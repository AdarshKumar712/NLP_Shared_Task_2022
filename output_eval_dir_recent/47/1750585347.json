{"source_url": "https://www.nextquotidiano.it", "url": "https://www.nextquotidiano.it/remdesivir-coronavirus-primo-guarito-con-il-farmaco-remdesivir/", "title": "Coronavirus: il primo guarito con il farmaco Remdesivir", "top_image": "https://static.nexilia.it/nextquotidiano/2020/02/remdevisir-coronavirus.jpg", "meta_img": "https://static.nexilia.it/nextquotidiano/2020/02/remdevisir-coronavirus.jpg", "images": ["https://static.nexilia.it/nextquotidiano/2020/02/coronavirus-casi-mondo.jpg", "https://www3.smartadserver.com/ac?out=nonrich&nwid=1406&siteid=349712&pgname=nextquotidiano_msite_int&fmtid=45848&visit=m&tmstp=[timestamp]", "https://static.nexilia.it/global/assets/images/nexilia_logo_b.png", "https://static.nexilia.it/nextquotidiano/2020/02/coronavirus-mappa-casi-contagiati.jpg", "https://www.nextquotidiano.it/wp-content/themes/nextquotidiano/images/logo.png", "https://static.nexilia.it/nextquotidiano/2020/03/coronavirus-farmaci-cure-tocilazumab-remdevisir.jpg", "https://static.nexilia.it/nextquotidiano/2020/02/remdevisir-coronavirus.jpg"], "movies": [], "text": "\u201cAbbiamo il primo vero guarito trattato con il farmaco sperimentale Remdesivir\u201c. Lo ha annunciato il primario della clinica di Malattie infettive del Policlinico San Martino di Genova Matteo Bassetti nel punto stampa sull\u2019emergenza coronavirus. Il trattamento \u00e8 iniziato il 7 marzo e il paziente di 79 anni ha gi\u00e0 avuto due tamponi negativi. \u201cTorner\u00e0 presto nella sua casa in Lombardia e questo ci ha fatto abbastanza esultare: il farmaco sembra funzionare. Abbiamo altri pazienti in trattamento\u201d, ha detto Bassetti.\n\nCoronavirus: il primo guarito con il farmaco Remdesivir\n\n\u201cIn questo momento tutte le terapie che stiamo facendo per i pazienti con coronavirus che sono sperimentali \u2013 ha ricordato il primario di malattie infettive del San Martino di Genova -. Il protocollo regionale \u00e8 fatto di farmaci per l\u2019Hiv\u201d come Lopinavir o Ritonavir \u201cpi\u00f9 la Clorochina, e sono farmaci che abbiamo utilizzato dal principio. Poi abbiamo attivato per alcuni pazienti la sperimentazione dell\u2019antivirale sviluppato per Ebola Remdevsivir\u201d ed \u00e8 in corso una sperimentazione supportata da Roche su oltre 50 pazienti del Tocilizumab.\n\nIl remdesivir, un antivirale prodotto dall\u2019azienda americana Gilead Sciences, studiato per il virus Ebola, sembrerebbe funzionare anche contro il nuovo coronavirus.\n\nLa sperimentazione clinica era stata accelerata proprio nella speranza che il farmaco, provato solo sugli animali, attivo anche contro i coronavirus di simili sindromi con polmonite grave (SARS e MERS) potesse costituire un aiuto terapeutico in una situazione di emergenza assieme ad una combinazione di antivirali specifici contro l\u2019Hiv, il virus dell\u2019Aids. Il remdesivir \u00e8 stato utilizzato anche nei tre pazienti curati allo Spallanzani, guariti. Si tratta dei due coniugi cinesi (lui sta bene ed \u00e8 tornato in reparto, lei sta per essere dimessa dalla terapia intensiva) ammalatisi durante la vacanza in Italia, ricoverati nell\u2019ospedale romano appena arrivati a Roma. E del ricercatore emiliano rimpatriato assieme ad una sessantina di italiani dalla Cina. I malati della Lombardia sono trattati con la stessa cura.\n\nRemdesivir: il farmaco contro il Coronavirus\n\nCome spiegava il sito di Federfarma si tratta di due farmaci indicati dall\u2019Organizzazione Mondiale della Sanit\u00e0 come i pi\u00f9 promettenti sulla base dei dati disponibili. Il lopinavir/ritonavir \u00e8 un antivirale comunemente utilizzato per la infezione da HIV che mostra attivit\u00e0 antivirale anche sui coronavirus mentre il remdesivir \u00e8 un antivirale gi\u00e0 utilizzato per la Malattia da Virus Ebola, ed \u00e8 potenzialmente attivo contro l\u2019infezione da nuovo coronavirus.\n\nAltri farmaci che potrebbero essere utilizzati per combattere l\u2019infezione da COVID-19 sono \u2013 scrive l\u2019Istituto Superiore di Sanit\u00e0 \u2013 la clorochina, un farmaco antimalarico \u00e8 in uso da oltre 70 anni, che recentemente la Commissione Sanitaria Nazionale Cinese lo ha indicato tra quelli che hanno un\u2019attivit\u00e0 in vitro contro il nuovo coronavirus su cui proseguiranno i test. Tra i primi studi a verificarne l\u2019attivit\u00e0 antiretrovirale, nella fattispecie contro l\u2019Hiv, uno \u00e8 stato eseguito da ricercatori dell\u2019Istituto Superiore di Sanit\u00e0 coordinati dal dott. Andrea Savarino. Altri due farmaci che hanno gi\u00e0 mostrato un\u2019attivit\u00e0 contro il virus in test in vitro (quindi al momento non sugli esseri umani) sono l\u2019umifenovir e il darunavir: il primo \u00e8 un antinfluenzale, mentre il secondo \u00e8 un farmaco anti Hiv gi\u00e0 in uso da diversi anni. Per quanto riguarda Darunavir, remdesivir e clorochina si tratta di tre farmaci che fanno parte della cosiddetta \u201ccura cinese\u201d contro il Coronavirus (essendo stati sperimentati dall\u2019Universit\u00e0 di Zhejiang).\n\nLeggi anche: Come la Lombardia controlla gli spostamenti dei cittadini con i cellulari", "keywords": [], "meta_keywords": [""], "tags": ["Remdesivir", "coronavirus", "remdesivir"], "authors": ["Next Quotidiano"], "publish_date": "Wed Mar 18 07:31:21 2020", "summary": "", "article_html": "", "meta_description": "L'annuncio del primario della clinica di Malattie infettive del Policlinico San Martino di Genova Matteo Bassetti. Il protocollo regionale \u00e8 fatto di farmaci per l'Hiv\" come Lopinavir o Ritonavir \"pi\u00f9 la Clorochina", "meta_lang": "it", "meta_favicon": "/apple-icon-57x57.png?ver=2.9", "meta_data": {"viewport": "width=device-width, user-scalable=no,\ninitial-scale=1.0, minimum-scale=1.0, maximum-scale=1.0", "msapplication-TileColor": "#ffffff", "msapplication-TileImage": "https://www.nextquotidiano.it/wp-content/themes/nextquotidiano/images/favicon/ms-icon-144x144.png?ver=2.9", "theme-color": "#ffffff", "description": "L'annuncio del primario della clinica di Malattie infettive del Policlinico San Martino di Genova Matteo Bassetti. Il protocollo regionale \u00e8 fatto di farmaci per l'Hiv\" come Lopinavir o Ritonavir \"pi\u00f9 la Clorochina", "og": {"locale": "it_IT", "type": "article", "title": "Coronavirus: il primo guarito con il farmaco Remdesivir", "description": "L'annuncio del primario della clinica di Malattie infettive del Policlinico San Martino di Genova Matteo Bassetti. Il protocollo regionale \u00e8 fatto di farmaci per l'Hiv\" come Lopinavir o Ritonavir \"pi\u00f9 la Clorochina", "url": "https://www.nextquotidiano.it/remdesivir-coronavirus-primo-guarito-con-il-farmaco-remdesivir/", "site_name": "nextQuotidiano", "image": {"identifier": "https://static.nexilia.it/nextquotidiano/2020/02/remdevisir-coronavirus.jpg", "secure_url": "https://static.nexilia.it/nextquotidiano/2020/02/remdevisir-coronavirus.jpg", "width": 1020, "height": 576, "alt": "remdesivir coronavirus"}}, "article": {"publisher": "https://www.facebook.com/nextquotidiano.it/", "tag": "Remdesivir", "section": "Attualit\u00e0", "published_time": "2020-03-18T07:31:21+02:00"}, "twitter": {"card": "summary_large_image", "description": "L'annuncio del primario della clinica di Malattie infettive del Policlinico San Martino di Genova Matteo Bassetti. Il protocollo regionale \u00e8 fatto di farmaci per l'Hiv\" come Lopinavir o Ritonavir \"pi\u00f9 la Clorochina", "title": "Coronavirus: il primo guarito con il farmaco Remdesivir", "site": "@nextquotidiano", "image": "https://static.nexilia.it/nextquotidiano/2020/02/remdevisir-coronavirus.jpg", "creator": "@nextquotidiano"}, "generator": "WordPress 4.9.15", "google-site-verification": "5TdWwIQ-q7x8X91Cn5E_g7ONzO8_9nZaevUPaDCpUXo", "\u201cfb": {"pages\u201d": "\u201c656544564431115\""}}, "canonical_link": "https://www.nextquotidiano.it/remdesivir-coronavirus-primo-guarito-con-il-farmaco-remdesivir/"}