{"source_url": "https://www.quotidiano.net", "url": "https://www.quotidiano.net/cronaca/coronavirus-italia-ultime-notizie-1.5053141", "title": "Coronavirus Italia, ultime notizie. Poliziotto positivo a Roma, primo morto nelle Marche", "top_image": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5053324.1583142083%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "meta_img": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5053324.1583142083%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "images": ["https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5053077%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5052599%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5053324%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5053324.1583142083%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5053324.1583142083%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&h=368", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5052474%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5052733%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "data:image/png;base64,iVBORw0KGgoAAAANSUhEUgAAAAEAAAABCAQAAAC1HAwCAAAAC0lEQVR42mNkYAAAAAYAAjCB0C8AAAAASUVORK5CYII=", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5032793%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top"], "movies": [], "text": "Roma, 2 marzo 2020 - Primo caso di coronavirus a Roma. Le ultime notizie arrivano dallo Spallanzani, dove \u00e8 stato ricoverato un polizotto residente a Pomezia. L'agente - positivo all'infezione - \u00e8 il padre di uno studente del liceo Pascal nella cittadina alle porte della capitale: l'istituto \u00e8 stato evacuato stamattina e chiuso \"a scopo precauzionale\" mentre sono in corso accertamenti sui contatti dell'uomo, a partire ovviamente dai familiari. Primo morto nelle Marche: \u00e8 un anziano di 88 anni con patologie pregresse, deceduto questa mattina all'ospedale Santa Croce di Fano. Era ricoverato dal 24 febbraio dopo essere risultato positivo. Contagiato in Lombardia l'assessore regionale allo Sviluppo Economico, Alessandro Mattinzoli: test su tutta la giunta. Il virus \u00e8 anche in Sardegna: primo infetto a Cagliari. Il bilancio dell'infezione in Italia al momento parla di 42 morti e oltre 1600 contagi. L'Oms ha espresso oggi \"pieno sostegno\" alle nuove misure adottate dal nostro Paese nel decreto del governo.\n\nPoliziotto a Roma\n\nL'agente positivo di Pomezia era a casa dal lavoro dal 25 febbraio scorso per sintomi influenzali. Avrebbe contratto il virus dopo una visita ricevuta da un amico proveniente da una delle zone rosse della Lombardia. Con il poliziotto salgono a 7 i casi nel Lazio, tutti riconducibili al focolaio del Lodigiano. Tre persone sono guarite, al momento allo Spallanzani - oltre all'agente - sono ricoverati una donna di Fiumicino, il marito e un figlio.\n\nCaso in Sardegna\n\nIl paziente - fa sapere la Regione - \u00e8 risultato positivo ed \u00e8 ora ricoverato all'ospedale Santissima Trinit\u00e0 di Cagliari, in attesa di conferma da parte dell'Istituto superiore di sanit\u00e0. Aveva chiamato il 118 per segnalare diversi sintomi, tra cui la febbre. Si tratta di un imprenditore 40enne di Quartu Sant'Elena, titolare di un locale. Era stato a Rimini una decina di giorni fa e avrebbe cominciato a star male dopo il rientro in Sardegna, in un viaggio fra Alghero, dove aveva fatto tappa prima di tornare a casa, e Quartu.\n\nCoronavirus Italia\n\nSarebbero 1697 i casi confermati in Italia. Oltre al paziente sardo, in Lombardia sono 984, 285 in Emilia Romagna, 263 in Veneto, 25 in Liguria, 17 in Campania, 50 in Piemonte, 35 nelle Marche (33 a Pesaro Urbino), 13 in Toscana, 9 in Sicilia, 7 nel Lazio, 5 in Abruzzo, 5 in Puglia (l'ultimo ieri sera, una donna di 74 anni di Ascoli Satriano), uno in Calabria e nella Provincia autonoma di Bolzano.\n\nDuomo di Milano\n\nRiapre, pur tra numerose cautele, il Duomo di Milano. Le porte secondarie sono state aperte alle 8 \"per una breve preghiera\". Dalle 9 \u00e8 iniziato l'accesso contingentato per evitare assembramenti. Transennata la navata centrale per chi accede all'ingresso principale, resta comunque visitabile entrando dalle porte laterali.\n\nCoronavirus, notizie dal mondo\n\nSfondata la quota di 3mila morti nel mondo di persone risultate positive al coronavirus. Seconda vittima negli Stati Uniti (sempre nello Stato di Washington), Parigi decide di annullare a causa dell'epidemia Il Salone del Libro. La manifestazione si sarebbe dovuta svolgere dal 20 al 23 marzo. Si tratta di un duro colpo per il settore gi\u00e0 in difficolt\u00e0 economica.La Corea del Sud ha registrato altri 123 casi di infezioni e quattro decessi aggiuntivi: i contagi accertati nel Paese sono nel complesso 4.335 e il numero dei morti \u00e8 salito a 26. Primi due positivi al coronavirus in Indonesia: sono una donna di 64 anni e la figlia di 31.\n\nL'articolo prosegue sotto la mappa\n\nViaggi per l'Italia\n\nL'Australia, dopo aver confermato il suo primo caso di trasmissione da persona a persona sul proprio territorio, comunica il rafforzamento degli avvisi di viaggio verso l'Italia consigliando di esercitare un alto grado di cautela e di \"riconsiderare la necessit\u00e0 di recarsi in 10 piccole citt\u00e0 della Lombardia e una del Veneto\". Dopo la decisione di Delta e American Airlines di sospendere tutte le tratte da e per Milano, anche Lufthansa \"ridurr\u00e0 la capacit\u00e0 dei voli verso l'Italia\". Lo scrive Bloomberg spiegando che oggetto della stretta sono i voli verso Milano, Venezia, Roma, Torino, Verona, Bologna, Ancona e Pisa. Lufthansa estende la sospensione dei voli verso la Cina continentale fino al 24 aprile e verso Teheran fino al 30 aprile.\n\nSport, rinviata Motogp in Qatar e Thailandia", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Un contagiato in Sardegna. Riapre il duomo di Milano, con ingressi limitati. Sfondata quota 3mila morti nel mondo", "meta_lang": "it", "meta_favicon": "/favicon.ico", "meta_data": {"viewport": "width=device-width", "theme-color": "#ED303C", "author": "QuotidianoNet", "description": "Un contagiato in Sardegna. Riapre il duomo di Milano, con ingressi limitati. Sfondata quota 3mila morti nel mondo", "og": {"title": "Coronavirus Italia, ultime notizie. Poliziotto positivo a Roma, primo morto nelle Marche - QuotidianoNet", "type": "article", "description": "Un contagiato in Sardegna. Riapre il duomo di Milano, con ingressi limitati. Sfondata quota 3mila morti nel mondo", "image": {"identifier": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5053324.1583142083%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "width": 700, "height": 391}, "locale": "it_IT", "site_name": "QuotidianoNet", "url": "https://www.quotidiano.net/cronaca/coronavirus-italia-ultime-notizie-1.5053141"}, "article": {"published_time": 1583137506861, "modified_time": 1583151272000, "section": "Cronaca"}, "twitter": {"title": "Coronavirus Italia, ultime notizie. Poliziotto positivo a Roma, primo morto nelle Marche - QuotidianoNet", "description": "Un contagiato in Sardegna. Riapre il duomo di Milano, con ingressi limitati. Sfondata quota 3mila morti nel mondo", "site": "@quotidianonet", "image": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5053324.1583142083%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "card": "summary_large_image"}, "lp": {"type": "article_article", "url": "https://www.quotidiano.net/cronaca/coronavirus-italia-ultime-notizie-1.5053141"}, "lp.article": {"section": "Cronaca/Cronaca", "tag": "monrif.site.qn", "published_time": "2020-03-02T09:25:06+01:00"}}, "canonical_link": "https://www.quotidiano.net/cronaca/coronavirus-italia-ultime-notizie-1.5053141"}