{"source_url": "https://www.repubblica.it", "url": "https://www.repubblica.it/scienze/2020/02/01/news/02_02_2020_una_domenica_con_data_palindroma_combinazione_bellissima_e_piena_per_chi_vuole_di_significati-247335232/?rss", "title": "02/02/2020: una domenica con data palindroma, combinazione bellissima e piena (per chi vuole) di significati", "top_image": "https://www.repstatic.it/content/nazionale/img/2020/02/01/153614934-8a661339-3b15-4413-882a-9e18e7ea76c6.jpg", "meta_img": "https://www.repstatic.it/content/nazionale/img/2020/02/01/153614934-8a661339-3b15-4413-882a-9e18e7ea76c6.jpg", "images": ["https://www.repstatic.it/cless/main/nazionale/2013-v1/img/common/repubblica-logo-small.png", "https://www.repstatic.it/content/nazionale/img/2020/02/01/153614934-8a661339-3b15-4413-882a-9e18e7ea76c6.jpg", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://cdn.gelestatic.it/kataweb/ilmiolibro/2017/12/libri_amazon_box-306x176.png", "https://www.repstatic.it/content/nazionale/img/2020/02/01/153613154-f8bbe3dd-b636-43fe-9ac1-f114f7be8787.jpg"], "movies": [], "text": "Zero due, zero due; due zero, due zero. Da sinistra a destra, da destra a sinistra, avanti e indietro. 02/02/2020. Accorgersi che una data come quella del 2 febbraio 2020, quando \u00e8 espressa nella forma a otto cifre, \u00e8 un palindromo \u00e8 bello, ma non ha il bench\u00e9 minimo effetto.Le date si possono scrivere in moltissimi modi e quindi sono molti i modi che hanno per essere o non essere dei palindromi. In questo caso \u00e8 cos\u00ec particolare che funziona anche se si antepone l'anno: 2020 / 02 / 02. Come in un codice binario innovativo alterna infatti lo zero e il due (anzich\u00e9 l'uno), pare un alfabeto di sole due lettere in cui si finisca per pronunciare sempre la stessa parola.\n\nMa sappiamo bene che le cifre non sono solo due: sono dieci. Nel loro continuo combinarsi prendono e cambiano configurazioni, come i frammenti colorati che possono incantare in un caleidoscopio. Ma che cosa vuol dire che la data \u00e8 un palindromo? Sar\u00e0 un giorno fortunato, sfortunato, particolare, come gli altri? Ognuno avr\u00e0 al proposito la sua idea e, come al solito, ha diritto ad averla. Proprio perch\u00e9 li si sente particolarmente vicini, per\u00f2, a coloro che pensano che si tratti di un'evenienza del tutto indifferente (tanto \u00e8 vero che in un altro modo di computare l'anno o esprimere le date il palindromo non c'\u00e8) andr\u00e0 fatta un'osservazione, in via del tutto amichevole e anzi solidale.Viviamo in un mondo che non fa altro che cercare di dare senso ai numeri e, anzi, di trarre dai numeri il senso della vita. \u00c8 scientifico, dicono, ci\u00f2 che si esprime con un numero. Tanti contagiati dal coronavirus, tanti disoccupati in meno o in pi\u00f9, tanti cittadini che credono che un leader vincer\u00e0 o perder\u00e0, tanti investitori che pensano che un'azione caler\u00e0 di valore, tanti giocatori che notano che un certo numero non viene estratto da tante settimane... Debiti, crediti, meriti, tutto quantificato, ordinato in classifiche e ranking, esibito come se un numero portasse con s\u00e9 un'evidenza di senso.\"I numeri s\u00ec che non sono ambigui!\". si sospira con sollievo, ripetendo il proverbio pi\u00f9 cretino di tutti, che non \u00e8 quello della gatta frettolosa n\u00e9 quello della donna al volante. Ce n'\u00e8 uno che batte persino questi, ed \u00e8 quella della matematica che non \u00e8 un'opinione.Ora, eccovi qui una data che \u00e8 un palindromo: pura espressione ricorrente di una combinatoria di nove cifre, a cui prima o poi c\u00e0pita fatalmente di dare vita a configurazioni ricorsive, simmetriche, belle da vedere come una nuvola che pare un cammello.Care amiche e cari amici, vorrei dire sorelle e fratelli, voi che pensate che si tratti di una combinazione priva di senso, voi che a ragione diffidate dei valori mistici, delle attribuzioni superstiziose, delle suggestioni esoteriche delle coincidenze, proprio voi non pensate che una data che \u00e8 un palindromo sia eccezionalmente significativa appunto per questo? \u00c8 una sequenza di numeri particolare, e questo non vuol dire assolutamente nulla. Non provate anche voi lo stesso mio sollievo?", "keywords": [], "meta_keywords": [""], "tags": [], "authors": [], "publish_date": "Sat Feb  1 00:00:00 2020", "summary": "", "article_html": "", "meta_description": "Il 2 febbraio 2020 \u00e8 cos\u00ec particolare che la data resta palindroma anche se si scrive all'americana, con l'anno all'inizio. \u00c8", "meta_lang": "it", "meta_favicon": "https://www.repstatic.it/cless/main/nazionale/2013-v1/img/common/favicon/favicon-152.png", "meta_data": {"description": "Il 2 febbraio 2020 \u00e8 cos\u00ec particolare che la data resta palindroma anche se si scrive all'americana, con l'anno all'inizio. \u00c8", "application-name": "Repubblica.it", "viewport": "width=1024", "image_thumb_src": "https://www.repstatic.it/content/nazionale/img/2020/02/01/153613154-f8bbe3dd-b636-43fe-9ac1-f114f7be8787.jpg", "thumb": "https://www.repstatic.it/content/nazionale/img/2020/02/01/153613154-f8bbe3dd-b636-43fe-9ac1-f114f7be8787.jpg", "msapplication-task": "name=Repubblica TV;action-uri=http://tv.repubblica.it/;icon-uri=https://www.repubblica.it/static/images/homepage/2010/favicon.ico", "msapplication-tooltip": "Naviga sul sito de La Repubblica.it", "msapplication-starturl": "http://www.repubblica.it/", "msapplication-window": "width=1024;height=768", "msapplication-TileColor": "#FFFFFF", "msapplication-TileImage": "https://www.repstatic.it/cless/main/nazionale/2013-v1/img/common/favicon/favicon-144.png", "fb": {"app_id": 182234715127717}, "og": {"site_name": "la Repubblica", "type": "article", "title": "02/02/2020: una domenica con data palindroma, combinazione bellissima e piena (per chi vuole) di significati", "description": "Il 2 febbraio 2020 \u00e8 cos\u00ec particolare che la data resta palindroma anche se si scrive all'americana, con l'anno all'inizio. \u00c8", "image": "https://www.repstatic.it/content/nazionale/img/2020/02/01/153614934-8a661339-3b15-4413-882a-9e18e7ea76c6.jpg", "url": "https://www.repubblica.it/scienze/2020/02/01/news/02_02_2020_una_domenica_con_data_palindroma_combinazione_bellissima_e_piena_per_chi_vuole_di_significati-247335232/"}, "article": {"publisher": "https://www.facebook.com/Repubblica", "published_time": "2020-02-01T15:36", "modified_time": "2020-02-02T11:31", "section": "Scienze"}, "twitter": {"card": "summary_large_image", "site": "@repubblica", "title": "02/02/2020: una domenica con data palindroma, combinazione bellissima e piena (per chi vuole) di significati", "description": "Il 2 febbraio 2020 \u00e8 cos\u00ec particolare che la data resta palindroma anche se si scrive all'americana, con l'anno all'inizio. \u00c8", "image": "https://www.repstatic.it/content/nazionale/img/2020/02/01/153614934-8a661339-3b15-4413-882a-9e18e7ea76c6.jpg", "url": "https://www.repubblica.it/scienze/2020/02/01/news/02_02_2020_una_domenica_con_data_palindroma_combinazione_bellissima_e_piena_per_chi_vuole_di_significati-247335232/"}, "gs": {"twitter": {"text": "02/02/2020: una domenica con data palindroma, combinazione bellissima e piena (per chi vuole) di significati"}}}, "canonical_link": "https://www.repubblica.it/scienze/2020/02/01/news/02_02_2020_una_domenica_con_data_palindroma_combinazione_bellissima_e_piena_per_chi_vuole_di_significati-247335232/"}