{"source_url": "https://www.gazzetta.it", "url": "https://www.gazzetta.it/automobilismo/Formula-E/06-03-2020/formulae-cononavirus-salta-gara-roma-eprix-3601492690307.shtml", "title": "Formula E, rinviata la gara di Roma del 4 aprile", "top_image": "https://images2.gazzettaobjects.it/methode_image/2020/03/06/Motori/Foto_Motori_-_Trattate/f44527ecafb275ae44fbf7cef5cfaa72_1200x675.jpg?v=202003061526", "meta_img": "https://images2.gazzettaobjects.it/methode_image/2020/03/06/Motori/Foto_Motori_-_Trattate/f44527ecafb275ae44fbf7cef5cfaa72_1200x675.jpg?v=202003061526", "images": ["https://components2.gazzettaobjects.it/rcs_gaz_gazzetta-layout/v2/gazzetta-common/assets/img/ext/logos/logo-gm.svg?v=3c7db38325e07251cb2fc6f831f52622", "https://images2.gazzettaobjects.it/methode_image/2020/03/06/Motori/Foto_Motori_-_Trattate/f44527ecafb275ae44fbf7cef5cfaa72_1200x675.jpg?v=202003061526", "https://secure-it.imrworldwide.com/cgi-bin/m?ci=rcs-it&cg=0&cc=0&ts=noscript"], "movies": [], "text": "L'evento slitta per l'emergenza sanitaria: si cerca il recupero in un'altra data in un calendario che ha subito gi\u00e0 varie defezioni\n\nMario Salvini\n\nNiente Roma, almeno per ora. Come probabilmente era inevitabile, in mezzo agli ormai innumerevoli eventi rinviati per il Coronavirus \u00e8 finito anche l\u2019E-prix di Roma, la gara della Formula E che nella capitale era programmata per il terzo anno consecutivo. Verosimilmente, nella situazione attuale, non era molto logico sperare di poter correre. Anche se la programmazione per sabato 4 aprile, ovvero il giorno successivo rispetto al limite del provvedimento attualmente in vigore, dava formalmente un minimo margine alla speranza. E in teoria sarebbe anche stato bello pensare alla gara elettrica come a un simbolo di rinascita, di un nuovo inizio. Ma la situazione \u00e8 ancora troppo incerta per andare avanti con il programma e con tutto il lavoro che comporta una gara automobilistica su un circuito cittadino. Meglio rimandare. A quando non si sa, nessuno pu\u00f2 saperlo in questo momento.\n\nSi cerca una soluzione \u2014 La Formula E sta cercando una soluzione in extremis, per la stessa data, per il 4 aprile. Nel senso che vorrebbe allestire ugualmente una gara, per forza di cose su un circuito permanente. Quello di Marrakech sembrava poter essere l\u2019ideale, ma da l\u00e0, dove si \u00e8 corsa l\u2019ultima gara sabato scorso, le 24 auto sono stare portate via. Ora sono stoccate tutte insieme a Valencia, in attesa di sapere quale sar\u00e0 la loro destinazione e il futuro di tutto questo precario campionato. Precario come tutto il resto delle nostre attivit\u00e0 in queste settimane. Come tutti gli altri eventi e campionati sportivi. E\u2019 quindi lodevole che gli organizzatori pensino a un'alternativa immediata, ed \u00e8 da immaginare la loro difficolt\u00e0, visto che la situazione cambia di ora in ora in ogni parte del mondo. E non \u00e8 detto che le attuali condizioni favorevoli in un determinato paese potranno essere ancora tali solo tra un paio di giorni.\n\nAltro stop \u2014 Del resto la Formula E qualcosa deve fare per il proprio calendario che ha gi\u00e0 subito la decurtazione di Hong Kong, diversi mesi fa, per via delle manifestazioni e dei disordini. Quindi quella di Sanya, la tappa sull\u2019isola cinese di Hainan, dove il Coronavirus \u00e8 arrivato gi\u00e0 da diverse settimane. Adesso salta Roma ed \u00e8 da capire come evolver\u00e0 la situazione in Francia, visto che il 18 aprile \u00e8 (sarebbe) in programma l\u2019E-prix di Parigi. E non \u00e8 ancora tutto: perch\u00e9 \u00e8 difficile essere ottimisti sulla gara successiva a quella francese, visto che in calendario per il 3 maggio c\u2019\u00e8 Seul e la situazione in Corea del Sud, si sa, non \u00e8 delle pi\u00f9 facili.\n\nrecupero? \u2014 Certo Roma per ora \u00e8 \u201csolo\u201d rimandata e si far\u00e0 di tutto per recuperarla, di mezzo ci sono tanti sponsor, in primis Enel che \u00e8 partner globale del campionato. Ma un campionato di 14 gare (12 tappe, la prima e l\u2019ultima, in Arabia Saudita e a Londra, sono doppie) non pu\u00f2 sopportare tante defezioni. Per ora ne ha corse 5 e in testa alla classifica c\u2019\u00e8 il portoghese Antonio Felix Da Costa della DS-Techeetah, davanti alla Jaguar di Mitch Evans. L\u2019esigenza al momento \u00e8 quella di garantire un numero sufficiente di eventi per dare credibilit\u00e0 alla stagione. Per questo si parla di raddoppiare l\u2019evento di Berlino (20 giugno) e quello di New York (14 luglio), nella speranza che per allora la situazione sia tornata serena. E che magari sia gi\u00e0 stata reinserita da qualche parte del calendario anche la nostra gara di Roma.", "keywords": [], "meta_keywords": ["formulae", "cononavirus", "salta", "gara", "roma", "eprix"], "tags": [], "authors": ["Mario Salvini"], "publish_date": null, "summary": "", "article_html": "", "meta_description": "L'evento slitta per l'emergenza sanitaria: si cerca il recupero in un'altra data in un calendario che ha subito gi\u00e0 varie defezioni", "meta_lang": "it", "meta_favicon": "https://images2.gazzettaobjects.it/favicon.ico?v=20150119140009", "meta_data": {"og": {"title": "Formula E, rinviata la gara di Roma del 4 aprile", "description": "L'evento slitta per l'emergenza sanitaria: si cerca il recupero in un'altra data in un calendario che ha subito gi\u00e0 varie defezioni", "type": "website", "url": "https://www.gazzetta.it/automobilismo/Formula-E/06-03-2020/formulae-cononavirus-salta-gara-roma-eprix-3601492690307.shtml", "image": "https://images2.gazzettaobjects.it/methode_image/2020/03/06/Motori/Foto_Motori_-_Trattate/f44527ecafb275ae44fbf7cef5cfaa72_1200x675.jpg?v=202003061526", "site_name": "La Gazzetta dello Sport - Tutto il rosa della vita", "locale": "it_IT", "uuid": "1b61e2a2-5f94-11ea-bb16-5cb8c1324d25", "section": "automobilismo", "website": "gazzetta"}, "uuid_articolo": "1b61e2a2-5f94-11ea-bb16-5cb8c1324d25", "description": "L'evento slitta per l'emergenza sanitaria: si cerca il recupero in un'altra data in un calendario che ha subito gi\u00e0 varie defezioni", "keywords": "formulae, cononavirus, salta, gara, roma, eprix", "twitter": {"card": "summary_large_image", "site": "@Gazzetta_it", "title": "Formula E, rinviata la gara di Roma del 4 aprile", "description": "L'evento slitta per l'emergenza sanitaria: si cerca il recupero in un'altra data in un calendario che ha subito gi\u00e0 varie defezioni", "image": "https://images2.gazzettaobjects.it/methode_image/2020/03/06/Motori/Foto_Motori_-_Trattate/f44527ecafb275ae44fbf7cef5cfaa72_1200x675.jpg?v=202003061526"}, "apple-itunes-app": "app-id=371704219, affiliate-data=, app-argument=", "viewport": "width=device-width,initial-scale=1,shrink-to-fit=no,maximum-scale=1,user-scalable=no", "fb": {"app_id": 354274237953717, "pages": 78604705935}, "msapplication-square310x310logo": "https://images2.gazzettaobjects.it/favicon.ico?v=20150119140009", "msapplication-square70x70logo": "https://images2.gazzettaobjects.it/favicon.ico?v=20150119140009", "msapplication-square150x150logo": "https://images2.gazzettaobjects.it/favicon.ico?v=20150119140009", "msapplication-wide310x150logo": "https://images2.gazzettaobjects.it/favicon.ico?v=20150119140009", "msapplication-TileImage": "https://images2.gazzettaobjects.it/favicon.ico?v=20150119140009", "msapplication-TileColor": "#FDE9EB", "theme-color": "#000000", "apple-mobile-web-app-status-bar-style": "#FDE9EB"}, "canonical_link": "https://www.gazzetta.it/automobilismo/Formula-E/06-03-2020/formulae-cononavirus-salta-gara-roma-eprix-3601492690307.shtml"}