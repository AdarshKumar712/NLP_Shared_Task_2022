{"source_url": "https://www.haberler.com", "url": "https://www.haberler.com/diyarbakirli-cocuklar-evlerinin-balkonunda-bayram-13154478-haberi/", "title": "Diyarbak\u0131rl\u0131 \u00e7ocuklar evlerinin balkonunda bayram co\u015fkusu ya\u015fad\u0131", "top_image": "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg", "meta_img": "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg", "images": ["https://www.haberler.com/static/img/tasarim/bosluk.gif", "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/reklam/advertisement.gif?ads=1"], "movies": [], "text": "Diyarbak\u0131rl\u0131 \u00e7ocuklar evlerinin balkonunda bayram co\u015fkusu ya\u015fad\u0131 23 Nisan Ulusal Egemenlik ve \u00c7ocuk Bayram\u0131, Diyarbak\u0131r'da \u00e7e\u015fitli etkinliklerle kutlan\u0131yor.\n\n23 Nisan Ulusal Egemenlik ve \u00c7ocuk Bayram\u0131, Diyarbak\u0131r'da \u00e7e\u015fitli etkinliklerle kutlan\u0131yor.\n\nB\u00fcy\u00fck\u015fehir Belediyesi, yeni tip koronavir\u00fcs tedbirleri kapsam\u0131nda 4 g\u00fcnl\u00fck soka\u011fa \u00e7\u0131kma k\u0131s\u0131tlamas\u0131 uygulanan kentteki \u00e7ocuklar\u0131n bayram co\u015fkusunu ya\u015famas\u0131 i\u00e7in \u00e7e\u015fitli faaliyetler d\u00fczenledi.\n\nVali ve B\u00fcy\u00fck\u015fehir Belediye Ba\u015fkan Vekili Hasan Basri G\u00fczelo\u011flu, boyama kitab\u0131, T\u00fcrk bayra\u011f\u0131, kuru boya, oyuncak ve mektubun bulundu\u011fu paketleri, g\u00f6revliler arac\u0131l\u0131\u011f\u0131yla \u00e7ocuklara ula\u015ft\u0131rd\u0131.\n\nB\u00fcy\u00fck\u015fehir Belediyesi Bando Tak\u0131m\u0131 da \u00fcst\u00fc a\u00e7\u0131k otob\u00fcsle \u015fehir turu atarak, mar\u015f ve \u015fark\u0131lar seslendirdi. \u00c7ocuklar, evlerinin balkonundan bayrak sallayarak, mar\u015flara e\u015flik etti.\n\nK\u00fclt\u00fcr ve Sosyal \u0130\u015fler Dairesi Ba\u015fkanl\u0131\u011f\u0131 Tiyatro Grubu ise hayvan kost\u00fcmleri giyerek oyunlar oynad\u0131, \u00e7ocuklara \u00e7e\u015fitli hediyeler verdi.\n\nEvlerinin balkonlar\u0131n\u0131 balon ve T\u00fcrk bayraklar\u0131yla s\u00fcsleyen mahalle sakinleri, \u00e7ocuklar\u0131yla bayram co\u015fkusunu ya\u015fad\u0131.\n\nYeni\u015fehir'de 5 ayr\u0131 b\u00f6lgede kutlama\n\n\u00d6te yandan, Yeni\u015fehir Kaymakam\u0131 ve Belediye Ba\u015fkan Vekili Murat Be\u015fik\u00e7i'nin kat\u0131l\u0131m\u0131yla 5 ayr\u0131 b\u00f6lgede kutlama yap\u0131ld\u0131.\n\n\u00dc\u00e7kuyular TOK\u0130 4. etapta ger\u00e7ekle\u015ftirilen etkinlikte, evlerinde ziyaret edilen \u00e7ocuklara bayrak, balon ve \u00e7e\u015fitli hediyeler verildi.\n\n\u0130stiklal Mar\u015f\u0131 okunduktan sonra bando taraf\u0131ndan seslendirilen \u015fark\u0131lara, balkonlara \u00e7\u0131kan \u00e7ocuklar ve aileleri e\u015flik etti.\n\nAnimasyon g\u00f6sterisinin ard\u0131ndan, \u015fiir ve resim yar\u0131\u015fmas\u0131nda dereceye giren \u00e7ocuklara tablet hediye edildi.\n\nBe\u015fik\u00e7i, bayram co\u015fkusunu evlere ta\u015f\u0131d\u0131klar\u0131n\u0131 belirterek, \"\u00c7ocuklar\u0131n bu \u00f6zel g\u00fcnlerinde, g\u00fcn boyu s\u00fcrecek etkinlikle co\u015fkuyu \u00e7ocuklar\u0131m\u0131z\u0131n evlerine ta\u015f\u0131mak istedik. M\u00fczik, e\u011flence, \u015fiir ve resim yar\u0131\u015fmalar\u0131, oyuncaklar, tablet bilgisayarlar, giysilerle \u00e7ocuklar\u0131m\u0131z\u0131 bu \u00f6zel g\u00fcnde mutlu etttik.\" dedi.\n\nSosyal medya \u00fczerinden \u00e7ok yo\u011fun talep ald\u0131klar\u0131n\u0131 anlatan Be\u015fik\u00e7i, 40 bine yak\u0131n \u00e7ocu\u011fun etkinliklere dahil oldu\u011funu kaydetti.\n\nEtkinli\u011fi ilk olarak ter\u00f6r ma\u011fdurlar\u0131n\u0131n yerle\u015ftirildi\u011fi TOK\u0130 b\u00f6lgesinde ger\u00e7ekle\u015ftirdiklerini bildiren Be\u015fik\u00e7i, \"\u00c7ocuklar\u0131m\u0131z, devletimizin imkanlar\u0131yla yap\u0131lan bu konutlarda yar\u0131n\u0131n polisi, \u00f6\u011fretmeni ve doktorlar\u0131 olacak.\" dedi.\n\nEvinin balkonunda bayram\u0131 kutlayan \u00e7ocuklardan 11 ya\u015f\u0131ndaki \u015e\u00fcheda Sekin, evde g\u00fczel vakit ge\u00e7irdi\u011fini s\u00f6yledi.\n\n\u0130lk kez b\u00f6yle bir etkinlik g\u00f6rd\u00fc\u011f\u00fcn\u00fc belirten Sekin, \"\u00c7ok e\u011flenceli ge\u00e7iyor. T\u00fcm \u00e7ocuklar\u0131n bayram\u0131 kutlu olsun.\" diye konu\u015ftu.\n\nKaynak: AA", "keywords": [], "meta_keywords": ["Diyarbak\u0131r", "23 Nisan", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Diyarbak\u0131rl\u0131 \u00e7ocuklar evlerinin balkonunda bayram co\u015fkusu ya\u015fad\u0131 23 Nisan Ulusal Egemenlik ve \u00c7ocuk Bayram\u0131, Diyarbak\u0131r'da \u00e7e\u015fitli etkinliklerle kutlan\u0131yor.", "meta_lang": "tr", "meta_favicon": "/touch-icon-iphone.png", "meta_data": {"description": "Diyarbak\u0131rl\u0131 \u00e7ocuklar evlerinin balkonunda bayram co\u015fkusu ya\u015fad\u0131 23 Nisan Ulusal Egemenlik ve \u00c7ocuk Bayram\u0131, Diyarbak\u0131r'da \u00e7e\u015fitli etkinliklerle kutlan\u0131yor.", "keywords": "Diyarbak\u0131r, 23 Nisan, G\u00fcncel", "image": "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg", "medium": "news", "dateCreated": "2020-04-23T15:26:25+03:00", "dateUpdated": "2020-04-23T15:27:16+03:00", "msapplication-starturl": "https://www.haberler.com", "article": {"id": 13154478, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Diyarbak\u0131r, 23 Nisan, G\u00fcncel"}, "og": {"url": "https://www.haberler.com/diyarbakirli-cocuklar-evlerinin-balkonunda-bayram-13154478-haberi/", "site_name": "Haberler.com", "locale": "tr_TR", "type": "article", "title": "Diyarbak\u0131rl\u0131 \u00e7ocuklar evlerinin balkonunda bayram co\u015fkusu ya\u015fad\u0131", "description": "23 Nisan Ulusal Egemenlik ve \u00c7ocuk Bayram\u0131, Diyarbak\u0131r'da \u00e7e\u015fitli etkinliklerle kutlan\u0131yor.", "image": {"identifier": "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg", "secure_url": "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/diyarbakirli-cocuklar-evlerinin-balkonunda-bayram-13154478-haberi/", "card": "summary_large_image", "site": "Haberler", "title": "Diyarbak\u0131rl\u0131 \u00e7ocuklar evlerinin balkonunda bayram co\u015fkusu ya\u015fad\u0131", "description": "23 Nisan Ulusal Egemenlik ve \u00c7ocuk Bayram\u0131, Diyarbak\u0131r'da \u00e7e\u015fitli etkinliklerle kutlan\u0131yor.", "image": "https://foto.haberler.com/haber/2020/04/23/diyarbakirli-cocuklar-evlerinin-balkonunda-ba-13154478_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/diyarbakirli-cocuklar-evlerinin-balkonunda-bayram-13154478-haberi/"}