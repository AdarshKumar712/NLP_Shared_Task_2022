{"source_url": "https://sicilianews24.it", "url": "https://sicilianews24.it/stato-di-calamita-per-lampedusa-e-linosa-dopo-il-covid-economia-al-collasso-610614.html", "title": "Stato di calamit\u00e0 per Lampedusa e Linosa, dopo il Covid economia al collasso -", "top_image": "https://sicilianews24.it/wp-content/uploads/2020/06/lampedusa.jpg", "meta_img": "https://sicilianews24.it/wp-content/uploads/2020/06/lampedusa.jpg", "images": ["https://sicilianews24.it/wp-content/uploads/2020/02/Giuseppe-Floresta-300x201.jpg", "https://sicilianews24.it/wp-content/uploads/2017/01/sicilianews24.jpg", "https://sicilianews24.it/wp-content/uploads/2019/06/logo-ITA-x-footer-ok.gif", "https://sicilianews24.it/wp-content/themes/schema/images/ico-facebook.png", "https://sicilianews24.it/wp-content/themes/schema/images/ico-rss.png", "https://sicilianews24.it/wp-content/themes/schema/images/edigma-webagency-palermo-roma-milano.png", "https://sicilianews24.it/wp-content/uploads/2019/04/italpress-banner-auto.gif", "https://sicilianews24.it/wp-content/uploads/2019/10/Belpasso-Sagra-Ficodindia-4-300x168.jpg", "https://www3.smartadserver.com/ac?out=nonrich&nwid=1406&siteid=289107&pgname=sicilianews24_msite_ban&fmtid=41439&visit=m&tmstp=[timestamp]", "https://sicilianews24.it/wp-content/themes/schema/images/ico-twitter.png", "https://sicilianews24.it/wp-content/uploads/2020/02/20200226_0014-300x218.jpg", "https://sicilianews24.it/wp-content/uploads/2020/06/lampedusa.jpg", "https://sicilianews24.it/wp-content/uploads/2020/06/lampedusa-1024x681.jpg", "https://sicilianews24.it/wp-content/uploads/2020/05/OpenDays-870x395-1-300x136.png", "https://sicilianews24.it/wp-content/uploads/2019/12/20191205_0005-300x200.jpg", "https://sicilianews24.it/wp-content/uploads/2019/10/FICODINDIA-300x111.jpg", "https://sicilianews24.it/wp-content/uploads/2017/01/sn24-icon-w.png"], "movies": [], "text": "\n\n_\n\nStato di calamit\u00e0 per Lampedusa e Linosa. Arriva lo stato di calamit\u00e0 per le isole di Lampedusa e Linosa. A dichiararlo \u00e8 il governo Musumeci, che ha accolto l\u2019allarme lanciato dall\u2019amministrazione comunale sulle disastrose conseguenze di natura economica provocate dall\u2019emergenza Covid.\n\nContestualmente la Giunta regionale ha chiesto alla presidenza del Consiglio dei ministri la dichiarazione dello stato d\u2019emergenza sulle due isole. Gi\u00e0 nella mattinata di oggi il governatore aveva sottoposto il tema delle difficolt\u00e0 di Lampedusa e \u00abdella sua eroica e generosa comunit\u00e0\u00bb all\u2019attenzione del ministro dell\u2019Economia Roberto Gualtieri, nel corso dell\u2019incontro avuto tra i due.\n\n\n\nStato di calamit\u00e0 per Lampedusa e Linosa: concedere una \u201cfiscalit\u00e0 speciale\u201d\n\n\u00abLe misure prese a livello nazionale per contenere il diffondersi del contagio \u2013 evidenzia Musumeci \u2013 hanno generato nel tessuto economico di questi territori il blocco totale di tutte le attivit\u00e0 legate alla pesca e alla commercializzazione del pescato. Inoltre, durante il periodo del lockdown, si sono registrati danni ingenti al settore turistico a causa della cancellazione dei voli e del divieto di spostamento tra le regioni. Tutto ci\u00f2 ha portato al collasso l\u2019intero tessuto produttivo locale, generando una crisi sociale ed economica che necessita di misure straordinarie\u00bb.\n\nAl ministro Gualtieri, Musumeci ha chiesto la possibilit\u00e0 di concedere una \u201cfiscalit\u00e0 speciale\u201d per Lampedusa, soprattutto per gestire correttamente le problematiche sanitarie della popolazione e dei migranti che continuano a sbarcare nelle Pelagie.\n\n\u00abTutti stati emergenziali \u2013 fa notare il governatore siciliano \u2013 a cui la Regione non pu\u00f2 far fronte da sola, non potendo nemmeno utilizzare quegli strumenti come sgravi fiscali, sospensione dei contributi e agevolazioni, che consentirebbero la ripresa economica. La straordinariet\u00e0 della sofferenza economica e sociale \u2013 ha concluso Musumeci \u2013 richiede un\u2019adeguata risposta per scongiurare sulle due isole rischi seri e senza precedenti per la coesione civile\u00bb.", "keywords": [], "meta_keywords": [""], "tags": ["stato calamit\u00e0 lampedusa", "stato calamit\u00e0 linosa"], "authors": [], "publish_date": "Fri Jun 26 07:37:43 2020", "summary": "", "article_html": "", "meta_description": "Stato di calamit\u00e0 per Lampedusa e Linosa. Arriva lo stato di calamit\u00e0 per le isole di Lampedusa e Linosa. A dichiararlo \u00e8 il governo Musumeci", "meta_lang": "it", "meta_favicon": "https://sicilianews24.it/wp-content/themes/schema/images/apple-touch-icon.png", "meta_data": {"viewport": "width=device-width, initial-scale=1", "apple-mobile-web-app-capable": "yes", "apple-mobile-web-app-status-bar-style": "black", "description": "Stato di calamit\u00e0 per Lampedusa e Linosa. Arriva lo stato di calamit\u00e0 per le isole di Lampedusa e Linosa. A dichiararlo \u00e8 il governo Musumeci", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Stato di calamit\u00e0 per Lampedusa e Linosa, dopo il Covid economia al collasso -", "description": "Stato di calamit\u00e0 per Lampedusa e Linosa. Arriva lo stato di calamit\u00e0 per le isole di Lampedusa e Linosa. A dichiararlo \u00e8 il governo Musumeci", "url": "https://sicilianews24.it/stato-di-calamita-per-lampedusa-e-linosa-dopo-il-covid-economia-al-collasso-610614.html", "site_name": "SiciliaNews24", "image": {"identifier": "https://sicilianews24.it/wp-content/uploads/2020/06/lampedusa.jpg", "width": 2122, "height": 1412}}, "article": {"publisher": "https://it-it.facebook.com/sicilianews24.it/", "published_time": "2020-06-26T07:37:43+00:00", "modified_time": "2020-06-26T07:56:42+00:00"}, "twitter": {"card": "summary", "creator": "@sicilianews24", "site": "@sicilianews24"}, "generator": "AMP for WP 1.0.53.1", "fb": {"pages": 67672663791}, "ia": {"markup_url": "https://sicilianews24.it/stato-di-calamita-per-lampedusa-e-linosa-dopo-il-covid-economia-al-collasso-610614.html?ia_markup=1"}}, "canonical_link": "https://sicilianews24.it/stato-di-calamita-per-lampedusa-e-linosa-dopo-il-covid-economia-al-collasso-610614.html"}