{"source_url": "https://www.huffingtonpost.it", "url": "https://www.huffingtonpost.it/entry/gli-italiani-devono-aspettare-ancora_it_5eb84470c5b6bb4495e44c74", "title": "Gli italiani devono aspettare ancora", "top_image": "https://img.huffingtonpost.com/asset/5eb85d8f2500002017eb1300.jpeg?ops=1200_630", "meta_img": "https://img.huffingtonpost.com/asset/5eb85d8f2500002017eb1300.jpeg?ops=1200_630", "images": ["https://amp.assets.huffpost.com/assets-eaba187cbdf72aa66425960433362498/images/logos/HuffPost.svg", "https://img.huffingtonpost.com/asset/5ebede25300000591b156134.jpeg?ops=150_150", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://img.huffingtonpost.com/asset/5eb85d8f2500002017eb1300.jpeg?ops=scalefit_630_noupscale", "https://img.huffingtonpost.com/asset/5ebe4f60300000191b1560a8.jpeg?cache=QWQFcs5nUF&ops=150_150", "https://img.huffingtonpost.com/asset/5eb85d8f2500002017eb1300.jpeg?ops=1200_630", "https://img.huffingtonpost.com/asset/5e52480d260000680ab5f8f9.jpeg?ops=150_150", "https://img.huffingtonpost.com/asset/5ebe7d6e300000361b1560d4.jpeg?cache=dZ8bcpDlmM&ops=150_150", "https://img.huffingtonpost.com/asset/5ebe8a7e2200007d15828cab.jpeg?ops=150_150", "https://amp.assets.huffpost.com/assets-eaba187cbdf72aa66425960433362498/images/icons/newsletter-toaster.png", "https://img.huffingtonpost.com/asset/5ebe72753000004c1b1560c7.jpeg?cache=n3CqRPaRhZ&ops=150_150", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://amp.assets.huffpost.com/assets-eaba187cbdf72aa66425960433362498/images/logos/HuffPost_Int'l_IT_outl_white-v2.svg", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1"], "movies": [], "text": "Alle undici di sera, quando dall\u2019inizio della riunione sono trascorse oltre sei ore e mezza, il decreto denominato rilancio \u00e8 in subbuglio. La riunione \u00e8 quella tra Giuseppe Conte, il ministro dell\u2019Economia Roberto Gualtieri e i capi delegazione della maggioranza. Ha bisogno di tempi supplementari. Si litiga sulle tasse e sulle banche, ma anche sulla scuola e sugli aiuti alle famiglie. E sulle imprese si aspetta il placet di Confindustria. Malumori, veti. Cos\u00ec forti che il Consiglio dei ministri, atteso negli scorsi giorni e poi slittato, non ha ancora una convocazione ufficiale. Le voci si intrecciano: c\u2019\u00e8 chi nel governo punta a luned\u00ec pomeriggio, chi ipotizza addirittura marted\u00ec. Dipende tutto dalla sintesi politica, che ancora non c\u2019\u00e8. Quello che il rinvio mette a nudo da subito \u00e8 invece il prolungamento dell\u2019attesa degli italiani. Perch\u00e9 nel maxi decreto ci sono 55 miliardi di aiuti. I soldi di maggio e gli arretrati di aprile.\n\nLa bozza della discordia. L\u2019ira dei 5 stelle contro i soldi pubblici a chi acquista banche decotte\n\nL\u2019ottimismo di palazzo Chigi e del Tesoro, che puntavano ad un\u2019accelerazione e a un\u2019approvazione del decreto domenica sera o al massimo luned\u00ec, si schianta a met\u00e0 mattina contro l\u2019ira dei 5 stelle. La bozza del decreto, chiusa a mezzanotte e mezza di sabato a via XX settembre, arriva ai partiti di maggioranza. Alle tre del pomeriggio \u00e8 convocata la riunione con il premier e il titolare del Tesoro, ma nelle pieghe della bozza spuntano delle norme che non piacciono affatto.\n\nPagina 286 della bozza. Spunta un sostegno dello Stato \u201cper l\u2019ordinato svolgimento delle procedure di liquidazione coatta amministrativa di banche di ridotte dimensioni\u201d. La liquidazione coatta amministrativa \u00e8 praticamente la decisione che certifica che la banca \u00e8 decotta. \u00c8 una procedura simile a quella fallimentare. Quella a cui fu sottoposta Banca Etruria nel dicembre del 2015. Sul piatto ci sono fino a 100 per le operazioni di trasferimento della banca decotta a una che la vuole comprare. In pratica, lo Stato prova ad agevolare la vendita della banca concedendo a quella acquirente alcune agevolazioni come la trasformazione in crediti di imposta delle attivit\u00e0 anticipate dallo stesso acquirente. \u201cUna follia, questo \u00e8 il Pd al Tesoro\u201d, tuona un esponente di governo M5s di primissimo livello. La questione esplode quando inizia la riunione. I 5 stelle chiedono di fermare la norma. I dem si difendono, sottolineando che si tratta di appena 100 milioni e che l\u2019intervento \u00e8 circoscritto per le piccole banche che eventualmente saranno sottoposte alla liquidazione dopo l\u2019entrata in vigore del decreto.\n\nAspettando Confindustria. Gli industriali esaminano lo schema degli aiuti alle imprese\n\nIl sostegno alle imprese si articola su tre gambe. La prima \u00e8 quella dei soldi a fondo perduto, dieci miliardi freschi. Andranno a pmi, artigiani, commercianti e partite Iva con un fatturato fino a 5 milioni e che hanno registrato determinate perdite a causa del Covid. Il contributo minimo \u00e8 di mille euro per le persone fisiche e duemila euro per tutti gli altri, fino a un massimo di 62mila euro. Avranno anche sconti sugli affitti e sulle bollette elettriche. Ma \u00e8 quando si passa alla seconda e alla terza gamba, rispettivamente quella per le imprese tra 5 e 50 milioni e quelle sopra i 50 milioni, che si passa alle questioni aperte. Per la seconda ci sono aiuti alla ricapitalizzazione e agevolazioni, per quelle sopra i 50 milioni un aiuto da parte della Cassa depositi e prestiti attraverso strumenti ibridi di capitale e prestiti che potrebbero trasformarsi in azioni in mano allo Stato. Non ci sar\u00e0 una nazionalizzazione, ma tra il Governo e Confindustria \u00e8 aperto un canale perch\u00e9 gli industriali negli scorsi giorni hanno alzato un muro contro soluzioni come la ricapitalizzazione a met\u00e0 tra lo Stato e l\u2019impresa. Si aspetta una risposta dall\u2019associazione guidata da Carlo Bonomi. I renziani, durante la riunione, ribadiscono il concettto: \u201cNo all\u2019intervento dello Stato nel capitale delle imprese.\n\nLa tassa che divide. La spinta dei renziani per tagliare l\u2019Irap, poi Gualtieri annuncia la sospensione a giugno\n\nConfindustria, ma anche tutte le altre associazioni delle imprese, hanno chiesto a gran voce un intervento sulle tasse. Tra queste il taglio dell\u2019Irap, l\u2019imposta versata dall\u2019imprenditore per l\u2019esercizio dell\u2019attivit\u00e0. Nella maggioranza c\u2019\u00e8 punta i piedi. \u00c8 Italia Viva, che vuole un ridimensionamento dell\u2019imposta. Alle dieci di sera, Gualtieri si collega con Che tempo che fa, su Rai3, e annuncia la soluzione: \u201cAbbiamo deciso di abbonare la rata di saldo e acconto dell\u2019Irap\u201d di giugno.\n\nI renziani sono in pressing anche per un contributo alle scuole paritarie. Il decreto, infatti, istituisce un Fondo da un miliardo per attrezzare gli istituti a contenere l\u2019epidemia, ma si parla solo di scuole pubbliche. Ed \u00e8 forte la spinta anche per fare di pi\u00f9 in favore delle famiglie.\n\nLa regolarizzazione dei migranti in stand-by\n\nQuando sono le nove e mezza di sera, alla riunione non si \u00e8 ancora parlato della regolarizzazione dei migranti, cio\u00e8 braccianti, colf e badanti che lavorano in nero per moltissime ore al giorno. Il testo, voluto dal ministro dell\u2019Agricoltura Teresa Bellanova, e di cui si \u00e8 discusso a lungo durante diversi tavoli tecnici, non compare nella bozza del decreto. Segno che un accordo nella maggioranza ancora non c\u2019\u00e8. Bellanova insiste su due fronti. Per la titolare dell\u2019Agricoltura e capo delegazione di Italia Viva ci devono essere due canali per la regolarizzazione. Il primo prevede che il datore di lavoro e il lavoratore regolarizzino un rapporto di lavoro esistente, anche se sommerso. Il secondo offre, invece, una finestra temporale a chi non \u00e8 regolarmente sul territorio italiano e non pu\u00f2 uscirne per la pandemia in corso, dandogli la possibilit\u00e0 di trovarsi un lavoro e farsi assumere. Terminata questa finestra temporale, il permesso potr\u00e0 essere rinnovato se non ci sono stati problemi. Sulla durata della finestra temporale la discussione \u00e8 ancora aperta all\u2019interno della maggioranza.\n\nAnche se il capo politico del Movimento 5 Stelle, VIto Crimi, non condivide n\u00e9 il primo n\u00e9 il secondo canale. Piuttosto si limita a dare il via libera solo a una norma che permetta agli agricoltori, gi\u00e0 registrati all\u2019Inps, quindi con regolare contratto e con permesso di soggiorno, di raggiungere le 50 giornate di lavoro. Non pu\u00f2 essere questa la soluzione per rendere visibili tutti gli invisibili che in questa crisi non hanno avuto diritto ad alcun sostegno. A riunione di maggioranza in corso, il leader di Italia Viva Matteo Renzi entra in pressing con un post su Facebook: \u201cBellanova sta combattendo una battaglia per strappare alla mafia migliaia di vite umane,altrimenti sfruttate dal caporalato nei campi, e non solo, come manodopera sottocosto. \u00c8 una battaglia per la dignit\u00e0\u201d. E anche il ministro del Sud Giuseppe Provenzano, che a lungo ha provato a mediare tra le varie anime, ribadisce che \u201cregolarizzare gli immigrati significa stroncare le mafie\u201d.", "keywords": [], "meta_keywords": [""], "tags": [], "authors": ["Giuseppe Colombo", "Gabriella Cerami", "Business Editor L'Huffington Post", "Politics Reporter", "L'Huffington Post"], "publish_date": "Sun May 10 22:08:23 2020", "summary": "", "article_html": "", "meta_description": "Nel governo si litiga su tasse e banche, ma anche sulla scuola e sulla famiglia. E sulle imprese si aspetta il placet di Confindustria", "meta_lang": "it", "meta_favicon": "https://amp.assets.huffpost.com/assets-eaba187cbdf72aa66425960433362498/favicon.ico", "meta_data": {"viewport": "width=device-width, initial-scale=1", "description": "Nel governo si litiga su tasse e banche, ma anche sulla scuola e sulla famiglia. E sulle imprese si aspetta il placet di Confindustria", "og": {"type": "article", "image": {"identifier": "https://img.huffingtonpost.com/asset/5eb85d8f2500002017eb1300.jpeg?ops=1200_630", "url": "https://img.huffingtonpost.com/asset/5eb85d8f2500002017eb1300.jpeg?ops=1200_630", "width": 1200, "height": 630}, "site_name": "L'HuffPost", "title": "Gli italiani devono aspettare ancora (di G.Colombo e di G.Cerami)", "description": "Nel governo si litiga su tasse e banche, ma anche sulla scuola e sulla famiglia. E sulle imprese si aspetta il placet di Confindustria", "url": "https://www.huffingtonpost.it/entry/gli-italiani-devono-aspettare-ancora_it_5eb84470c5b6bb4495e44c74", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "Gli italiani devono aspettare ancora (di G.Colombo e di G.Cerami)", "image": {"identifier": "https://img.huffingtonpost.com/asset/5eb85d8f2500002017eb1300.jpeg?ops=1200_630", "width": 1200, "height": 630}, "description": "Nel governo si litiga su tasse e banche, ma anche sulla scuola e sulla famiglia. E sulle imprese si aspetta il placet di Confindustria"}, "robots": "noodp,noydir,max-snippet:-1,max-image-preview:large,max-video-preview:-1", "keywords": "coronavirus,m5s,Italia Viva,Roberto Gualtieri,Imprese,confindustria,banche,decreto rilancio,regolarizzazioni migranti", "article": {"section": "Economia", "tag": "coronavirus,m5s,Italia Viva,Roberto Gualtieri,Imprese,confindustria,banche,decreto rilancio,regolarizzazioni migranti", "published_time": "2020-05-10T22:08:23+02:00", "modified_time": "2020-05-11T09:06:40+02:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5eb84470c5b6bb4495e44c74", "taboola.category": "economia"}, "canonical_link": "https://www.huffingtonpost.it/entry/gli-italiani-devono-aspettare-ancora_it_5eb84470c5b6bb4495e44c74"}