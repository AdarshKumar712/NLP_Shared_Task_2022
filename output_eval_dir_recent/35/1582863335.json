{"source_url": "https://www.tgcom24.mediaset.it", "url": "https://www.tgcom24.mediaset.it/politica/coronavirus-conte-litalia-lasciata-sola-ora-per-uscire-dalla-crisi-lue-ha-bisogno-di-tutta-la-sua-potenza-di-fuoco_17428589-202002a.shtml", "title": "Mes ha brutta fama,non dimentichiamo la Grecia\" - Tgcom24", "top_image": "https://img-prod.tgcom24.mediaset.it/images/2020/04/19/175352556-3d904d81-e815-4c0c-998a-e187493639c9.jpg", "meta_img": "https://img-prod.tgcom24.mediaset.it/images/2020/04/19/175352556-3d904d81-e815-4c0c-998a-e187493639c9.jpg", "images": ["https://secure-it.imrworldwide.com/cgi-bin/m?ci=gruppomediaset-it&cg=0", "https://img-prod.tgcom24.mediaset.it/images/2020/04/18/115217391-c29e3c49-3cf7-462b-b4f2-4a42ce88a9cc.jpg", "https://www.shinystat.com/cgi-bin/shinystat.cgi?USER=tgcom24&P=2", "http://b.scorecardresearch.com/p?c1=2&c2=8971536&cv=2.0&cj=1", "https://img-prod.tgcom24.mediaset.it/images/2020/04/19/175352556-3d904d81-e815-4c0c-998a-e187493639c9.jpg", "https://www.tgcom24.mediaset.it/assets/img/bgLogoTgcom24.png", "data:image/gif;base64,R0lGODlhAQABAAD/ACwAAAAAAQABAAACADs=", "https://mediasetitalia01.wt-eu02.net/769396664005295/wt.pl?p=323,0", "data:image/png;base64,iVBORw0KGgoAAAANSUhEUgAAAAEAAAABCAQAAAC1HAwCAAAAC0lEQVQYV2NgYAAAAAMAAWgmWQ0AAAAASUVORK5CYII="], "movies": [], "text": "E' \"indiscutibile: l'Italia \u00e8 stata lasciata sola\". Il premier, Giuseppe Conte, non usa mezzi termini e, in un'intervista al quotidiano tedesco Sueddeutsche Zeitung, ribadisce che all'inizio della crisi coronavirus l'Europa \u00e8 stata assente. \"Anche Ursula von der Leyen si \u00e8 scusata per questo a nome dell'Unione europea, nell'Europarlamento - prosegue il presidente del Consiglio - e devo dire che ho molto apprezzato questo gesto\".\n\nConte parla poi del Mes, spiegando che il fondo salva Stati in Italia ha una cattiva fama: \"Non abbiamo dimenticato che ai greci, nell'ultima crisi finanziaria, sono stati richiesti sacrifici inaccettabili perch\u00e9 ottenessero il credito\". E non nasconde che \"anche io sono fondamentalmente scettico sul Mes\". E anche ora che l'eurogruppo ha dato il via libera a nuovi crediti senza vincoli bisogner\u00e0 \"vedere se davvero la nuova linea di credito sar\u00e0 senza condizioni\".\n\nQuel che \u00e8 certo, per il premier, \u00e8 che nella risposta alla crisi economica generata dal coronavirus \"l'Ue ha bisogno di tutta la sua potenza di fuoco, nello specifico attraverso l'emissione di titoli comuni\". Non c'\u00e8 dubbio che \"viviamo il pi\u00f9 grande shock dalla guerra\" e \"a questo anche l'Europa deve dare una risposta\". Finora, invece, molti Paesi europei hanno guardato soltanto ai propri vantaggi. La Germania ha \"un bilancio commerciale superiore a quanto prevedano le regole dell'Ue\" e con questo surplus non opera da locomotiva bens\u00ec da \"freno per l'Europa\".\n\nE la crescente sfiducia degli italiani nell'Ue, secondo il premier, \"nasce dal fatto che ci sentiamo abbandonati proprio dai Paesi che traggono vantaggi da questa Unione\". Ad esempio \"l'Olanda, che con il suo dumping fiscale attrae migliaia di multinazionali, che trasferiscono l\u00ec la propria sede, ed ottengono un flusso di entrate fiscali massicce, che vengono sottratte ad altri partner dell'Unione: 9 miliardi di euro ogni anno, come riporta un'analisi di Tax Justice Network\"\n\nPer Conte, \"i nazionalismi danneggiano l'Europa pi\u00f9 o meno con la stessa forza del finto europeismo. Quello che serve \u00e8 un europeismo critico, ma costruttivo\". E ora \"viviamo un momento storico che ha bisogno di un salto di qualit\u00e0 politico. Io la vedo proprio come Emmanuel Macron: noi siamo entrambi convinti che in gioco ci sia il progetto politico europeo. Non sto parlando soltanto delle prossime elezioni, ma dell'idea dell'Europa\".\n\n\n\nTelefonata Conte-Von Der Leyen su risposta Ue Intanto Palazzo Chigi rende noto che il presidente del Consiglio ha avuto una conversazione telefonica con la presidente della Commissione europea, Ursula von der Leyen, incentrata sulla risposta europea alle conseguenze sociali ed economiche dell'emergenza da Covid-19. La telefonata avviene alla vigilia del Consiglio europeo in programma gioved\u00ec 23.", "keywords": [], "meta_keywords": ["coronavirusitalia", "coronavirus", "giuseppe conte", "Sueddeutsche Zeitung"], "tags": [], "authors": [], "publish_date": null, "summary": "", "article_html": "", "meta_description": "Coronavirus, Conte: \"L'Italia lasciata sola | Mes ha brutta fama,non dimentichiamo la Grecia\" - In un'intervista al quotidiano tedesco Sueddeutsche Zeitung il premier torna a caldeggiare i coronabond e dice di aver apprezzato le scuse della von der Leyen", "meta_lang": "it", "meta_favicon": "//img2.tgcom24.mediaset.it/assets/img/favicon.ico", "meta_data": {"description": "Coronavirus, Conte: \"L'Italia lasciata sola | Mes ha brutta fama,non dimentichiamo la Grecia\" - In un'intervista al quotidiano tedesco Sueddeutsche Zeitung il premier torna a caldeggiare i coronabond e dice di aver apprezzato le scuse della von der Leyen", "keywords": "coronavirusitalia, coronavirus, giuseppe conte, Sueddeutsche Zeitung", "news_keywords": "coronavirusitalia, coronavirus, giuseppe conte, Sueddeutsche Zeitung", "date": "2020-04-19", "year": 2020, "month": "2020-04", "thumbnail": "https://img-prod.tgcom24.mediaset.it/images/2020/04/19/175352556-3d904d81-e815-4c0c-998a-e187493639c9.jpg", "language": "IT", "robots": "index,follow", "revisit-after": "1 DAYS", "rating": "general", "generator": "Kolumbus", "owner": "RTI S.p.A.", "copyright": "RTI S.p.A.", "viewport": "width=device-width, initial-scale=1, minimum-scale=1", "al": {"ios": {"app_store_id": 331307981, "app_name": "tgcom24", "url": "tgcom24://app.tgcom24.it/articolo?idArticolo=17428589"}, "android": {"app_name": "tgcom24", "package": "it.froggy.tgcom", "url": "tgcom24://app.tgcom24.it/articolo?idArticolo=17428589"}, "web": {"url": "https://www.tgcom24.mediaset.it/politica/coronavirus-conte-litalia-lasciata-sola-ora-per-uscire-dalla-crisi-lue-ha-bisogno-di-tutta-la-sua-potenza-di-fuoco_17428589-202002a.shtml"}}, "fb": {"app_id": 206282216389866, "pages": 250824565117141}, "twitter": {"card": "summary", "title": "Coronavirus, Conte: \"L'Italia lasciata sola | Mes ha brutta fama,non dimentichiamo la Grecia\" - Tgcom24", "description": "In un'intervista al quotidiano tedesco Sueddeutsche Zeitung il premier torna a caldeggiare i coronabond e dice di aver apprezzato le scuse della von der Leyen", "site": "@MediasetTgcom24", "creator": "@MediasetTgcom24"}, "og": {"type": "article", "title": "Coronavirus, Conte: \"L'Italia lasciata sola | Mes ha brutta fama,non dimentichiamo la Grecia\" - Tgcom24", "description": "In un'intervista al quotidiano tedesco Sueddeutsche Zeitung il premier torna a caldeggiare i coronabond e dice di aver apprezzato le scuse della von der Leyen", "image": {"identifier": "https://img-prod.tgcom24.mediaset.it/images/2020/04/19/175352556-3d904d81-e815-4c0c-998a-e187493639c9.jpg", "width": 634, "height": 475}, "site_name": "Tgcom24", "url": "https://www.tgcom24.mediaset.it/politica/coronavirus-conte-litalia-lasciata-sola-ora-per-uscire-dalla-crisi-lue-ha-bisogno-di-tutta-la-sua-potenza-di-fuoco_17428589-202002a.shtml"}}, "canonical_link": "https://www.tgcom24.mediaset.it/politica/coronavirus-conte-litalia-lasciata-sola-ora-per-uscire-dalla-crisi-lue-ha-bisogno-di-tutta-la-sua-potenza-di-fuoco_17428589-202002a.shtml"}