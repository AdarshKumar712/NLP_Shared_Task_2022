{"source_url": "https://www.ilsole24ore.com", "url": "https://www.ilsole24ore.com/art/marzotto-e-giada-donano-mascherine-fornitori-mobilitazione-riguarda-l-intera-filiera-AD4qitF", "title": "Marzotto e Giada donano mascherine ai fornitori: la mobilitazione riguarda l\u2019intera filiera", "top_image": "https://i2.res.24o.it/images2010/2020/03/AD4qitF/images/d531b996-6ebc-11ea-8512-4977050b79ac-fotohome0.jpg", "meta_img": "https://i2.res.24o.it/images2010/2020/03/AD4qitF/images/d531b996-6ebc-11ea-8512-4977050b79ac-fotohome0.jpg", "images": ["https://www.ilsole24ore.com/static/images/placeholders/art/403x210.png", "https://www.ilsole24ore.com/static/img/ilsole24ore--white.svg", "https://www.ilsole24ore.com/static/images/placeholders/art/835x437.png", "https://www.ilsole24ore.com/static/images/24ore-professionale--white.svg", "https://i2.res.24o.it/img2019/feed/archivio_storico/archivio_storico_200x270.jpg?08615", "https://www.ilsole24ore.com/static/images/ilsole24ore.svg", "https://i2.res.24o.it/images2010/2020/03/AD4qitF/images/d531b996-6ebc-11ea-8512-4977050b79ac-fotohome0.jpg", "https://i2.res.24o.it/img2019/feed/quotidiano/ultima_edizione_200x270.jpg?08615", "https://i2.res.24o.it/img2019/feed/archivio_storico/archivio_storico_domenica_200x270.jpg?08615", "https://www.ilsole24ore.com/static/img/ilsole24ore.svg", "https://www.ilsole24ore.com/static/img/24plus.svg", "https://www.ilsole24ore.com/static/images/stream24-video--white.svg", "https://www.ilsole24ore.com/static/images/placeholders/media/100x56.png", "https://www.ilsole24ore.com/static/images/placeholders/media/380x214.png", "https://www.ilsole24ore.com/static/images/radio24.svg"], "movies": [], "text": "Marzotto e Giada donano mascherine ai fornitori: la mobilitazione riguarda l\u2019intera filiera I primi marchi del lusso a sostenere la ricerca sono stati Bulgari e Dolce&Gabbana, oltre un mese fa - Negli ultimi giorni l\u2019elenco di iniziative si \u00e8 allungato e coinvolge tutte le persone che si confrontano con l\u2019emergenza di Giulia Crivelli\n\n3' di lettura\n\nNon era ancora scattata l\u2019emergenza con i primi contagiati \u2013 con la conseguente costituzione delle zone rosse in Lombardia e Veneto \u2013 quando alcune maison del lusso avevano gi\u00e0 donato per sostenere la ricerca, a partire da Armani, Bulgari e Dolce&Gabbana.\n\nL\u2019articolo di Marta Casadei sulle \u201cprime\u201d donazioni: Coronavirus, la moda in prima linea tra donazioni e progetti\n\nIn questi giorni l\u2019elenco si \u00e8 allungato e in queste ore si registrano molte novit\u00e0, che toccano in particolare la filiera e quel sostegno e impegno \u201cdi squadra\u201d che molti invocano (non solo in tempi di coronavirus).\n\nLa scelta di Marzotto e Giada\n\nPer fornire un reale sostegno alle comunit\u00e0 dove il gruppo \u00e8 presente, Marzotto ha deciso di donare oltre 150mila mascherine ai propri dipendenti, alle loro famiglie e alle localit\u00e0 italiane dove si trovano i suoi stabilimenti, come Valdagno (VI), Piovene Rocchette(VI), Recoaro (VI), Cornedo (VI), Mongrando (BI), Strona (BI), Sondrio (SO) e Villa d\u2019Alm\u00e8 (BG). \u00abIn questo momento drammatico ci siamo chiesti cosa potessimo fare per i nostri territori, quelli in cui ci sono i nostri stabilimenti, a cui abbiamo s\u00ec dato tanto ma da cui abbiamo ricevuto tantissimo. Abbiamo pensato di offrire la nostra competenza e la capacit\u00e0 di trovare soluzioni ai problemi \u2013 spiega Davide Favrin, ceo di Marzotto Group in una nota \u2013. Sappiamo fare tessuti e siamo stati molto esigenti nel cercare un prodotto sicuro. Le mascherine sono un piccolo segno per cercare di dare un aiuto concreto alle famiglie dei nostri collaboratori e a tutte le persone che vivono nelle comunit\u00e0 nelle quali siamo presenti da molti anni. \u00c8 sicuramente un momento difficile ma sapremo reagire\u00bb.\n\nScelta simile quella di Giada: fin dal primo blocco nazionale italiano a inizio marzo, l\u2019azienda ha messo a disposizione una costante fornitura di mascherine alle aziende dei settori della produzione tessile e abbigliamento di tutta Italia. A oggi sono state consegnate 25mila mascherine a 80 societ\u00e0, in particolare della Lombardia e del Veneto.\n\nAlcune di queste societ\u00e0 sono fornitori esterni di Giada, come Loro Piana, Colombo ed Eudia, una parte vitale dell\u2019industria della moda italiana.\n\n\u00abLa maggior parte delle aziende che ricevono aiuti da Giada sono state gravemente colpite dall\u2019epidemia: sono piccole e medie imprese le cui operazioni commerciali contribuiscono in modo significativo all\u2019economia delle citt\u00e0 della regione\u00bb, spiega un comunicato dell\u2019azienda.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "I primi marchi del lusso a sostenere la ricerca sono stati Bulgari e Dolce&Gabbana, oltre un mese fa - Negli ultimi giorni l\u2019elenco di iniziative si \u00e8 allungato e coinvolge tutte le persone che si confrontano con l\u2019emergenza", "meta_lang": "it", "meta_favicon": "/static/favicon.ico", "meta_data": {"viewport": "width=device-width,minimum-scale=1,initial-scale=1", "msapplication-TileColor": "#ffddbb", "theme-color": "#f5e5d5", "twitter": {"site": "@sole24ore", "card": "summary_large_image", "creator": "@sole24ore"}, "fb": {"app_id": 139894059362416}, "og": {"site_name": "Il Sole 24 ORE", "url": "https://www.ilsole24ore.com/art/marzotto-e-giada-donano-mascherine-fornitori-mobilitazione-riguarda-l-intera-filiera-AD4qitF", "type": "article", "title": "Marzotto e Giada donano mascherine ai fornitori: la mobilitazione riguarda l\u2019intera filiera", "description": "I primi marchi del lusso a sostenere la ricerca sono stati Bulgari e Dolce&Gabbana, oltre un mese fa - Negli ultimi giorni l\u2019elenco di iniziative si \u00e8 allungato e coinvolge tutte le persone che si confrontano con l\u2019emergenza", "image": "https://i2.res.24o.it/images2010/2020/03/AD4qitF/images/d531b996-6ebc-11ea-8512-4977050b79ac-fotohome0.jpg"}, "robots": "index,follow", "googlebot": "index,follow", "description": "I primi marchi del lusso a sostenere la ricerca sono stati Bulgari e Dolce&Gabbana, oltre un mese fa - Negli ultimi giorni l\u2019elenco di iniziative si \u00e8 allungato e coinvolge tutte le persone che si confrontano con l\u2019emergenza", "article": {"section": "Moda"}}, "canonical_link": "https://www.ilsole24ore.com/art/marzotto-e-giada-donano-mascherine-fornitori-mobilitazione-riguarda-l-intera-filiera-AD4qitF"}