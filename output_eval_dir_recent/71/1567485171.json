{"source_url": "https://www.ilprimatonazionale.it", "url": "https://www.ilprimatonazionale.it/esteri/germania-pasta-spesa-tonnellate-treni-151912/", "title": "La Germania a corto di pasta viene a fare spesa da noi: prelevate 200 tonnellate coi treni merci", "top_image": "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40.png", "meta_img": "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40.png", "images": ["https://www.ilprimatonazionale.it/wp-content/uploads/2020/01/logo_primato_2020_b.png", "https://www.ilprimatonazionale.it/wp-content/uploads/2020/04/enrico-rossi-218x150.jpg", "https://secure.gravatar.com/avatar/4bbbad6e30a586e65d20cb138e1ac284?s=50&d=wavatar&r=g", "https://www.ilprimatonazionale.it/wp-content/uploads/2020/04/iphone-218x150.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20984%20225'%3E%3C/svg%3E", "https://ilprimatonazionale.it/wp-content/uploads/2019/10/banner_GOOGLE.png", "https://www.ilprimatonazionale.it/wp-content/uploads/2020/03/reddito-universale-comunismo-218x150.png", "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40.png", "https://www.ilprimatonazionale.it/wp-content/uploads/2020/03/briatore-coronavirus-218x150.png", "https://www.ilprimatonazionale.it/wp-content/uploads/2020/03/confindustria-1-218x150.jpg", "https://www.ilprimatonazionale.it/wp-content/uploads/2020/03/borracce-218x150.jpg", "https://www.ilprimatonazionale.it/wp-content/uploads/2020/04/prostitute-brasiliane-218x150.jpg", "https://www.ilprimatonazionale.it/wp-content/uploads/2020/03/asroma-218x150.png", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20330%20100'%3E%3C/svg%3E", "https://www.ilprimatonazionale.it/wp-content/uploads/2020/04/banner_edicola_2020.png", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%2050%2050'%3E%3C/svg%3E", "https://www.ilprimatonazionale.it/wp-content/uploads/2020/03/M9QnsXUH6y9Lvnibf6nxG-218x150.jpg", "https://www.ilprimatonazionale.it/wp-content/uploads/2020/04/coronavirus-malesia-218x150.png", "https://www.ilprimatonazionale.it/wp-content/uploads/2020/04/coronavirus-spiritualita\u0300-218x150.jpg", "https://www.ilprimatonazionale.it/wp-content/uploads/2020/04/reddito-di-emergenza-lavoro-in-nero-218x150.jpg", "https://www.ilprimatonazionale.it/wp-content/uploads/2020/04/Primato-Nazionale-aprile-2020-218x150.jpeg", "https://www.ilprimatonazionale.it/wp-content/uploads/2020/03/zampa-218x150.jpg", "https://www.ilprimatonazionale.it/wp-content/uploads/2020/03/verstappen-218x150.jpg", "https://www.ilprimatonazionale.it/wp-content/uploads/2020/04/von-der-leyen-218x150.jpg", "https://www.ilprimatonazionale.it/wp-content/uploads/2020/03/privact2-218x150.png", "https://www.ilprimatonazionale.it/wp-content/uploads/2020/03/Stellone-e-Italia-turrita-218x150.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%200%200'%3E%3C/svg%3E", "https://www.ilprimatonazionale.it/wp-content/uploads/2020/03/terra-benedetta-1-218x150.png", "https://ilprimatonazionale.it/wp-content/uploads/2019/09/banner_TELEGRAM.png", "https://www.ilprimatonazionale.it/wp-content/uploads/2020/04/fontana-218x150.jpg", "https://www.ilprimatonazionale.it/wp-content/uploads/2020/03/corsa-218x150.jpg", "https://www.ilprimatonazionale.it/wp-content/uploads/2020/04/intervista-lucilio-delocalizza-218x150.jpg", "https://www.ilprimatonazionale.it/wp-content/uploads/2020/04/coronavirus-oms-218x150.jpg", "https://www.ilprimatonazionale.it/wp-content/uploads/2020/04/aldo-fabrizi-218x150.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20846%20511'%3E%3C/svg%3E", "https://www.ilprimatonazionale.it/wp-content/uploads/2020/03/tvled-218x150.jpg", "https://secure.gravatar.com/avatar/a6c233925635760d236a97b9007393ac?s=50&d=wavatar&r=g", "https://ilprimatonazionale.it/wp-content/uploads/2019/10/banner_APPLE.png", "https://www.ilprimatonazionale.it/wp-content/uploads/2020/04/Schermata-2020-04-03-alle-13.00.05-218x150.png", "https://pixel.quantserve.com/pixel/p-4jy-z1000fBNJ.gif", "https://ilprimatonazionale.it/wp-content/uploads/2019/10/LOGO_FOOTER.png", "https://www.ilprimatonazionale.it/wp-content/uploads/2020/03/ladislao-1-218x150.jpg", "https://www.ilprimatonazionale.it/wp-content/uploads/2020/04/Usa-coronavirus-1-218x150.jpg", "https://www.ilprimatonazionale.it/wp-content/uploads/2020/03/coronavirus-ghigliottina-vip-218x150.png", "https://www.ilprimatonazionale.it/wp-content/uploads/2020/03/coronavirus-studio-cinese-contagi-218x150.jpg", "https://www.facebook.com/tr?id=397034120994586&ev=PageView&noscript=1", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20218%20150'%3E%3C/svg%3E", "https://www.ilprimatonazionale.it/wp-content/uploads/2020/04/epidemia-colposa-218x150.jpg", "https://www.ilprimatonazionale.it/wp-content/uploads/2020/04/sala-e-fontana-218x150.jpg", "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40-218x150.png", "https://secure.gravatar.com/avatar/3949ef01c25320c7edc07130b43c6261?s=50&d=wavatar&r=g", "https://www.ilprimatonazionale.it/wp-content/uploads/2020/04/brusaferro-contagi-218x150.jpg", "https://www.ilprimatonazionale.it/wp-content/uploads/2020/04/Schermata-2020-04-01-alle-17.36.31-218x150.png", "https://www.ilprimatonazionale.it/wp-content/uploads/2020/03/Euro-2020-bella-e1584038977608-218x150.jpg", "https://www.ilprimatonazionale.it/wp-content/uploads/2020/04/Gigantografia-Bergamo-218x150.png", "https://ilprimatonazionale.it/wp-content/uploads/2019/10/banner_APP.png", "https://www.ilprimatonazionale.it/wp-content/uploads/2020/03/grillo-reddito-universale-218x150.jpg", "https://www.ilprimatonazionale.it/wp-content/uploads/2020/04/konashekov-la-stampa-russi-218x150.jpg", "https://www.ilprimatonazionale.it/wp-content/uploads/2020/03/germania-mee-218x150.jpg"], "movies": [], "text": "Roma, 3 apr \u2013 \u201cSiamo come fratelli\u201d, scriveva ieri una finemente perculatoria Bild, rivolgendosi a noi italiani. Dopo aver bloccato l\u2019export di quasi un milione di mascherine in un momento di vitale importanza per i nostri ospedali, il quotidiano tedesco si ricordava improvvisamente che esiste la \u201csolidariet\u00e0\u201d con i \u201cfratelli italiani\u201d, perch\u00e9 \u201cOra vi vediamo lottare. Vi vediamo soffrire. Anche da noi, la situazione non \u00e8 facile, ma da voi \u00e8 mille volte pi\u00f9 difficile. Infermiere sfinite che dormono su una sedia. Medici che devono decidere chi pu\u00f2 sopravvivere e chi deve morire\u201d. Devono decidere, s\u00ec, un po\u2019 come il governo tedesco, con la sua decisione temporanea di bloccare i dispositivi che sarebbero serviti proprio a quelle infermiere e a quei medici stremati, cos\u00ec sapientemente descritti nel fuoco d\u2019artificio retorico della Bild.\n\nMa noi siamo i fratelli casinisti e pasticcioni ma con un cuore grande cos\u00ec, e perdoniamo tutto. E loro dicono di invidiarci: \u201cVolevamo saper cucinare la pasta come voi, bere Campari come voi, amare come voi, la dolce vita, per questo vi abbiamo sempre invidiato\u201d. E perch\u00e9 se ne ricordavano proprio ieri, della pasta e della dolce vita? Ma il motivo \u00e8 presto detto: sempre sulla Bild \u00e8 poi apparso un altro articolo che spiegava come la pasta inizi seriamente a scarseggiare nei supermercati tedeschi. A tal punto che la Aldi, una nota catena del settore, ha deciso di venirsela a prendere direttamente in casa nostra, approvvigionandosi con treni speciali e in accordo con la DB Schenker, il ramo della compagnia ferroviaria tedesca Deutsche Bahn che si occupa di logistica.\n\nI convogli predisposti per prelevare il prezioso carico di rigatoni, farfalle e pennette prodotte dai \u201cfratelli italiani\u201d arriveranno direttamente in Baviera, da dove poi verranno smistate verso i principali centri della Germania meridionale. \u201cLa domanda di pastasciutta e affini \u00e8 aumentata in maniera drastica a causa della crisi del coronavirus\u201d, scrivono dall\u2019azienda, constatando al tempo stesso che \u201csono in calo i trasporti verso l\u2019Italia\u201d. \u201cVengono meno i tir e i treni per il viaggio di ritorno\u201d, ecco perch\u00e9 la scelta di arrivare coi treni.\n\n\u201cDiversi treni speciali hanno gi\u00e0 portato oltre 60mila pacchi di fusilli, pi\u00f9 di 75mila pacchi di penne e 250mila pacchetti di spaghetti dall\u2019Italia a Norimberga, come prima consegna\u201d, spiega l\u2019azienda in una nota, mentre la Schenker ha riferito di aver consegnato finora duecento tonnellate di spaghetti, pennette e altri tipi di pasta. Ecco perch\u00e9 siamo \u201cnel cuore dei tedeschi\u201d, come scrive la Bild: perch\u00e9 gli occorrono i nostri rigatoni. Ma noi, appunto, \u201csappiamo amare\u201d, non gli toglieremo la pastasciutta dal piatto come fecero loro ai primi di marzo con le nostre mascherine, bloccandole per due settimane. \u201cLa forza dell\u2019Italia \u00e8 donare amore agli altri\u201d. Una lezione che possiamo dare a tutto il mondo.\n\nCristina Gauri", "keywords": [], "meta_keywords": [""], "tags": [], "authors": [], "publish_date": "Fri Apr  3 08:30:11 2020", "summary": "", "article_html": "", "meta_description": "La Germania che ci ha bloccato le mascherine viene in Italia per rifornirsi di tonnellate di pasta coi treni merci. Il Primato Nazionale", "meta_lang": "it", "meta_favicon": "https://www.ilprimatonazionale.it/wp-content/uploads/2020/01/favicom_primato.png", "meta_data": {"viewport": "width=device-width, initial-scale=1.0", "description": "La Germania che ci ha bloccato le mascherine viene in Italia per rifornirsi di tonnellate di pasta coi treni merci. Il Primato Nazionale", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "La Germania a corto di pasta viene a fare spesa da noi: prelevate 200 tonnellate coi treni merci", "description": "La Germania che ci ha bloccato le mascherine viene in Italia per rifornirsi di tonnellate di pasta coi treni merci. Il Primato Nazionale", "url": "https://www.ilprimatonazionale.it/esteri/germania-pasta-spesa-tonnellate-treni-151912/", "site_name": "Il Primato Nazionale", "updated_time": "2020-04-03T08:43:13+00:00", "image": {"identifier": "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40.png", "secure_url": "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40.png", "width": 846, "height": 511}}, "article": {"section": "Esteri", "published_time": "2020-04-03T08:30:11+00:00", "modified_time": "2020-04-03T08:43:13+00:00"}, "twitter": {"card": "summary_large_image", "description": "La Germania che ci ha bloccato le mascherine viene in Italia per rifornirsi di tonnellate di pasta coi treni merci. Il Primato Nazionale", "title": "La Germania a corto di pasta viene a fare spesa da noi: prelevate 200 tonnellate coi treni merci", "image": "https://www.ilprimatonazionale.it/wp-content/uploads/2020/04/Schermata-2020-04-03-alle-08.58.40.png"}, "generator": "Powered by Slider Revolution 6.0.7 - responsive, Mobile-Friendly Slider Plugin for WordPress with comfortable drag and drop interface.", "onesignal": "wordpress-plugin", "apple-itunes-app": "app-id=1478145773", "msapplication-TileImage": "https://www.ilprimatonazionale.it/wp-content/uploads/2020/01/favicom_primato.png"}, "canonical_link": "https://www.ilprimatonazionale.it/esteri/germania-pasta-spesa-tonnellate-treni-151912/"}