{"source_url": "https://www.ilsole24ore.com", "url": "https://www.ilsole24ore.com/art/recovery-fund-l-italia-occasione-storica-fare-importanti-riforme-ADCcHrR", "title": "Recovery Fund: per l\u2019Italia occasione storica di fare importanti riforme", "top_image": "https://i2.res.24o.it/images2010/2020/05/ADCcHrR/images/ebc3dbde-9a82-11ea-aa42-9faadb6fb2c8-fotohome0.jpg", "meta_img": "https://i2.res.24o.it/images2010/2020/05/ADCcHrR/images/ebc3dbde-9a82-11ea-aa42-9faadb6fb2c8-fotohome0.jpg", "images": ["https://www.ilsole24ore.com/static/images/placeholders/art/403x210.png", "https://www.ilsole24ore.com/static/img/ilsole24ore--white.svg", "https://www.ilsole24ore.com/static/images/24ore-professionale--white.svg", "https://www.ilsole24ore.com/static/images/placeholders/media/380x214.png", "https://www.ilsole24ore.com/static/images/ilsole24ore.svg", "https://i2.res.24o.it/images2010/2020/05/ADCcHrR/images/ebc3dbde-9a82-11ea-aa42-9faadb6fb2c8-fotohome0.jpg", "https://i2.res.24o.it/img2019/feed/quotidiano/ultima_edizione_200x270.jpg?14414", "https://i2.res.24o.it/img2019/feed/archivio_storico/archivio_storico_200x270.jpg?14414", "https://www.ilsole24ore.com/static/img/ilsole24ore.svg", "https://www.ilsole24ore.com/static/img/24plus.svg", "https://www.ilsole24ore.com/static/images/stream24-video--white.svg", "https://www.ilsole24ore.com/static/images/placeholders/media/100x56.png", "https://i2.res.24o.it/img2019/feed/archivio_storico/archivio_storico_domenica_200x270.jpg?14414", "https://www.ilsole24ore.com/static/images/radio24.svg"], "movies": [], "text": "Dall'Europa si' al Recovery Fund ma ora e' battaglia sugli aiuti\n\nL\u2019Italia potr\u00e0 beneficiarne in misura rilevante (si ipotizza attorno agli 80 miliardi), ma il vincolo di destinazione \u00e8 chiaro. Non una politica economica basata su iniezioni di spesa pubblica \u201ca prescindere\u201d, ma interventi diretti al sostegno dell\u2019economia nella difficile transizione tra il lockdown e la ripartenza\n\n3' di lettura\n\nUn mix tra sovvenzioni, crediti agevolati e prestiti di lunga durata, diretti in particolare ai paesi pi\u00f9 colpiti dalla pandemia. Il meccanismo contenuto nella proposta messa a punto da Emmanuel Macron e Angela Merkel (un fondo europeo per la ripresa da 500 miliardi) \u00e8 tale da configurarsi (Olanda, Austria, Danimarca e Svezia permettendo) come uno strumento potenzialmente di notevole portata anche dal punto di vista del segnale: per la prima volta in modo concreto verrebbe attivato uno strumento comune che dovrebbe assumere le vesti di un bond a lungo termine emesso dalla Commissione e di fatto collegato al bilancio europeo.\n\nRisorse che non dovrebbero essere \u201cparametrate\u201d alla quota che i singoli paesi versano al budget europeo, anche se da questo punto vista occorrer\u00e0 verificare con attenzione il testo definitivo del Recovery Fund. Si tratta in ogni caso di passo concreto verso la definizione del pi\u00f9 complessivo Piano che la presidente della Commissione Ue, Ursula von der Leyen presenter\u00e0 il prossimo 27 maggio, in aggiunta al volume di fuoco gi\u00e0 attivato a vario titolo (dal fondo Sure da 100 miliardi ai 200 miliardi di finanziamenti potenzialmente attivabili dalla Bei e ai 240 miliardi del Mes, oltre naturalmente ai 750 miliardi messi in campo dalla Bce). Nel totale, stando a quanto hanno ribadito sia la stessa Von der Leyen che il vice presidente esecutivo della Commissione, Valdis Dombrovskis il \u201cRecovery Fund\u201d metter\u00e0 in moto un volume di risorse per circa 1.000 miliardi.\n\nDal Piano per la ripresa un incentivo alle riforme\n\nGli aiuti \u2013 stando all\u2019intesa raggiunta tra Macron e Merkel, e che sar\u00e0 ora articolata nel dettaglio all\u2019interno del documento finale da sottoporre in giugno al via libera del Consiglio Ue - saranno basati \u00absu un chiaro impegno degli Stati membri ad applicare politiche economiche sane e un'ambiziosa agenda di riforme\u00bb. L\u2019Italia potr\u00e0 beneficiarne in misura rilevante (si ipotizza attorno agli 80 miliardi), ma il vincolo di destinazione \u00e8 chiaro. Non una politica economica basata su iniezioni di spesa pubblica \u201ca prescindere\u201d, ma interventi diretti al sostegno dell\u2019economia nella difficile transizione tra il lockdown e la ripartenza. Il riferimento all\u2019ambiziosa agenda di riforme lascia intendere che le nuove risorse provenienti da Bruxelles dovranno iscriversi in un programma di importanti interventi strutturali, con effetti sul potenziale di crescita dell\u2019economia nel medio periodo. Nel caso dell\u2019Italia, in primo piano \u00e8 il tema delle semplificazioni amministrative (oggetto del prossimo decreto cui sta lavorando il Governo), dello snellimento della giustizia civile, ma anche il pi\u00f9 complessivo progetto di riordino del prelievo fiscale cui il governo stava gi\u00e0 lavorando prima dell\u2019esplodere della pandemia (era atteso un ddl delega entro fine aprile), ma poi tutto \u00e8 stato travolto dall\u2019emergenza. Osservato da questo angolo visuale, il nuovo \u201cRecovery fund\u201d pu\u00f2 rappresentare dunque per il nostro paese un\u2019occasione propizia per accelerare l\u2019iter di approvazione di una serie di riforme assolutamente necessarie e prioritarie e che in quanto tali dovrebbero poter contare sul pi\u00f9 ampio consenso in sede politica e parlamentare (ma la fine della \u201ctregua\u201d tra maggioranza e opposizione imposta dall\u2019emergenza non apre grandi spiragli in direzione di misure ampie e condivise).\n\nVa recuperata in fretta la perduta produttivit\u00e0\n\nGi\u00e0 prima dell\u2019esplodere della pandemia l\u2019economia italiana era alle prese con un problema di bassa produttivit\u00e0, e il tasso di crescita medio del Pil era da anni (e anche nella fase anteriore alla crisi finanziaria del 2008) attestato su percentuali molto lontane dal potenziale livello di tutti i fattori produttivi. Un gap che va colmato rapidamente proprio cogliendo l\u2019occasione della ripresa che andr\u00e0 sostenuta non appena sar\u00e0 cessata l\u2019emergenza. \u00c8 la strada maestra per cominciare nel periodo post/Covid ad avviare il debito pubblico su una traiettoria di lenta ma costante discesa.\n\nLa partita della Germania e quella dell\u2019Italia\n\nSe nel ritrovato asse tra Parigi e Berlino, il ruolo di \u201cportavoce\u201d delle istanze dei paesi del sud-Europa l\u2019ha assunto Macron, di certo non si pu\u00f2 negare che Angela Merkel stia giocando un partita politica di notevole peso in previsione del semestre di presidenza tedesca della Ue che partir\u00e0 il 1\u00b0 luglio. Naturalmente occorrer\u00e0 verificare nel dettaglio il dispositivo finale del \u201cPiano per la ripresa\u201d, e non \u00e8 detto che si riesca a superare le obiezioni dei paesi tuttora contrari. L\u2019Italia pu\u00f2 e deve entrare a pieno titolo nella partita, a patto di presentarsi al confronto con i partner europei con una linea definita e omogenea su tutti gli strumenti di cui si pu\u00f2 disporre oggi, Mes compreso. E anche in questo caso entrano in scena le riforme, le uniche in grado di prospettare un percorso non solo di uscita dalla crisi ma di pieno e sostenuto sviluppo negli anni a venire.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "L\u2019Italia potr\u00e0 beneficiarne in misura rilevante (si ipotizza attorno agli 80 miliardi), ma il vincolo di destinazione \u00e8 chiaro. Non una politica economica basata su iniezioni di spesa pubblica \u201ca prescindere\u201d, ma interventi diretti al sostegno dell\u2019economia nella difficile transizione tra il lockdown e la ripartenza", "meta_lang": "it", "meta_favicon": "/static/favicon.ico", "meta_data": {"viewport": "width=device-width,minimum-scale=1,initial-scale=1", "msapplication-TileColor": "#ffddbb", "theme-color": "#f5e5d5", "twitter": {"site": "@sole24ore", "card": "summary_large_image", "creator": "@sole24ore"}, "fb": {"app_id": 139894059362416}, "og": {"site_name": "Il Sole 24 ORE", "url": "https://www.ilsole24ore.com/art/recovery-fund-l-italia-occasione-storica-fare-importanti-riforme-ADCcHrR", "type": "article", "title": "Recovery Fund: per l\u2019Italia occasione storica di fare importanti riforme", "description": "L\u2019Italia potr\u00e0 beneficiarne in misura rilevante (si ipotizza attorno agli 80 miliardi), ma il vincolo di destinazione \u00e8 chiaro. Non una politica economica basata su iniezioni di spesa pubblica \u201ca prescindere\u201d, ma interventi diretti al sostegno dell\u2019economia nella difficile transizione tra il lockdown e la ripartenza", "image": {"identifier": "https://i2.res.24o.it/images2010/2020/05/ADCcHrR/images/ebc3dbde-9a82-11ea-aa42-9faadb6fb2c8-fotohome0.jpg", "alt": "La videoconferenza tra il presidente francese Emmanuel Macron e la cancellliera tedesca Angela Merkel (foto Reuters)"}}, "robots": "index,follow", "googlebot": "index,follow", "description": "L\u2019Italia potr\u00e0 beneficiarne in misura rilevante (si ipotizza attorno agli 80 miliardi), ma il vincolo di destinazione \u00e8 chiaro. Non una politica economica basata su iniezioni di spesa pubblica \u201ca prescindere\u201d, ma interventi diretti al sostegno dell\u2019economia nella difficile transizione tra il lockdown e la ripartenza", "article": {"section": "Italia"}}, "canonical_link": "https://www.ilsole24ore.com/art/recovery-fund-l-italia-occasione-storica-fare-importanti-riforme-ADCcHrR"}