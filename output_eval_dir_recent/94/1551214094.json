{"source_url": "https://www.ilsole24ore.com", "url": "https://www.ilsole24ore.com/art/dai-tablet-internet-gratis-studenti-formazione-prof-ecco-nuova-didattica-20-ADPpLvD", "title": "Dai tablet a internet gratis agli studenti, alla formazione dei prof: ecco la nuova didattica 2.0", "top_image": "https://i2.res.24o.it/images2010/2020/03/ADPpLvD/images/508021ca-6844-11ea-a8f1-8ba7bec846a5-fotohome0.jpg", "meta_img": "https://i2.res.24o.it/images2010/2020/03/ADPpLvD/images/508021ca-6844-11ea-a8f1-8ba7bec846a5-fotohome0.jpg", "images": ["https://www.ilsole24ore.com/static/images/placeholders/art/403x210.png", "https://i2.res.24o.it/img2019/feed/archivio_storico/archivio_storico_200x270.jpg?07814", "https://www.ilsole24ore.com/static/img/24plus--badge.svg", "https://www.ilsole24ore.com/static/images/24ore-professionale--white.svg", "https://i2.res.24o.it/img2019/feed/quotidiano/ultima_edizione_200x270.jpg?07814", "https://www.ilsole24ore.com/static/images/ilsole24ore.svg", "https://www.ilsole24ore.com/static/img/ilsole24ore--white.svg", "https://www.ilsole24ore.com/static/img/ilsole24ore.svg", "https://www.ilsole24ore.com/static/img/24plus.svg", "https://i2.res.24o.it/images2010/2020/03/ADPpLvD/images/508021ca-6844-11ea-a8f1-8ba7bec846a5-fotohome0.jpg", "https://www.ilsole24ore.com/static/images/stream24-video--white.svg", "https://www.ilsole24ore.com/static/images/placeholders/media/100x56.png", "https://www.ilsole24ore.com/static/images/placeholders/media/380x214.png", "https://i2.res.24o.it/img2019/feed/archivio_storico/archivio_storico_domenica_200x270.jpg?07814", "https://www.ilsole24ore.com/static/images/radio24.svg"], "movies": [], "text": "Dai tablet a internet gratis agli studenti, alla formazione dei prof: ecco la nuova didattica 2.0 Tra le ultime novit\u00e0 contenute nel decreto sull\u2019emergenza coronavirus anche 43,5 milioni per la pulizia straordinaria dei plessi e la continuit\u00e0 lavorativa per i supplenti di Claudio Tucci\n\nScuola si ferma ma scattano e-learning e aule virtuali\n\n2' di lettura\n\nIl governo accelera sulla didattica digitale e nel nuovo decreto legge sull\u2019emergenza coronavirus stanzia 85 milioni di euro complessivi per aiutare studenti, a cominciare dai meno abbienti, e docenti a fare lezioni a distanza. Non solo un po\u2019 tutte le scuole dovranno diventare\u201dsmart\u201d: anche presidi e personale Ata potranno, cio\u00e8, lavorare \u201cda remoto\u201d (salvo casi straordinari). Ma vediamo, nel dettaglio, tutte le ultime novit\u00e0 del pacchetto scuola varato dal governo Conte.\n\nLavoro agile per tutti (o quasi)\n\nIntanto si apre al lavoro agile per tutti (o quasi). Nel decreto infatti sono previste ulteriori misure per il lavoro agile nella Pubblica amministrazione, che consentiranno ad esempio ai dirigenti scolastici di organizzare le attivit\u00e0 da remoto e lasciare le scuole aperte solo per le attivit\u00e0 \u201cindifferibili\u201d. Come \u00able aziende agrarie con gli animali, o per esempio se \u00e8 necessario che un genitore prenda un libro rimasto a scuola: prendendo un appuntamento e con gli opportuni accorgimenti, potr\u00e0 prenderlo\u00bb, ha chiarito la ministra Lucia Azzolina.\n\nPersonale Ata presente solo in casi di stretta necessit\u00e0\n\nFino alla ripresa delle lezioni sar\u00e0 possibile limitare al massimo le aperture degli edifici. La presenza del personale Ata (Ausiliario, tecnico, amministrativo), sar\u00e0 prevista solo nei casi di stretta necessit\u00e0, che saranno individuati dai dirigenti scolastici stessi.\n\n\n\nPi\u00f9 fondi per la didattica a distanza\n\nPrevisti, poi, 85 milioni per il sostegno alla didattica a distanza. Questi fondi serviranno, soprattutto, ad agevolare il lavoro delle scuole che si stanno dotando di piattaforme e di strumenti digitali per l\u2019apprendimento a distanza o che stanno potenziando gli strumenti che avevano gi\u00e0 a loro disposizione. In primis, licenze per piattaforme di didattica a distanza. Qui va detto anche che i principali produttori di piattaforme hanno reso, o lo stanno facendo, disponibili gratuitamente i loro prodotti, in particolare in occasione dell\u2019attuale emergenza sanitaria. Alcuni dei principali prodotti rimarranno probabilmente disponibili gratuitamente anche in futuro, spiegano dal ministero dell\u2019Istruzione. per quanto in versioni dalla funzionalit\u00e0 relativamente limitata, comunque idonea per le scuole di piccole e medie dimensioni.\n\nTablet agli studenti meno abbienti\n\nUna fetta delle nuove risorse serviranno \u00abanche per mettere a disposizione degli studenti meno abbienti dispositivi digitali per l\u2019utilizzo delle piattaforme per la didattica a distanza e per la connessione alla Rete\u00bb. Come ad esempio i tablet.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Tra le ultime novit\u00e0 contenute nel decreto sull\u2019emergenza coronavirus anche 43,5 milioni per la pulizia straordinaria dei plessi e la continuit\u00e0 lavorativa per i supplenti", "meta_lang": "it", "meta_favicon": "/static/favicon.ico", "meta_data": {"viewport": "width=device-width,minimum-scale=1,initial-scale=1", "msapplication-TileColor": "#ffddbb", "theme-color": "#f5e5d5", "twitter": {"site": "@sole24ore", "card": "summary_large_image", "creator": "@sole24ore"}, "fb": {"app_id": 139894059362416}, "og": {"site_name": "Il Sole 24 ORE", "url": "https://www.ilsole24ore.com/art/dai-tablet-internet-gratis-studenti-formazione-prof-ecco-nuova-didattica-20-ADPpLvD", "type": "article", "title": "Dai tablet a internet gratis agli studenti, alla formazione dei prof: ecco la nuova didattica 2.0", "description": "Tra le ultime novit\u00e0 contenute nel decreto sull\u2019emergenza coronavirus anche 43,5 milioni per la pulizia straordinaria dei plessi e la continuit\u00e0 lavorativa per i supplenti", "image": {"identifier": "https://i2.res.24o.it/images2010/2020/03/ADPpLvD/images/508021ca-6844-11ea-a8f1-8ba7bec846a5-fotohome0.jpg", "alt": "(greenbutterfly - stock.adobe.com)"}}, "robots": "index,follow", "googlebot": "index,follow", "description": "Tra le ultime novit\u00e0 contenute nel decreto sull\u2019emergenza coronavirus anche 43,5 milioni per la pulizia straordinaria dei plessi e la continuit\u00e0 lavorativa per i supplenti", "article": {"section": "Italia"}}, "canonical_link": "https://www.ilsole24ore.com/art/dai-tablet-internet-gratis-studenti-formazione-prof-ecco-nuova-didattica-20-ADPpLvD"}