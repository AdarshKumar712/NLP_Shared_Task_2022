{"source_url": "https://www.giornalelavoce.it", "url": "https://www.giornalelavoce.it/chivasso-gaspo-e-la-sua-battaglia-per-linformazione-vera-380831", "title": "CHIVASSO. Gaspo e la sua battaglia per l\u2019INFORMAZIONE VERA", "top_image": "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-e1586697489925.jpg", "meta_img": "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-e1586697489925.jpg", "images": ["https://edicola.giornalelavoce.it/lavoce/fpext.jsp?t=settimo&h=400", "https://www.giornalelavoce.it/wp-content/uploads/2016/06/47x50xandrea-capello.png.pagespeed.ic.dn304AQUrb.png", "https://www.giornalelavoce.it/wp-content/uploads/2019/09/xImagoeconomica_1203592-310x165.jpg.pagespeed.ic.oakGDqbvX-.jpg", "https://www.giornalelavoce.it/wp-content/uploads/2018/08/50x50xFresc-Massimo-microfono-due-100x100.png.pagespeed.ic.9F57I--d6t.png", "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-660x330.jpg", "https://www.giornalelavoce.it/wp-content/uploads/2020/04/xsettimo-engie-110x75.jpg.pagespeed.ic._fQL6qqPY3.jpg", "https://www.giornalelavoce.it/wp-content/uploads/2018/10/90x90xalessandra-100x100.png.pagespeed.ic.sk8xNHtW-5.png", "https://www.giornalelavoce.it/wp-content/uploads/2017/07/267x75xlogo_12alle12_new.png.pagespeed.ic.6xDm_7BM2S.png", "https://www.giornalelavoce.it/wp-content/uploads/2020/03/xImagoeconomica_1373820-310x165.jpg.pagespeed.ic.IcTDXGwLwZ.jpg", "https://www.giornalelavoce.it/wp-content/uploads/2020/04/xSchermata-2020-04-15-alle-11.46.40-310x165.png.pagespeed.ic.ejr1SpTZSb.jpg", "https://www.giornalelavoce.it/wp-content/uploads/2019/09/xImagoeconomica_1006050-310x165.jpg.pagespeed.ic.afLjwJKkOI.jpg", "https://www.giornalelavoce.it/wp-content/uploads/2019/09/xImagoeconomica_1016327-1-310x165.jpg.pagespeed.ic.w3P2edW-8D.jpg", "https://www.giornalelavoce.it/wp-content/uploads/2017/05/xcuneo-310x165.png.pagespeed.ic.mrEGe6bF1D.png", "https://www.giornalelavoce.it/wp-content/uploads/2020/03/xbollo-auto-310x165.jpg.pagespeed.ic.x3aBPsWjpI.jpg", "https://www.giornalelavoce.it/wp-content/uploads/2020/03/xImagoeconomica_1374854-310x165.jpg.pagespeed.ic.gSeeNKPFIr.jpg", "https://www.giornalelavoce.it/wp-content/uploads/2013/12/218x165xZTL-2-2.jpg.pagespeed.ic.n_mCzbbeUL.jpg", "https://www.giornalelavoce.it/wp-content/uploads/2018/11/xwcag2A-blue.gif.pagespeed.ic.J7ffv_CIAK.png", "https://www.giornalelavoce.it/wp-content/uploads/2019/05/xparcheggi-blu-310x165.jpg.pagespeed.ic.K0iuJvUWFu.jpg", "https://edicola.giornalelavoce.it/lavoce/fpext.jsp?t=ivrea&h=400", "https://www.giornalelavoce.it/wp-content/uploads/2016/06/47x50xcomotto-francesco-new.png.pagespeed.ic.hfALaKRIBP.png", "https://www.giornalelavoce.it/wp-content/uploads/2020/03/xImagoeconomica_1378496-310x165.jpg.pagespeed.ic.Ils6k4sFEU.jpg", "https://www.giornalelavoce.it/wp-content/uploads/2018/07/xSertoli-microfono-e1537714201816-110x75.jpg.pagespeed.ic.wPEi53Ezxp.jpg", "https://www.giornalelavoce.it/wp-content/uploads/2020/01/leaderdivalore-300x250-1.gif", "https://www.giornalelavoce.it/wp-content/uploads/2019/04/50x50xcarlo-rea-100x100.png.pagespeed.ic.8At8MtuZEE.png", "https://www.giornalelavoce.it/wp-content/uploads/2020/03/xImagoeconomica_1376946-310x165.jpg.pagespeed.ic.jCXprY7m55.jpg", "https://www.giornalelavoce.it/wp-content/uploads/2020/03/xImagoeconomica_1369095-310x165.jpg.pagespeed.ic.Hze-JJd83L.jpg", "https://www.giornalelavoce.it/wp-content/uploads/2018/04/xvoce-piu-HD.png.pagespeed.ic.gVf7D52sOe.png", "https://www.giornalelavoce.it/wp-content/uploads/2020/03/xcoronavirus-4-310x165.jpg.pagespeed.ic.dx6C9j5MzB.jpg", "https://www.giornalelavoce.it/wp-content/uploads/2013/11/310x165xBiella_battistero-municipio.jpg.pagespeed.ic.5NxpO1T3LK.jpg", "https://www.giornalelavoce.it/wp-content/uploads/2020/03/xImagoeconomica_1375388-310x165.jpg.pagespeed.ic.it7oykNEay.jpg", "https://www.giornalelavoce.it/wp-content/uploads/2020/03/xImagoeconomica_1371997-1-310x165.jpg.pagespeed.ic.RL2wjkGMhp.jpg", "https://www.giornalelavoce.it/wp-content/uploads/2014/05/310x165x354533c9378965a811aa98ab99bdd4cff5245817743f550867f147db.jpg.pagespeed.ic.xbAEnuiv8K.jpg", "https://www.giornalelavoce.it/wp-content/uploads/2014/01/310x165xde-zuanne-legge-09.jpg.pagespeed.ic.aXaSEMGm7i.jpg", "https://edicola.giornalelavoce.it/lavoce/fpext.jsp?t=chivasso&h=400", "https://www.giornalelavoce.it/wp-content/uploads/2020/03/xImagoeconomica_1374443-310x165.jpg.pagespeed.ic.P7AB8FwOAZ.jpg", "https://www.giornalelavoce.it/wp-content/uploads/2020/03/xandamento-contaggi-vercellese-310x165.jpg.pagespeed.ic.m3gA6lm-fJ.jpg", "https://www.giornalelavoce.it/wp-content/uploads/2013/10/310x165xprimo-piano_popoli-incidente-stradale-muore-un-bimbo-di-6-anni.jpg.pagespeed.ic.sDqWLWY6Qk.jpg", "https://www.giornalelavoce.it/wp-content/uploads/2019/09/xImagoeconomica_993340-310x165.jpg.pagespeed.ic.phZ8H1JdM7.jpg", "https://www.giornalelavoce.it/wp-content/uploads/2018/01/47x50xsara-mazzola.png.pagespeed.ic.OxYD_aUv1M.png", "https://www.giornalelavoce.it/wp-content/uploads/2019/10/xImagoeconomica_492209-310x165.jpg.pagespeed.ic.B_ZdDH1FCi.jpg", "https://www.giornalelavoce.it/wp-content/uploads/2020/03/xImagoeconomica_1362550-310x165.jpg.pagespeed.ic.BDIYAwmOiE.jpg", "https://www.giornalelavoce.it/wp-content/uploads/2016/06/47x50xcortese-giorgio-new.png.pagespeed.ic.BPNQjgSuuf.png", "https://www.giornalelavoce.it/wp-content/uploads/2018/02/47x50xDibenedetto.png.pagespeed.ic.V3NodXiOYv.png", "https://edicola.giornalelavoce.it/lavoce/fpext.jsp?t=cirie&h=400", "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-e1586697489925.jpg", "https://www.giornalelavoce.it/wp-content/uploads/2020/03/xImagoeconomica_1375609-310x165.jpg.pagespeed.ic.wpN6TfT8-T.jpg", "https://www.giornalelavoce.it/wp-content/uploads/2016/06/47x50xsilvio-bertotto.png.pagespeed.ic.vPgElxGKgG.png", "https://www.giornalelavoce.it/wp-content/uploads/2019/08/xospedale-santo-spirito-casale-310x165.jpg.pagespeed.ic.CkDoi4ZPqA.jpg", "https://www.giornalelavoce.it/wp-content/uploads/2020/03/xImagoeconomica_1382003-310x165.jpg.pagespeed.ic.uVoqaAjlaT.jpg", "https://www.giornalelavoce.it/wp-content/uploads/2020/03/xImagoeconomica_1368531-310x165.jpg.pagespeed.ic.vBFgSQEK4u.jpg", "https://www.giornalelavoce.it/wp-content/uploads/2020/03/xImagoeconomica_1365084-310x165.jpg.pagespeed.ic.0ss55XKsCl.jpg", "https://www.ultimateweb.it/wp-content/uploads/ultimateweb_logo.png", "https://www.giornalelavoce.it/wp-content/uploads/2013/12/310x165xZTL-2-2.jpg.pagespeed.ic.fK4f5nvxJH.jpg", "https://www.giornalelavoce.it/wp-content/uploads/2017/08/xfoto-CTO-310x165.jpg.pagespeed.ic.ehjzlsv5kI.jpg", "https://www.giornalelavoce.it/wp-content/uploads/2019/11/xamazon-logistica-110x75.jpg.pagespeed.ic.gr95bBWOI7.jpg", "https://www.giornalelavoce.it/wp-content/uploads/2020/03/xSOCIAL4-300x250-1.jpg.pagespeed.ic.5JW4CHGuqc.jpg"], "movies": [], "text": "\u201c#restiamo a casa\u201d \u00e8 ormai diventato un imperativo categorico, \u201cStiamo a casa, sono le regole\u201d un tormentone che neanche quelli delle canzoni estive sono paragonabili. In un momento in cui siamo tutti privati delle nostre libert\u00e0, forse, almeno una ne \u00e8 rimasta: la libert\u00e0 di pensiero e di esprimere la propria opinione. Non tutti la pensano allo stesso modo su questa situazione relativa al Coronavirus, c\u2019\u00e8 una maggioranza che ha uno stesso pensiero, ma c\u2019\u00e8 anche chi ha un pensiero che si discosta e lo porta avanti senza paura, pur sapendo che sar\u00e0 ricoperto di critiche. Non si fa intimorire e continua a sostenere le sue idee con coerenza, dimostrando ci\u00f2 che afferma e mettendolo a disposizione di tutti attraverso il suo \u201cTg Gaspo\u201d; questo, indipendentemente dal pensiero di ognuno di noi, \u00e8 comunque ammirevole. Lui \u00e8 Andrea Garelli, in arte Gaspo.\n\n\u201cIl mio pensiero base \u00e8 che la strage fatta dal Coronavirus sia da imputare ad una sanit\u00e0 al collasso gi\u00e0 da molto prima, una sanit\u00e0 ridotta all\u2019osso da continui tagli \u2013 comincia a spiegare -. Sono parole dell\u2019\u2018OMS\u2019 e della \u2018WHO\u2019 (\u201cOrganizzazione Mondiale della Sanit\u00e0\u201d e \u201cWorld Health Organization\u201d) che questa sia una pandemia potenzialmente controllabile. Ma \u00e8 sfuggita dal controllo a causa di una sanit\u00e0 menomata: i nostri medici e operatori sanitari sono bravissimi, ma sono pochi e senza strutture e attrezzature adeguate non possono fare miracoli \u2013 spiega ancora -. In questo periodo le fake news si sono moltiplicate a dismisura ed \u00e8 stato creato il panico. E\u2019 importante come e quali informazioni vengono date: ad esempio quando si danno dati sulle morti va spiegato che non sono tutte morti PER Coronavirus, anzi sono pochissime quelle PER Coronavirus e che secondo l\u2019\u2018OMS\u2019 l\u2019et\u00e0 media dei morti \u00e8 80 anni, l\u2019et\u00e0 media dei contagiati 62 anni, che oltre agli anziani le persone pi\u00f9 a rischio sono quelle gi\u00e0 affette da altre patologie pregresse. Comunque anche i soggetti pi\u00f9 a rischio si possono curare e guarire. Bisogna precisare che questo non \u00e8 un problema pediatrico e che i bimbi posso risultare positivi, ma non ce ne sono in rianimazione a causa di questo e non sono io a dirlo, ma Alberto Villani medico dell\u2019 \u2018OMS\u2019 e presidente della \u2018Societ\u00e0 Italiana di Pediatria\u2019. Ogni cosa che dico la verifico sempre da fonti certe ed ufficiali, ci tengo a dirlo \u2013 dichiara -. Le mascherine, altro tema caldo: non dico che siano inutili, ma se mancano per i medici non sarebbe meglio lasciarle a loro, anzich\u00e9 usarle noi e spesso pure in modo inappropriato? Sul lockdown che dire\u2026 sarebbe stato da fare anticipatamente, visto che lo stato di emergenza \u00e8 stato dichiarato da decreto il 31 gennaio 2020, ben prima che scoppiasse questo finimondo. Un periodo pi\u00f9 breve di chiusura, ma totale davvero, da utilizzare per potenziare gli ospedali, far arrivare i materiali necessari, erogare fondi straordinari da dare alle singole Regioni. Il 90% dei malati guarisce, ma tutto va preso per tempo, se si aspetta una sintomatologia eclatante siamo al limite della curabilit\u00e0, se si rallenta il tutto perch\u00e9 a livello sanitario ci sono carenze certo che scoppia una tragedia. Se si fosse agito diversamente, probabilmente, non saremmo in questa situazione ora \u2013 afferma Andrea Garelli -. La sopravvivenza attualmente non \u00e8 legata al fatto che stiamo chiusi in casa, ma al fatto che \u00e8 stata potenziata, come merita, una sanit\u00e0 che ha subito tagli su tagli negli anni. Col blocco delle attivit\u00e0 stiamo pagando tutti un prezzo altissimo a livello economico, se gi\u00e0 prima c\u2019era una crisi terribile, ora \u00e8 e sar\u00e0 anche peggio, purtroppo\u2026 il Paese \u00e8 fermo e il danno \u00e8 enorme. Non dico che dobbiamo uscire tutti, ma si sarebbe potuto pensare e si potrebbe pensare ad una gestione diversa delle cose. Nessuno vuole sminuire la salute, un bene primario, ma bisogna tenere in considerazione anche il resto e le conseguenze che toccano e toccheranno tutti noi\u201d aggiunge.\n\nGaspo \u00e8 un videomaker chivassese, ad esempio ha fatto servizi il Tg3, Tg5, una trasmissione su Sky, ci sono delle sue foto sul Corriere della Sera. Lavora a stretto contatto con chi lavora nel mondo dell\u2019informazione. \u201cNonostante la mia immagine e i capelli blu, che poi sono il mio marchio e ne vado fiero, lavoro con chi vuole dati reali e non chiacchiere, prima di dire le cose verifico tutto, non parlo a sproposito. Ci si pu\u00f2 confrontare anche avendo idee diverse, ma portando dati a conferma di ci\u00f2 che si dice e non pensare a priori che solo perch\u00e9 uno ha i capelli blu non capisca niente a prescindere. Ho ricevuto apprezzamenti ma anche tante critiche, per\u00f2 non mi fermo e vado avanti\u201d dichiara.\n\nAlle 20.00, praticamente tutte le sere, va in onda il tg da lui ideato, \u201cTg Gaspo\u201d, sulla pagina faceboook \u201cTg Gaspo\u201d e sul sito www.tggaspo.it . Lo si pu\u00f2 seguire sia in diretta che in differita. Come \u00e8 nato? Andrea Garelli ha lavorato fino a quando \u00e8 stato possibile e come reporter e freelance la notte del 7 marzo era a Voghera per lavoro, in Lombardia. Era la sera della famosa fuga di notizie relativa al blocco in entrata e uscita dalle zone rosse. \u201cSapevo che non sarebbe stato attuato in quel preciso istante, infatti il decreto \u00e8 stato ufficializzato solo successivamente, ma avendo la responsabilit\u00e0 dei due collaboratori che erano con me siamo rientrati in Piemonte. Durante il viaggio verso casa ero arrabbiato e ho fatto una diretta su facebook\u2026 ho capito, per\u00f2, che sbraitando il messaggio non arrivava appieno e ho deciso di convogliare la rabbia in un servizio utile: il \u2018Tg Gaspo\u2019 \u2013 comincia a spiegare Andrea -. Seguo h24 Rai News per avere un aggiornamento costante, ascolto, leggo, comparo le notizie, cerco di trovare informazioni il pi\u00f9 apolitiche possibile, ad esempio fra quelle di medici di destra e sinistra ricerco i punti simili. Mi aggiorno attraverso fonti sia italiane che straniere sul web. Cerco di smascherare le fake news \u2013 spiega ancora \u2013. E\u2019 un lavoro complesso e collaboro con amici: persone affidabili, competenti, che parlano con dati alla mano e che mi fanno un po\u2019 da inviati da Germania, Messico, Repubblica Ceca, Per\u00f9, Inghilterra e varie parti d\u2019Italia. Non mando in onda nulla che non sia verificato e per quanto riguarda strettamente il virus sono sempre dati ufficiali di \u2018OMS\u2019, \u2018WHO\u2019, \u2018ISS\u2019 (\u2018Istituto Superiore di Sanit\u00e0\u2019) e Protezione Civile \u2013 aggiunge -. A casa sono da solo e ho, in piccolo, un vero e proprio studio\u2026 mi occupo di regia, montaggio e quant\u2019altro. Il mio Tg ha la missione di divulgare notizie su fatti reali e verificati, attraverso fonti certe e autorevoli, combattendo le fake news \u2013 precisa \u2013 . Spero di poter tornare a lavorare prima possibile, serve una ripresa rapida per tutti, altrimenti va gambe all\u2019aria un intero Paese, pi\u00f9 si allungano i tempi pi\u00f9 si rende difficile la ripartenza. Senza fare troppi esempi basta anche solo pensare che se non lavoriamo non paghiamo le tasse e senza quelle la sanit\u00e0 rischier\u00e0 di collassare di nuovo\u2026 il virus non scomparir\u00e0 magicamente dalla faccia della terra, non si hanno ancora certezze su vaccini o altro, e si potrebbe ricadere in un circolo vizioso. Bisogna reagire e non stare fermi in attesa\u201d dichiara in conclusione.\n\nCommenti", "keywords": [], "meta_keywords": [""], "tags": ["andreagarelli", "tggaspo", "covid19", "sonoleregole", "Gaspo", "medici", "italia", "Scienziati", "coronavirus", "ripartire", "uscire", "informazionevera", "pandemia", "coronvirus", "paura", "informazione", "restiamoacasa"], "authors": ["Conosciamoli Meglio"], "publish_date": "Sun Apr 12 13:20:59 2020", "summary": "", "article_html": "", "meta_description": "", "meta_lang": "it", "meta_favicon": "https://www.giornalelavoce.it/wp-content/uploads/2017/11/xfavicon-v2.png.pagespeed.ic.zNxK0r21TY.png", "meta_data": {"robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "CHIVASSO. Gaspo e la sua battaglia per l\u2019INFORMAZIONE VERA - Giornale La Voce", "description": "\u201c#restiamo a casa\u201d \u00e8 ormai diventato un imperativo categorico, \u201cStiamo a casa, sono le regole\u201d un tormentone che neanche quelli delle canzoni estive sono paragonabili. In un momento in cui siamo tutti privati delle nostre libert\u00e0, forse, almeno una ne \u00e8 rimasta: la libert\u00e0 di pensiero e di esprimere la propria opinione. Non tutti la \u2026", "url": "https://www.giornalelavoce.it/chivasso-gaspo-e-la-sua-battaglia-per-linformazione-vera-380831", "site_name": "Giornale La Voce", "updated_time": "2020-04-12T18:56:23+00:00", "image": {"identifier": "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-e1586697489925.jpg", "secure_url": "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-e1586697489925.jpg", "width": 600, "height": 338}}, "article": {"publisher": "https://www.facebook.com/gruppolavoce", "tag": "uscire", "section": "BLOG", "published_time": "2020-04-12T13:20:59+00:00", "modified_time": "2020-04-12T18:56:23+00:00"}, "twitter": {"card": "summary", "description": "\u201c#restiamo a casa\u201d \u00e8 ormai diventato un imperativo categorico, \u201cStiamo a casa, sono le regole\u201d un tormentone che neanche quelli delle canzoni estive sono paragonabili. In un momento in cui siamo tutti privati delle nostre libert\u00e0, forse, almeno una ne \u00e8 rimasta: la libert\u00e0 di pensiero e di esprimere la propria opinione. Non tutti la \u2026", "title": "CHIVASSO. Gaspo e la sua battaglia per l\u2019INFORMAZIONE VERA - Giornale La Voce", "site": "@LaVoceRedazione", "image": "https://www.giornalelavoce.it/wp-content/uploads/2020/04/Andrea-Garelli-Gaspo-durante-la-realizzazione-del-suo-Tg-Gaspo-e1586697489925.jpg", "creator": "@LaVoceRedazione"}, "generator": "WordPress 5.3.2", "fb": {"app_id": 1775931555954747, "pages": 363478060428979}, "viewport": "width=device-width, initial-scale=1.0"}, "canonical_link": "https://www.giornalelavoce.it/chivasso-gaspo-e-la-sua-battaglia-per-linformazione-vera-380831"}