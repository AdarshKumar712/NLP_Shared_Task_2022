{"source_url": "https://www.huffingtonpost.it", "url": "https://www.huffingtonpost.it/entry/italiani-lasciate-le-mascherine-a-noi-immunodepressi-lappello-di-elena-malata-di-leucemia_it_5e579650c5b68f79fdc56867", "title": "\"Italiani, lasciate le mascherine a noi immunodepressi\": l'appello di Elena, malata di leucemia", "top_image": "https://img.huffingtonpost.com/asset/5e579b8e230000430c0bf417.png?ops=1200_630", "meta_img": "https://img.huffingtonpost.com/asset/5e579b8e230000430c0bf417.png?ops=1200_630", "images": ["https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://amp.assets.huffpost.com/assets-1baa2890d203a6fe0ea699c7661fbd34/images/logos/HuffPost_Int'l_IT_outl_white-v2.svg", "https://amp.assets.huffpost.com/assets-1baa2890d203a6fe0ea699c7661fbd34/images/icons/newsletter-toaster.png", "https://img.huffingtonpost.com/asset/5e58e33d230000650d0bf519.jpeg?ops=150_150", "https://img.huffingtonpost.com/asset/5e58ff22230000c00bdddb65.jpeg?ops=150_150", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://img.huffingtonpost.com/asset/5e579b8e230000430c0bf417.png?ops=scalefit_630_noupscale", "https://img.huffingtonpost.com/asset/5e58f7972300005d0d0bf538.jpeg?cache=eDyzHAoGbD&ops=150_150", "https://img.huffingtonpost.com/asset/5e579b8e230000430c0bf417.png?ops=1200_630", "https://img.huffingtonpost.com/asset/5e58a9bc230000590d39c675.jpeg?ops=150_150", "https://img.huffingtonpost.com/asset/5e58f9e6260000cc11b5fe8d.jpeg?ops=150_150", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1", "https://amp.assets.huffpost.com/assets-1baa2890d203a6fe0ea699c7661fbd34/images/logos/HuffPost.svg", "https://img.huffingtonpost.com/asset/5e58d6d9230000650d0bf509.jpeg?ops=150_150"], "movies": [], "text": "Elena si augura che le persone dotate di buon senso rivolgano un pensiero a chi \u00e8 immunodepresso: \u201cSe dovete rinunciare a qualcuna delle vostre abitudini per contenere la diffusione del virus, non fatene una tragedia. Io, e tutti gli altri membri del gruppo \u2018persone a rischio\u2019, ve ne saremo grati \u2018per sempre\u2019\u201d.\n\n\u201cCiao, sono un\u2019immunodepressa durante la prima epidemia del mondo contemporaneo. S\u00ec, appartengo proprio a quella categoria di \u2018persone a rischio\u2019 che vedete citate negli articoli di questi giorni\u201d: inizia cos\u00ec il post che Elena Vaccari , giovane emiliana, ha scritto su Facebook. Avrebbe bisogno di mascherine , ma non riesce pi\u00f9 a trovarne e cos\u00ec si rivolge ai suoi connazionali: \u201cAmici italiani, vi prego, basta con le lamentele e le polemiche, basta con le razzie di disinfettanti e mascherine \u2018a caso\u2019, le farmacie rispondono anche a chi, come me, ne ha davvero bisogno, che \u2018non se ne trovano pi\u00f9\u2019: ma vi sembra il caso di farsi compatire cos\u00ec? Chiedo a tutti voi un po\u2019 pi\u00f9 di senso civico, e di buona volont\u00e0, per far s\u00ec che le cose migliorino nei prossimi giorni\u201d.\n\nNel post Elena parla di chi come lei ha le difese immunitarie basse: \u201cSo che avete paura, ma state tranquilli: \u00e8 ormai chiaro che il Coronavirus non far\u00e0 niente a voi che state bene, mentre potrebbe fare molto male a quelli che, come me, hanno le difese immunitarie sotto ai piedi a causa di chemioterapie o simili. Scrivo perch\u00e9 sono un po\u2019 sconvolta da quello che vedo succedere in Italia, un Paese che ho lasciato tante volte ma dove poi sono tornata per vivere \u2018per sempre\u2019, un \u2018per sempre\u2019 che ha assunto un significato diverso da quando, 2 anni fa, ho avuto la diagnosi di leucemia\u201d.\n\nGel disinfettanti a prezzi folli, mascherine introvabili, supermercati svuotati sono solo alcuni degli effetti della psicosi da coronavirus. Una isteria collettiva che ha portato ad un aumento vertiginoso dei prezzi, tanto che su internet qualcuno ha iniziato a vendere a 200- 300 euro l\u2019una delle semplici mascherine che normalmente costerebbero pochi euro. A rimetterci sono le persone che di quelle coperture avrebbero estremamente bisogno.\n\n\u201cMi auguro che finalmente la gente capisca che ci sono altre realt\u00e0 al di l\u00e0 delle loro\u201d, commenta un utente sotto il post della giovane. E tra i tanti messaggi di apprezzamento, c\u2019\u00e8 chi critica la troppa leggerezza dei media e della gente nel parlare delle categorie pi\u00f9 esposte al coronavirus: \u201cParlano di questi decessi con superficialit\u00e0, \u2018erano anziani\u2019, \u2018con una salute precaria\u2019. Beh, io sono un\u2019autoimmune, quindi devo stare attenta pi\u00f9 degli altri da sempre, ho 54 anni e come me ce ne sono tanti\u201d.", "keywords": [], "meta_keywords": [""], "tags": [], "authors": [], "publish_date": "Thu Feb 27 11:55:40 2020", "summary": "", "article_html": "", "meta_description": "Il post di una giovane emiliana contro la corsa folle alle mascherine: \"Il Coronavirus non far\u00e0 niente a voi che state bene, mentre potrebbe fare molto male a quelli che, come me, hanno le difese immunitarie sotto ai piedi\"", "meta_lang": "it", "meta_favicon": "https://amp.assets.huffpost.com/assets-1baa2890d203a6fe0ea699c7661fbd34/favicon.ico", "meta_data": {"viewport": "width=device-width, initial-scale=1", "description": "Il post di una giovane emiliana contro la corsa folle alle mascherine: \"Il Coronavirus non far\u00e0 niente a voi che state bene, mentre potrebbe fare molto male a quelli che, come me, hanno le difese immunitarie sotto ai piedi\"", "og": {"type": "article", "image": {"identifier": "https://img.huffingtonpost.com/asset/5e579b8e230000430c0bf417.png?ops=1200_630", "url": "https://img.huffingtonpost.com/asset/5e579b8e230000430c0bf417.png?ops=1200_630", "width": 1200, "height": 630}, "site_name": "L'HuffPost", "title": "\"Italiani, lasciate le mascherine a noi immunodepressi\": l'appello di Elena, malata di leucemia", "description": "Il post di una giovane emiliana contro la corsa folle alle mascherine: \"Il Coronavirus non far\u00e0 niente a voi che state bene, mentre potrebbe fare molto male a quelli che, come me, hanno le difese immunitarie sotto ai piedi\"", "url": "https://www.huffingtonpost.it/entry/italiani-lasciate-le-mascherine-a-noi-immunodepressi-lappello-di-elena-malata-di-leucemia_it_5e579650c5b68f79fdc56867", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "\"Italiani, lasciate le mascherine a noi immunodepressi\": l'appello di Elena, malata di leucemia", "image": {"identifier": "https://img.huffingtonpost.com/asset/5e579b8e230000430c0bf417.png?ops=1200_630", "width": 1200, "height": 630}, "description": "Il post di una giovane emiliana contro la corsa folle alle mascherine: \"Il Coronavirus non far\u00e0 niente a voi che state bene, mentre potrebbe fare molto male a quelli che, come me, hanno le difese immunitarie sotto ai piedi\""}, "robots": "noodp,noydir,max-snippet:-1,max-image-preview:large,max-video-preview:-1", "keywords": "coronavirus,mascherine coronavirus,mascherine", "article": {"section": "Cronaca", "tag": "coronavirus,mascherine coronavirus,mascherine", "published_time": "2020-02-27T11:55:40+01:00", "modified_time": "2020-02-27T12:46:40+01:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5e579650c5b68f79fdc56867", "taboola.category": "cronaca"}, "canonical_link": "https://www.huffingtonpost.it/entry/italiani-lasciate-le-mascherine-a-noi-immunodepressi-lappello-di-elena-malata-di-leucemia_it_5e579650c5b68f79fdc56867"}