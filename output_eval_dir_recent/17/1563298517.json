{"source_url": "https://www.anteprima24.it", "url": "https://www.anteprima24.it/regione/coronavirus-unita-crisi-rete/", "title": "Coronavirus, Unit\u00e0 di crisi: \u201cRitirare dalla rete dichiarazioni inesatte e allarmistiche\u201d", "top_image": "https://www.anteprima24.it/wp-content/uploads/2019/04/social-down.jpg", "meta_img": "https://www.anteprima24.it/wp-content/uploads/2019/04/social-down.jpg", "images": ["https://www.anteprima24.it/wp-content/uploads/2020/03/unico-banner-750X150.gif", "https://www.anteprima24.it/wp-content/uploads/2020/03/gesesa.jpg", "https://www.anteprima24.it/wp-content/uploads/2019/05/logo.gif", "data:image/png;base64,iVBORw0KGgoAAAANSUhEUgAAAGQAAABGAQMAAAAASKMqAAAAA1BMVEWurq51dlI4AAAAAXRSTlMmkutdmwAAABBJREFUKM9jGAWjYBQMKwAAA9QAAQWBn6cAAAAASUVORK5CYII=", "https://www.anteprima24.it/wp-content/uploads/2019/05/logo-footer.gif", "data:image/png;base64,iVBORw0KGgoAAAANSUhEUgAAAUQAAADrAQMAAAArGX0KAAAAA1BMVEWurq51dlI4AAAAAXRSTlMmkutdmwAAACBJREFUaN7twTEBAAAAwiD7pzbEXmAAAAAAAAAAAACQHSaOAAGSp1GBAAAAAElFTkSuQmCC", "https://www.anteprima24.it/wp-content/uploads/2019/05/kinertek.jpg", "https://www.anteprima24.it/wp-content/uploads/2019/01/gif-padellaccia.jpg", "https://www.anteprima24.it/wp-content/uploads/2019/01/glc-informatica.jpg", "https://www.anteprima24.it/wp-content/uploads/2019/04/social-down.jpg", "https://www.anteprima24.it/wp-content/uploads/2020/02/banner-rubino.jpg", "https://www.anteprima24.it/wp-content/uploads/2019/05/lafortezza2019.gif", "https://www.anteprima24.it/wp-content/uploads/2019/02/lafortezza-home.jpg", "data:image/png;base64,iVBORw0KGgoAAAANSUhEUgAAAUQAAACgAQMAAABOhoelAAAAA1BMVEWurq51dlI4AAAAAXRSTlMmkutdmwAAAB1JREFUWMPtwTEBAAAAwiD7p/ZdCGAAAAAAAAAQBxpAAAH8le3bAAAAAElFTkSuQmCC", "https://www.anteprima24.it/wp-content/uploads/2020/03/banner-acquista.jpg"], "movies": [], "text": "Tempo di lettura: 2 minuti\n\nNapoli \u2013 Alza la voce l\u2019Unit\u00e0 di Crisi della Regione Campania e lo fa contro le fake news che girano in rete. Tanti, troppi messaggi servono solo a generare panico e allarmismo, trasmettendo tra l\u2019altro notizie infondate che possono diventare pericolose. Ecco perch\u00e9 dall\u2019Unit\u00e0 di Crisi ci tengono a fare un chiarimento, invitando i cittadini a diffidare da certi messaggi.\n\n\u201cIn merito ad alcune dichiarazioni che circolano su piattaforme di social network, l\u2019Unit\u00e0 di Crisi Regionale diffida dal diffondere notizie inesatte, allarmistiche e pericolose. C\u2019\u00e8 addirittura chi sollecita di instaurare quanto prima terapie a base di idrossiclorochina ed anche Tocilizumab in ambiente domiciliare.\n\nPremesso che anche la Regione Campania ha avviato il percorso della gestione delle terapie domiciliari mediante USCA, va chiarito e sottolineato che taluni farmaci, tra cui il Tocilizumab, come da protocollo condiviso da Istituto Superiore di Sanit\u00e0 e Ministero della Salute, per loro caratteristiche farmacocinetiche e farmacodinamiche non possono essere somministrati a domicilio ma hanno necessit\u00e0 di somministrazione in ambiente ospedaliero, anche per i possibili effetti collaterali, richiedendo attento monitoraggio di parametri vitali.\n\nL\u2019Unit\u00e0 di Crisi si dissocia da tali dichiarazioni, non solo per l\u2019inesattezza dell\u2019informazione scientifica, ma per il procurato allarme che esse, diramate in tal forma, generano nella comunit\u00e0 con il rischio di problematiche di tipo sanitario in corso di epidemia COVID19, e si diffida a ritirare le dichiarazioni dalla Rete per le gravi conseguenze che ne possono derivare\u201d.", "keywords": [], "meta_keywords": [""], "tags": [], "authors": [], "publish_date": "Mon Mar 30 16:51:13 2020", "summary": "", "article_html": "", "meta_description": "", "meta_lang": "it", "meta_favicon": "https://www.anteprima24.it/wp-content/uploads/2017/06/cropped-favicon-32x32.jpg", "meta_data": {"viewport": "width=device-width, initial-scale=1.0", "og": {"image": {"identifier": "https://www.anteprima24.it/wp-content/uploads/2019/04/social-down.jpg", "secure_url": "https://www.anteprima24.it/wp-content/uploads/2019/04/social-down.jpg", "width": 768, "height": 512}, "locale": "it_IT", "type": "article", "title": "Coronavirus, Unit\u00e0 di crisi: \"Ritirare dalla rete dichiarazioni inesatte e allarmistiche\"", "description": "Napoli \u2013 Alza la voce l\u2019Unit\u00e0 di Crisi della Regione Campania e lo fa contro le fake news che girano in rete. Tanti, troppi messaggi servono solo a generare panico e allarmismo, trasmettendo tra l\u2019altro notizie infondate che possono diventare pericolose. Ecco perch\u00e9 dall\u2019Unit\u00e0 di Crisi ci tengono a fare un chiarimento, invitando i cittadini \u2026", "url": "https://www.anteprima24.it/regione/coronavirus-unita-crisi-rete/", "site_name": "Anteprima24.it"}, "robots": "max-snippet:-1, max-image-preview:large, max-video-preview:-1", "article": {"tag": "unit\u00e0 di crisi", "section": "Regione", "published_time": "2020-03-30T16:51:13+00:00"}, "twitter": {"card": "summary", "description": "Napoli \u2013 Alza la voce l\u2019Unit\u00e0 di Crisi della Regione Campania e lo fa contro le fake news che girano in rete. Tanti, troppi messaggi servono solo a generare panico e allarmismo, trasmettendo tra l\u2019altro notizie infondate che possono diventare pericolose. Ecco perch\u00e9 dall\u2019Unit\u00e0 di Crisi ci tengono a fare un chiarimento, invitando i cittadini [\u2026]", "title": "Coronavirus, Unit\u00e0 di crisi: \"Ritirare dalla rete dichiarazioni inesatte e allarmistiche\"", "image": "https://www.anteprima24.it/wp-content/uploads/2019/04/social-down.jpg"}, "msapplication-TileImage": "https://www.anteprima24.it/wp-content/uploads/2017/06/cropped-favicon-270x270.jpg"}, "canonical_link": "https://www.anteprima24.it/regione/coronavirus-unita-crisi-rete/"}