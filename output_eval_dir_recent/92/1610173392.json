{"source_url": "https://www.ntv.com.tr", "url": "https://www.ntv.com.tr/dunya/merkel-fransa-ile-ortaklasa-500-milyar-euroluk-fon-onerme-karari-aldik,4uOZGjOiWUaLizz0IwF0Ag", "title": "Merkel: Fransa ile ortakla\u015fa 500 milyar euroluk fon \u00f6nerme karar\u0131 ald\u0131k", "top_image": "https://cdn1.ntv.com.tr/gorsel/Xy2nduUv1kCAXhSgl1qirw.jpg?width=1080&mode=crop&scale=both", "meta_img": "https://cdn1.ntv.com.tr/gorsel/Xy2nduUv1kCAXhSgl1qirw.jpg?width=1080&mode=crop&scale=both", "images": ["https://cdn.ntv.com.tr/img/logo.svg?v=2367", "https://cdn1.ntv.com.tr/gorsel/Xy2nduUv1kCAXhSgl1qirw.jpg?width=1080&mode=crop&scale=both", "data:image/gif;base64,R0lGODlhAQABAIAAAAUEBAAAACwAAAAAAQABAAACAkQBADs=", "https://cdn.ntv.com.tr/img/google-play-badge.png?v=2367", "https://cdn.ntv.com.tr/img/appstore.svg?v=2367", "https://mc.yandex.ru/watch/16847260", "https://cdn.ntv.com.tr/img/ntv-mesafe-logo.svg?v=2367"], "movies": [], "text": "Almanya Ba\u015fbakan\u0131 Angela Merkel, yeni tip corona vir\u00fcs (Kovid-19) salg\u0131n\u0131nda ekonominin iyile\u015fmesi i\u00e7in Fransa'yla ortakla\u015fa Avrupa i\u00e7inde 500 milyar euroluk yeniden yap\u0131lanma fonu \u00f6nerme karar\u0131 ald\u0131klar\u0131n\u0131 s\u00f6yledi.\n\n\n\nMerkel, Fransa Cumhurba\u015fkan\u0131 Emmanuel Macron ile yapt\u0131\u011f\u0131 video konferans sonras\u0131 ortak bas\u0131n toplant\u0131s\u0131nda, Covid-19 salg\u0131n\u0131n\u0131n AB'nin kuruldu\u011fundan bu yana kar\u015f\u0131la\u015ft\u0131\u011f\u0131 en a\u011f\u0131r kriz oldu\u011funu kaydetti.\n\n\"AVRUPA B\u0130RL\u0130KTE DURMALI\"\n\n\n\nFransa ve Almanya olarak bu salg\u0131na kar\u015f\u0131 m\u00fccadelede bir mesaj vermek istediklerini ve bu mesaj\u0131n AB b\u00fct\u00e7esinden 500 milyar eurouk bir fonun salg\u0131ndan en \u00e7ok zarar g\u00f6ren b\u00f6lgeler ile sekt\u00f6rlere y\u00f6nlendirilmesi olaca\u011f\u0131n\u0131 ifade eden Merkel, ''Ama\u00e7, Avrupa'n\u0131n bu krizden daha g\u00fc\u00e7l\u00fc, daha uyumlu ve dayan\u0131\u015fma i\u00e7inde \u00e7\u0131kmas\u0131d\u0131r'' diye konu\u015ftu.\n\n\n\nAB \u00fclkeleri aras\u0131ndaki uyumun salg\u0131n nedeniyle tehlikeye girebilece\u011fi uyar\u0131s\u0131nda bulunan Merkel, \"Avrupa \u015fimdi birlikte durmal\u0131\" dedi.\n\n\n\nSalg\u0131n\u0131n baz\u0131 sorular\u0131 da beraberinde getirdi\u011fini anlatan Merkel, ''27 \u00fclke oldu\u011fumuzu biliyoruz. Ancak Almanya ve Fransa olarak bir ivme verirsek, Avrupa'da fikir bulmaya yard\u0131mc\u0131 olaca\u011f\u0131m\u0131z\u0131 d\u00fc\u015f\u00fcn\u00fcyorum. Harekete ge\u00e7meliyiz, Avrupai tutum sergilemeliyiz. Bug\u00fcn krize k\u0131sa cevap veriyoruz, uzun cevaplar\u0131n tart\u0131\u015f\u0131lmas\u0131 gerekecek.' ifadelerini kulland\u0131.\n\n\n\nMerkel, AB'nin yedi y\u0131ll\u0131k b\u00fct\u00e7esinin ba\u011fland\u0131\u011f\u0131na i\u015faret ederek s\u00f6z konusu fonun kayna\u011f\u0131 \u00fczerinde \u00e7al\u0131\u015f\u0131laca\u011f\u0131n\u0131 bildirdi.\n\n\n\nAB'DEN TEKL\u0130FE DESTEK\n\n\n\nAvrupa Birli\u011fi (AB), yeni tip corona vir\u00fcs\u00fcn (Covid-19) ekonomik sonu\u00e7lar\u0131yla m\u00fccadele i\u00e7in 500 milyar euroluk kurtarma fonu kurulmas\u0131 teklifini olumlu kar\u015f\u0131lad\u0131.\n\n\n\nAB Komisyonu Ba\u015fkan\u0131 Ursula von der Leyen, Almanya ve Fransa'n\u0131n salg\u0131n\u0131n ekonomik sonu\u00e7lar\u0131na y\u00f6nelik toplam 500 milyar euroluk kurtarma fonu kurulmas\u0131 teklifinin ard\u0131ndan a\u00e7\u0131klama yay\u0131mlad\u0131.\n\n\n\nSalg\u0131n nedeniyle Avrupa'n\u0131n ekonomik bir s\u0131nama ya\u015fad\u0131\u011f\u0131n\u0131 ifade eden von der Leyen, \"Fransa ve Almanya'n\u0131n yap\u0131c\u0131 teklifini memnuniyetle kar\u015f\u0131l\u0131yorum\" ifadesini kulland\u0131.\n\n\n\nVon der Leyen, s\u00f6z konusu teklifin AB b\u00fct\u00e7esine entegre bir fon kurulmas\u0131na y\u00f6nelik oldu\u011funa i\u015faret ederek, AB Komisyonu'nun \u00fcye \u00fclkeler ve Avrupa Parlamentosu (AP) g\u00f6r\u00fc\u015flerini dikkate alan bir teklif \u00fczerinde \u00e7al\u0131\u015ft\u0131\u011f\u0131n\u0131 belirtti.\n\n\n\nAB Konseyi Ba\u015fkan\u0131 Charles Michel de Twitter hesab\u0131ndan yapt\u0131\u011f\u0131 payla\u015f\u0131mda, \"Almanya ve Fransa'n\u0131n kurtarma fonu i\u00e7in ortak bir zemin bulma \u00e7abalar\u0131n\u0131 memnuniyetle kar\u015f\u0131l\u0131yorum\" de\u011ferlendirmesinde bulundu.\n\n\n\nTeklifin, salg\u0131n\u0131n sonu\u00e7lar\u0131na kar\u015f\u0131 do\u011fru y\u00f6nde at\u0131lm\u0131\u015f bir ad\u0131m oldu\u011funu vurgulayan Michel, bir anla\u015fma sa\u011flamak i\u00e7in AB \u00fcyesi 27 \u00fclkenin de s\u00fcrece dahil olmas\u0131 gerekti\u011fini ifade etti.\n\nAVRUPA'DA NORMALLE\u015eME ADIMLARI DEVAM ED\u0130YOR", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Almanya Ba\u015fbakan\u0131 Merkel, 500 milyar euroluk yeniden yap\u0131lanma fonu \u00f6nerisi i\u00e7in,\u00a0'Ama\u00e7, Avrupa'n\u0131n bu krizden daha g\u00fc\u00e7l\u00fc, daha uyumlu ve dayan\u0131\u015fma i\u00e7inde \u00e7\u0131kmas\u0131d\u0131r'' dedi.", "meta_lang": "tr", "meta_favicon": "https://cdn.ntv.com.tr/img/152.png", "meta_data": {"viewport": "width=device-width, initial-scale=1.0", "dyg": {"environment": "Production", "country": ": us", "site": "ntv", "category": "dunya", "sub-category": "Genel", "tags": "almanya,angela-merkel,dunya,avrupa,covid-19,fransa,corona-virus,emmanuel-macron", "content-type": "haber-detay"}, "description": "Almanya Ba\u015fbakan\u0131 Merkel, 500 milyar euroluk yeniden yap\u0131lanma fonu \u00f6nerisi i\u00e7in,\u00a0'Ama\u00e7, Avrupa'n\u0131n bu krizden daha g\u00fc\u00e7l\u00fc, daha uyumlu ve dayan\u0131\u015fma i\u00e7inde \u00e7\u0131kmas\u0131d\u0131r'' dedi.", "seg": {"page": {"category": "Haber-Detay", "sub-category": "D\u00fcnya"}, "news": {"categories": "almanya,angela-merkel,dunya,avrupa,covid-19,fransa,corona-virus,emmanuel-macron", "productId": "4uOZGjOiWUaLizz0IwF0Ag", "title": "Merkel: Fransa ile ortakla\u015fa 500 milyar euroluk fon \u00f6nerme karar\u0131 ald\u0131k", "image": "https://cdn1.ntv.com.tr/gorsel/Xy2nduUv1kCAXhSgl1qirw.jpg?width=620&height=305&mode=crop&scale=both", "description": "Almanya Ba\u015fbakan\u0131 Merkel, 500 milyar euroluk yeniden yap\u0131lanma fonu \u00f6nerisi i\u00e7in,\u00a0'Ama\u00e7, Avrupa'n\u0131n bu krizden daha g\u00fc\u00e7l\u00fc, daha uyumlu ve dayan\u0131\u015fma i\u00e7inde \u00e7\u0131kmas\u0131d\u0131r'' dedi."}}, "og": {"url": "https://www.ntv.com.tr//dunya/merkel-fransa-ile-ortaklasa-500-milyar-euroluk-fon-onerme-karari-aldik,4uOZGjOiWUaLizz0IwF0Ag", "type": "article", "title": "Merkel: Fransa ile ortakla\u015fa 500 milyar euroluk fon \u00f6nerme karar\u0131 ald\u0131k", "description": "Almanya Ba\u015fbakan\u0131 Merkel, 500 milyar euroluk yeniden yap\u0131lanma fonu \u00f6nerisi i\u00e7in,\u00a0'Ama\u00e7, Avrupa'n\u0131n bu krizden daha g\u00fc\u00e7l\u00fc, daha uyumlu ve dayan\u0131\u015fma i\u00e7inde \u00e7\u0131kmas\u0131d\u0131r'' dedi.", "image": "https://cdn1.ntv.com.tr/gorsel/Xy2nduUv1kCAXhSgl1qirw.jpg?width=1080&mode=crop&scale=both"}, "dmp": {"tags": "Almanya,Angela Merkel,D\u00fcnya,Avrupa,COVID-19,Fransa,Corona Vir\u00fcs,Emmanuel Macron"}, "twitter": {"card": "summary_large_image", "site": "https://www.ntv.com.tr", "creator": "https://www.ntv.com.tr", "title": "Merkel: Fransa ile ortakla\u015fa 500 milyar euroluk fon \u00f6nerme karar\u0131 ald\u0131k", "description": "Almanya Ba\u015fbakan\u0131 Merkel, 500 milyar euroluk yeniden yap\u0131lanma fonu \u00f6nerisi i\u00e7in,\u00a0'Ama\u00e7, Avrupa'n\u0131n bu krizden daha g\u00fc\u00e7l\u00fc, daha uyumlu ve dayan\u0131\u015fma i\u00e7inde \u00e7\u0131kmas\u0131d\u0131r'' dedi.", "image": "https://cdn1.ntv.com.tr/gorsel/Xy2nduUv1kCAXhSgl1qirw.jpg?width=1080&mode=crop&scale=both"}}, "canonical_link": "https://www.ntv.com.tr/dunya/merkel-fransa-ile-ortaklasa-500-milyar-euroluk-fon-onerme-karari-aldik,4uOZGjOiWUaLizz0IwF0Ag"}