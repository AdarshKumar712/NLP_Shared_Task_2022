{"source_url": "https://www.blogsicilia.it", "url": "https://www.blogsicilia.it/palermo/finanziaria-regionale-in-aula-il-27-aprile-tappe-forzate-per-approvarla-entro-il-30/529722/", "title": "Finanziaria regionale in aula il 27 aprile, tappe forzate per approvarla entro il 30", "top_image": "https://www.blogsicilia.it/wp-content/uploads/2019/12/sala-dercole.jpg", "meta_img": "https://www.blogsicilia.it/wp-content/uploads/2019/12/sala-dercole.jpg", "images": ["https://www.blogsicilia.it/wp-content/themes/blogsicilia-2018/img/facebook-messenger.png", "https://certify.alexametrics.com/atrk.gif?account=rfABm1akGFL14B", "https://www.blogsicilia.it/wp-content/uploads/2015/12/Lucia-Arena-400x2155-230x170.jpg", "https://www.blogsicilia.it/wp-content/themes/blogsicilia-2018/img/blogsicilialogo-footer.png", "https://www.blogsicilia.it/wp-content/themes/blogsicilia-2018/img/transparent.gif", "https://www.blogsicilia.it/wp-content/themes/blogsicilia-2018/img/blogsicilialogotop.png", "https://www.blogsicilia.it/wp-content/uploads/2018/03/Contact_Us.jpg", "https://www.blogsicilia.it/wp-content/uploads/2019/12/sala-dercole.jpg"], "movies": [], "text": "Il presidente dell\u2019Assemblea regionale siciliana, Gianfranco Miccich\u00e8, al termine della conferenza dei capigruppo, ha comunicato all\u2019Aula il calendario dei lavori per l\u2019esame dei disegni di legge di Bilancio e Legge di Stabilit\u00e0, che il governo ha trasmesso stamattina all\u2019Ars.\n\n\u201cEntro il 21 aprile le commissioni di merito dovranno dare il parere su entrambi i documenti contabili \u2013 ha detto Miccich\u00e8 -. La commissione Bilancio deve completare i lavori entro il 24 aprile. Il 25, i due disegni di legge verranno incardinati. Fino al 26, alle 16, si potranno presentare gli emendamenti e dal 27, alle 16, si comincer\u00e0 a votare. Se \u00e8 necessario \u2013 ha aggiunto il presidente \u2013 ci riuniremo sia di mattina che di pomeriggio e, se serve, si lavorer\u00e0 anche di domenica\u201d.\n\nLa conferenza dei capigruppo ha stabilito che \u201cgli emendamenti aggiuntivi saranno ritenuti inammissibili. In Aula, non saranno accettati sub emendamenti da parte di singoli deputati e gruppi parlamentari. Infine, verr\u00e0 dato mandato ai presidenti di commissione di dichiarare inammissibili gli emendamenti non attinenti al testo\u201d, ha concluso Miccich\u00e8.\n\nIl testo della finanziaria \u00e8 stato trasmesso ieri al Parlamento siciliano dopo l\u2019approvazione da parte della giunta in data 10 aprile. ieri \u00e8 stata completata la definizione del testo coordinato che di fatto \u00e8 completamente diverso dalla prima stesura.\n\nIl governo l\u2019ha definita una Finanziaria emergenziale, snella e di soli 26 articoli, per attivare misure di contrasto agli effetti economici negativi del Coronavirus in Sicilia.\n\nLa giunta Musumeci ha riscritto la manovra per il 2020 e l\u2019ha inviata all\u2019Assemblea regionale siciliana, per l\u2019avvio dell\u2019iter di approvazione. Le risorse provengono da una rimodulazione dei Fondi extraregionali (Fesr e Fse) e del Poc 2014/2020.\n\nL\u2019obiettivo di Palazzo Orleans \u00e8 affrontare la cosiddetta \u201cFase 1\u201d (quella dell\u2019emergenza attuale) e la successiva \u201cFase 2\u201d (Piano per la ricostruzione economica) incidendo, sostanzialmente, in quattro settori: enti locali, famiglie povere, operatori economici, scuole e povert\u00e0 educative.\n\nNonostante questo non si allentano le tensioni dentro la maggioranza con la Lega ancora sul piede di guerra e con l\u2019opposizione, soprattutto 5 stelle, intenzionata a presentare una serie di richieste di modifica", "keywords": [], "meta_keywords": [""], "tags": ["percorso finanziaria ars", "giunta Musumeci", "nello musumeci", "presidenza Ars", "gianfranco miccich\u00e9", "finanziaria sicilia"], "authors": ["Manlio Viola"], "publish_date": "Thu Apr 16 13:46:59 2020", "summary": "", "article_html": "", "meta_description": "", "meta_lang": "it", "meta_favicon": "https://www.blogsicilia.it/favicon.ico", "meta_data": {"charset": "UTF-8", "google-site-verification": "eJgIW9fuL1KEQZrUWmnI-5gz5yK4Gv6Ov1IkfhbLJ9U", "og": {"locale": "it_IT", "type": "article", "title": "Finanziaria regionale in aula il 27 aprile, tappe forzate per approvarla entro il 30 | BlogSicilia - Ultime notizie dalla Sicilia", "description": "Per decisione della capigruppo gli emendamenti aggiuntivi saranno ritenuti inammissibili. In Aula, non saranno accettati sub emendamenti da parte di singoli deputati e gruppi parlamentari.", "url": "https://www.blogsicilia.it/palermo/finanziaria-regionale-in-aula-il-27-aprile-tappe-forzate-per-approvarla-entro-il-30/529722/", "site_name": "BlogSicilia - Ultime notizie dalla Sicilia", "image": {"identifier": "https://www.blogsicilia.it/wp-content/uploads/2019/12/sala-dercole.jpg", "width": 940, "height": 451}}, "article": {"tag": "presidenza Ars", "section": "Palermo", "published_time": "2020-04-16T13:46:59+02:00"}, "twitter": {"card": "summary", "description": "Per decisione della capigruppo gli emendamenti aggiuntivi saranno ritenuti inammissibili. In Aula, non saranno accettati sub emendamenti da parte di singoli deputati e gruppi parlamentari.", "title": "Finanziaria regionale in aula il 27 aprile, tappe forzate per approvarla entro il 30 | BlogSicilia - Ultime notizie dalla Sicilia", "image": "https://www.blogsicilia.it/wp-content/uploads/2019/12/sala-dercole.jpg"}, "DC.date.issued": "2020-04-16T13:46:59+02:00", "generator": "WordPress 4.9.8", "fb": {"pages": 86834841772}}, "canonical_link": "https://www.blogsicilia.it/palermo/finanziaria-regionale-in-aula-il-27-aprile-tappe-forzate-per-approvarla-entro-il-30/529722/"}