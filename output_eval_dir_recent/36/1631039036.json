{"source_url": "https://voce.com.ve", "url": "https://voce.com.ve/2020/06/10/504140/universita-la-scalata-degli-atenei-italiani-nella-classifica-globale-qs-world-rankings/", "title": "Universit\u00e0: la scalata degli atenei italiani nella classifica globale Qs World Rankings", "top_image": "https://voce.com.ve/wp-content/uploads/2019/11/universita-bologna.jpg", "meta_img": "https://voce.com.ve/wp-content/uploads/2019/11/universita-bologna.jpg", "images": ["https://voce.com.ve/wp-content/uploads/2018/06/anigif.gif", "https://voce.com.ve/wp-content/uploads/2019/08/Venta-de-lotes.gif\"", "https://voce.com.ve/wp-content/themes/voce2/images/marianopalazzo.jpg", "https://voce.com.ve/wp-content/uploads/2019/05/Appartamenti-Ascoli.jpg", "https://voce.com.ve/wp-content/themes/voce2/images/michele-castelli.jpg", "https://voce.com.ve/wp-content/uploads/2019/11/Lilit-foto-bio-150x150.jpg", "https://voce.com.ve/wp-content/uploads/2020/05/Pubblicita\u0300-Presconp-01.jpg", "https://www.w3.org/WAI/wcag1A", "https://voce.com.ve/wp-content/themes/voce2/images/cirrottola.jpg", "https://voce.com.ve/wp-content/uploads/2016/02/WALLPAPER-VODKA..jpg", "https://voce.com.ve/wp-content/themes/voce2/images/emiliobuttaro.jpg", "https://voce.com.ve/wp-content/uploads/2019/11/universita-bologna.jpg", "https://voce.com.ve/wp-content/uploads/2020/05/Giuliana-Massone-Logo-Rubrica-Aperitivo-150x150.jpeg", "https://voce.com.ve/wp-content/uploads/2020/01/Pubblicita\u0300-Practiche360.jpg", "https://voce.com.ve/wp-content/themes/voce2/images/maurobafile.jpg", "https://voce.com.ve/wp-content/uploads/2019/10/Representacion-judicial2-1.png", "https://voce.com.ve/wp-content/uploads/2015/10/Aviso-Vellisimo.jpg", "https://voce.com.ve/wp-content/uploads/2019/10/Pubblicita\u0300-Iovino-sidebar.jpg", "https://voce.com.ve/wp-content/uploads/2014/03/MH_banner.jpg", "https://voce.com.ve/wp-content/themes/voce2/images/donatellodandrea.jpg", "https://voce.com.ve/wp-content/uploads/2018/03/Abbonamenti.gif", "https://voce.com.ve/wp-content/themes/voce2/images/logo.png", "https://voce.com.ve/wp-content/plugins/the-events-calendar/src/resources/images/tribe-loading.gif", "https://voce.com.ve/wp-content/uploads/2014/03/Casa-Italia-de-Maracay.gif"], "movies": [], "text": "ROMA. \u2013 Il Politecnico di Milano si piazza al 137mo posto, guadagna dodici posizioni e si conferma per il sesto anno consecutivo la prima Universit\u00e0 Italiana nella diciassettesima edizione del QS World University Rankings, la classifica universitaria globale pi\u00f9 consultata al mondo, ottenendo il proprio risultato migliore e il secondo miglior risultato nazionale di tutte le edizioni.\n\nIl MIT Massachusetts Institute of Technology domina la classifica come migliore ateneo al mondo per il nono anno consecutivo. Con 36 universit\u00e0 classificate, l\u2019Italia \u00e8 il settimo paese pi\u00f9 rappresentato al mondo in questa edizione del Qs World University Rakings e il terzo dell\u2019Unione Europea, dopo il Regno Unito (86) e la Germania (45) e prima di Francia (28) e Spagna (26).\n\nIn particolare, l\u2019Universit\u00e0 di Bologna sale al 160mo posto, un salto in avanti di diciassette posizioni; La Sapienza \u2013 Universit\u00e0 di Roma scala trentadue posizioni e rientra di nuovo tra le top 200, conquistando il 171mo posto. Il Politecnico di Torino avanza di ben quaranta posizioni, e ora occupa il 308mo posto.\n\nPer sedici Universit\u00e0 italiane la posizione \u00e8 invariata rispetto allo scorso anno; tredici Universit\u00e0 nazionali salgono in classifica, tre scendono e quattro sono new entry come come l\u2019Universit\u00e0 Vita-Salute San Raffaele che debutta al 392mo posto, un risultato importante per una giovane Universit\u00e0, fondata nel 1996.\n\nLe altre new entry sono la Libera Universit\u00e0 di Bolzano (601-650), l\u2019Universit\u00e0 della Calabria e l\u2019Universit\u00e0 Politecnica delle Marche (801-1000). La classifica si basa su una ricerca che include le opinioni di 102,662 docenti, accademici e ricercatori e di 51,649 manager e direttori delle risorse umane. Comprende l\u2019analisi di 18.530.368 pubblicazioni scientifiche, e di 138.397.765 citazioni.\n\nQuest\u2019anno sono cambiati i criteri di inclusione e non rientrano nella classifica universit\u00e0 prestigiose come la Scuola Superiore S.Anna e La Normale di Pisa. \u201cAbbiamo gi\u00e0 espresso con lettere indirizzate al management di QS Quacquarelli Symonds \u2013 spiegano Luigi Ambrosio, direttore della Scuola Normale Superiore e Sabina Nuti, rettrice della Scuola Superiore Sant\u2019Anna \u2013 la nostra perplessit\u00e0 riguardo all\u2019esclusione della Scuola Normale Superiore e della Scuola Superiore Sant\u2019Anna dalla classifica generale QS World University Rankings 2021.\n\nCi \u00e8 stato spiegato che, da quest\u2019anno, non saranno incluse le universit\u00e0 che non rilasciano il titolo di laurea: gli studenti normalisti e santannini conseguono infatti il diploma di laurea presso l\u2019Universit\u00e0 di Pisa e, nell\u2019ambito delle scienze politiche e sociali della Scuola Normale Superiore, presso l\u2019Universit\u00e0 di Firenze.\n\nSi sottolinea inoltre che, in particolare, la Scuola Superiore Sant\u2019Anna eroga un titolo congiunto per ben sette percorsi di laurea magistrale con le universit\u00e0 di Pisa, Trento e Firenze, contribuendo al 50 per cento di questi stessi percorsi\u201d.\n\nBen Sowter, Direttore QS Intelligence Unit, commenta: \u201cLa Scuola Superiore Sant\u2019Anna di Pisa e la Scuola Normale Superiore di Pisa sono due prestigiose realt\u00e0 italiane con una solida reputazione internazionale e QS continuer\u00e0 a misurare la loro indiscussa eccellenza nel QS World University Ranking by Subject, la classifica delle migliori Universit\u00e0 al mondo suddivisa in oltre 50 discipline di studio\u201d.\n\nIn generale, sui risultati italiani per Ben Sowter \u201cQuest\u2019anno si assiste ad un trend positivo e di crescita per la maggior parte delle Universit\u00e0 italiane grazie ad un miglioramento della reputazione accademica e dell\u2019impatto della ricerca prodotta\u201d.", "keywords": [], "meta_keywords": [""], "tags": [], "authors": ["Di Mauro Bafile", "Di Andrea Iovino - Raffaele Mandato", "Di Giuliana Massone", "Di Maurizio Cirrottola", "Di Michele Castelli", "Di Mariano Palazzo", "Di Emilio Buttaro", "Di Donatello D'Andrea", "Di Lilit"], "publish_date": "Wed Jun 10 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Universit\u00e0: la scalata degli atenei italiani nella classifica globale Qs World Rankings - La Voce d'Italia", "description": "Politecnico Milano sempre prima in Italia, Mit domina nel mondo", "url": "https://voce.com.ve/2020/06/10/504140/universita-la-scalata-degli-atenei-italiani-nella-classifica-globale-qs-world-rankings/", "site_name": "La Voce d'Italia", "image": {"identifier": "https://voce.com.ve/wp-content/uploads/2019/11/universita-bologna.jpg", "width": 1000, "height": 667}}, "article": {"publisher": "https://www.facebook.com/voce.com.ve/", "published_time": "2020-06-10T14:23:28+00:00"}, "twitter": {"card": "summary", "creator": "@voceditalia", "site": "@voceditalia"}, "generator": "WordPress 5.4.2", "tec-api-version": "v1", "tec-api-origin": "https://voce.com.ve"}, "canonical_link": "https://voce.com.ve/2020/06/10/504140/universita-la-scalata-degli-atenei-italiani-nella-classifica-globale-qs-world-rankings/"}