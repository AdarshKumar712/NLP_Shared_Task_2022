{"source_url": "https://gualdonews.it", "url": "https://gualdonews.it/2020/04/14/questione-numeri-civici-a-gualdo-tadino-forse-si-e-arrivati-ad-una-svolta/", "title": "Questione numeri civici a Gualdo Tadino, forse si \u00e8 arrivati ad una svolta", "top_image": "https://gualdonews.it/wp-content/uploads/2020/04/Foto-articolo-Gualdo-News-1.jpg", "meta_img": "https://gualdonews.it/wp-content/uploads/2020/04/Foto-articolo-Gualdo-News-1.jpg", "images": ["https://gualdonews.it/wp-content/uploads/2018/10/ChiGi.png", "https://www.gualdonews.it/wp-content/uploads/2019/02/pucci.gif", "https://www.gualdonews.it/wp-content/uploads/2019/04/GualdoNews_Logo.png", "https://gualdonews.it/wp-content/uploads/2017/04/GualdoSport.png", "https://gualdonews.it/wp-content/uploads/2014/04/MaGu.png", "https://gualdonews.it/wp-content/uploads/2016/12/fondazione-contributi-218x150.jpg", "https://gualdonews.it/wp-content/uploads/2017/04/MadeInGualdo.png", "https://gualdonews.it/wp-content/uploads/2019/11/Smartcomma.jpg", "https://gualdonews.it/wp-content/uploads/2020/01/Morbidelli-Agenzia.gif", "https://gualdonews.it/wp-content/uploads/2020/04/bazzucchi-giuseppe.jpg", "https://gualdonews.it/wp-content/uploads/2020/01/Filva-Efco.gif", "https://gualdonews.it/wp-content/uploads/2014/04/RoCa.png", "https://gualdonews.it/wp-content/uploads/2014/04/IlSe.png", "https://gualdonews.it/wp-content/uploads/2020/04/Foto-articolo-Gualdo-News-1.jpg", "https://gualdonews.it/wp-content/uploads/2017/04/RadioTadino.png", "https://gualdonews.it/wp-content/uploads/2020/04/roberto-morroni-4-218x150.jpg", "https://gualdonews.it/wp-content/uploads/2019/05/RedazioneGualdoNews_Profilo-150x150.png", "https://gualdonews.it/wp-content/uploads/2017/04/GualdoBiancorossa.png", "https://gualdonews.it/wp-content/uploads/2020/04/donatella-tesei-218x150.jpg"], "movies": [], "text": "Pubblicit\u00e0\n\nUn ritardo pazzesco, che risale alla notte dei tempi, ma sembra che la questione numeri civici stia finalmente giungendo ad una conclusione positiva, anche se ancora ci sar\u00e0 da aspettare qualche buon mese, dato che il servizio verr\u00e0 svolto nel triennio 20-22.\n\nL\u2019avventura \u00e8 iniziata addirittura quasi 40 anni fa, quando con il censimento del 1981 doveva essere sistemata la numerazione in tutto il territorio. Cosa che non \u00e8 stata mai fatta, arrivando a far diventare Gualdo Tadino un caso pi\u00f9 unico che raro a livello forse mondiale. Dopo varie e singolari vicissitudini \u2013 LEGGI IL NOSTRO ARTICOLO DEL 2017 CHE RIPERCORRE LA VICENDA \u2013 nel 2015 la Giunta Presciutti approv\u00f2 il Regolamento per la toponomastica e la numerazione civica e la numerazione interne.\n\nDopo ben 5 anni sembra che qualcosa si muova. Arriva infatti oggi la notizia che nel bilancio comunale 2020-2022 \u00e8 stato deciso di far fronte alla spesa mediante assunzione di un apposito mutuo. L\u2019intervento ha durata triennale e prevede 4 step: la rilevazione, la fornitura e la posa in opera, l\u2019ultimazione del servizio e gli eventuali servizi aggiuntivi e connessi. Con la delibera emessa alla fine dello scorso mese di marzo l\u2019amministrazione comunale d\u00e0 di fatto il via alla gara per l\u2019affidamento del servizio che verr\u00e0 svolto nel triennio 2020-2021-2022.\n\n\u201cSi porta a compimento un iter iniziato nel 2015 \u2013 ha detto l\u2019assessore ai Lavori Pubblici Fabio Pasquarelli \u2013 Il servizio \u00e8 da molti anni lacunoso e molti cittadini continuavano a richiederlo. Ci\u00f2 permetter\u00e0 di perseguire in maniera puntuale diverse finalit\u00e0 come i servizi ai cittadini come quelli postali e di pronto intervento\u201c.\n\n\u00a9 GUALDO NEWS", "keywords": [], "meta_keywords": [""], "tags": ["numeri civici"], "authors": ["Gualdo News \u00c8 Il Nuovo Portale Di Informazione Della Citt\u00e0 Di Gualdo Tadino."], "publish_date": "Tue Apr 14 00:00:00 2020", "summary": "", "article_html": "", "meta_description": "Un ritardo pazzesco, che risale alla notte dei tempi, ma sembra che la questione numeri civici stia finalmente giungendo ad una conclusione positiva.", "meta_lang": "it", "meta_favicon": "https://www.gualdonews.it/wp-content/uploads/2019/04/GualdoNews_Favicon.png", "meta_data": {"viewport": "width=device-width, initial-scale=1.0", "og": {"image": {"identifier": "https://gualdonews.it/wp-content/uploads/2020/04/Foto-articolo-Gualdo-News-1.jpg", "secure_url": "https://gualdonews.it/wp-content/uploads/2020/04/Foto-articolo-Gualdo-News-1.jpg", "width": 853, "height": 480}, "locale": "it_IT", "type": "article", "title": "Questione numeri civici a Gualdo Tadino, forse si \u00e8 arrivati ad una svolta", "description": "Un ritardo pazzesco, che risale alla notte dei tempi, ma sembra che la questione numeri civici stia finalmente giungendo ad una conclusione positiva.", "url": "https://gualdonews.it/2020/04/14/questione-numeri-civici-a-gualdo-tadino-forse-si-e-arrivati-ad-una-svolta/", "site_name": "Gualdo News", "updated_time": "2020-04-14T15:38:58+00:00"}, "description": "Un ritardo pazzesco, che risale alla notte dei tempi, ma sembra che la questione numeri civici stia finalmente giungendo ad una conclusione positiva.", "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/gualdonews.it", "author": "https://www.facebook.com/gn.gualdonews", "tag": "numeri civici", "section": "Attualit\u00e0", "published_time": "2020-04-14T12:52:49+00:00", "modified_time": "2020-04-14T15:38:58+00:00"}, "generator": "WordPress 5.3.2"}, "canonical_link": "https://gualdonews.it/2020/04/14/questione-numeri-civici-a-gualdo-tadino-forse-si-e-arrivati-ad-una-svolta/"}