{"source_url": "https://www.alessioporcu.it", "url": "https://www.alessioporcu.it/articoli/tra-sardellitti-e-palladino-uno-non-la-racconta-giusta/", "title": "Tra Sardellitti e Palladino uno non la racconta giusta \u2013 AlessioPorcu.it", "top_image": "https://www.alessioporcu.it/wp-content/uploads/2019/06/Palladino-Sardellitti.jpg", "meta_img": "https://www.alessioporcu.it/wp-content/uploads/2019/06/Palladino-Sardellitti.jpg", "images": ["https://www.alessioporcu.it/wp-content/uploads/2019/11/Alessandra-Sardellitti-300x179.jpg", "https://www.alessioporcu.it/wp-content/uploads/2020/05/Provincia-Pompeo-Vacana-480x300.jpg", "https://www.alessioporcu.it/wp-content/uploads/2018/12/Regione-Lazio-Aula-480x300.jpg", "https://www.alessioporcu.it/wp-content/uploads/2019/06/Antonio-Pompeo-Francesco-De-Angelis-300x179.jpg", "https://www.alessioporcu.it/wp-content/uploads/2018/10/CAGuderian-testa-3.jpg", "https://www.alessioporcu.it/wp-content/uploads/2020/02/Luca-Fantini_86496_n-300x180.jpg", "https://www.alessioporcu.it/wp-content/uploads/2019/06/Palladino-Sardellitti.jpg", "https://www.alessioporcu.it/wp-content/uploads/2017/09/logo-alessioporcu.png", "https://www.alessioporcu.it/wp-content/uploads/2020/05/Frosinone-Aula-Consiglio-480x300.jpg", "https://www.alessioporcu.it/wp-content/uploads/2017/09/gca-300x99.png"], "movies": [], "text": "Il consigliere comunale nega la versione fornita ieri dal segretario del circolo Pd di Frosinone. Il caso del Consiglio comunale al quale Sardellitti e Venturi hanno partecipato nonostante il niet del Partito finisce al centro di una telefonata tra i big. La necessit\u00e0 di far ripartire al pi\u00f9 presto il dibattito per eleggere Fantini a Segretario Provinciale\n\nCarlo Alberto Guderian gi\u00e0 corrispondente a Mosca e Berlino Est\n\n\u00abOrmai Andrea Palladino, per difendere l\u2019indifendibile, arriva alle invenzioni: a me sarebbe stato detto di votare la delibera del Brunelleschi ed uscire dall\u2019aula? Mai successo! Ne sono testimoni i componenti del Direttivo. Se solo fosse stato vero, il giorno dopo il Consiglio comunale mi avrebbero fucilato. Io ormai non ho pi\u00f9 parole\u00bb. La tastiera \u00e8 quella di Alessandra Sardellitti, consigliere comunale e provinciale di Frosinone del Pd, finita nell\u2019occhio del ciclone insieme al suo collega Norberto Venturi. Entrambi hanno partecipato al Consiglio Comunale della scorsa settimana nonostante fosse stato deciso il contrario. (leggi qui \u201cNessun agguato a Pompeo. Ma il Partito non \u00e8 una bocciofila\u201d).\n\nAlessandra Sardellitti\n\nQualcuno non la racconta giusta tra lei ed il segretario del circolo cittadino Andrea Palladino. Lui ritiene che ad Alessandra Sardellitti fosse stata prospettata una soluzione precisa: entrare in Aula solo per votare la delibera con cui viene finanziato il lavoro di recupero e adeguamento strutturale dell\u2019Istituto Brunelleschi di Frosinone. Un gesto con cui mandare un segnale di rispetto ed attenzione al presidente Dem della Provincia Antonio Pompeo: quella pratica \u00e8 stata messa a punto proprio da Pompeo e Sardellitti, entrambi di Base Riformista mentre la maggioranza si riconosce nelle posizioni di Pensare Democratico. Invece lei e Venturi hanno partecipato all\u2019intero consiglio, votando anche le pratiche del centrodestra e dimenticando di difendere le posizioni del centrosinistra. (Leggi qui Resa dei conti nel Pd: \u201cHanno votato le delibere di Ottaviani. Non \u00e8 opposizione\u201d).\n\nIl chiarimento tra i big\n\nIl caso \u00e8 stato affrontato con una telefonata dai due dominus politici: Antonio Pompeo (Base Riformista) e Francesco De Angelis (Pensare Democratico). Nessuno di loro vuole che si inneschi un incendio capace di finire fuori controllo: non ora che il Partito \u00e8 in una fase di transizione decisiva, non ora che il Circolo sta lavorando per arrivare ad un candidatura a sindaco che sia di sintesi e cio\u00e8 capace di aggregare tutte le sensibilit\u00e0 dalla sinistra al centro, per riportare Frosinone nell\u2019orbita del centrosinistra.\n\nFrancesco De Angelis ed Antonio Pompeo\n\nAntonio Pompeo ha ribadito la necessit\u00e0 di un maggiore coinvolgimento: ritiene che la sua componente venga trattata spesso come la sorella minore. I numeri diranno anche questo ma la dialettica interna del Pd non \u00e8 mai stata quantistica, bens\u00ec \u00e8 basata sulla capacit\u00e0 di ascolto e coinvolgimento di ogni sensibilit\u00e0. Cosa che, per Pompeo, non sta avvenendo. Dal Circolo, per contro, rimproverano proprio ai due consiglieri di avere una scarsa partecipazione, sia ai lavori interni che a quelli della Commissioni. Al punto che dell\u2019esistenza della pratica Brunelleschi si sarebbe saputo molto tardi.\n\nIl congresso incagliato\n\nIl caso Frosinone rimette al centro la necessit\u00e0 di completare in fretta il congresso provinciale. Il dibattito preparatorio ha gi\u00e0 individuato come candidato unitario alla Segreteria Luca Fantini, segretario regionale dei Giovani Democratici. La pandemia di coronavirus ha bloccato la successiva fase di definizione dei dettagli e di votazione: una procedura che coinvolge tutti i circoli, facendoli partecipare alla discussione, individuando i delegati e poi procedendo la voto provinciale.\n\nLica Fantini\n\nLa pandemia pu\u00f2 bloccare il dibattito ma non la democrazia interna. L\u2019uscente Domenico Alfieri evita di intervenire nella consapevolezza che sia compito del suo successore disegnare gli assetti e gli equilibri secondo la sua nuova visione politica. Allo stesso tempo, Luca Fantini non interviene in virt\u00f9 del rispetto sacrale che ha per lo Statuto e le norme di democrazia interne : fino a quando non sar\u00e0 ufficialmente Segretario non muover\u00e0 foglia e non far\u00e0 dichiarazioni.\n\nLa telefonata tra Francesco De Angelis e Antonio Pompeo potrebbe riaprire la strada. Il casus Frosinone potrebbe essere il pretesto per procedere al primo congresso \u2018virtuale\u2018 nella storia dei Dem in provincia di Frosinone.", "keywords": [], "meta_keywords": [""], "tags": ["Andrea Palladino", "Francesco De Angelis", "Alessandra Sardellitti", "Antonio Pompeo", "Luca Fantini", "Norberto Venturi"], "authors": ["Carlo Alberto Guderian"], "publish_date": "Thu May 21 06:16:39 2020", "summary": "", "article_html": "", "meta_description": "Il consigliere comunale nega la versione fornita ieri dal segretario del circolo Pd di Frosinone. Il caso del Consiglio comunale al quale Sardellitti e Venturi hanno partecipato nonostante il niet del Partito finisce al centro di una telefonata tra i big. La necessit\u00e0 di far ripartire al pi\u00f9 presto il dibattito per eleggere Fantini a Segretario Provinciale", "meta_lang": "it", "meta_favicon": "https://www.alessioporcu.it/wp-content/uploads/2017/09/cropped-logo-social-alessioporcu-32x32.png", "meta_data": {"viewport": "width=device-width, initial-scale=1, maximum-scale=1, user-scalable=1", "msapplication-TileImage": "https://www.alessioporcu.it/wp-content/uploads/2017/09/cropped-logo-social-alessioporcu-270x270.png", "description": "Il consigliere comunale nega la versione fornita ieri dal segretario del circolo Pd di Frosinone. Il caso del Consiglio comunale al quale Sardellitti e Venturi hanno partecipato nonostante il niet del Partito finisce al centro di una telefonata tra i big. La necessit\u00e0 di far ripartire al pi\u00f9 presto il dibattito per eleggere Fantini a Segretario Provinciale", "robots": "max-snippet:-1, max-image-preview:large, max-video-preview:-1", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Tra Sardellitti e Palladino uno non la racconta giusta \u2013 AlessioPorcu.it", "description": "Il consigliere comunale nega la versione fornita ieri dal segretario del circolo Pd di Frosinone. Il caso del Consiglio comunale al quale Sardellitti e Venturi hanno partecipato nonostante il niet del Partito finisce al centro di una telefonata tra i big. La necessit\u00e0 di far ripartire al pi\u00f9 presto il dibattito per eleggere Fantini a Segretario Provinciale", "url": "https://www.alessioporcu.it/articoli/tra-sardellitti-e-palladino-uno-non-la-racconta-giusta/", "site_name": "AlessioPorcu.it", "image": {"identifier": "https://www.alessioporcu.it/wp-content/uploads/2019/06/Palladino-Sardellitti.jpg", "width": 670, "height": 400}}, "article": {"publisher": "https://www.facebook.com/alessioporcu/", "published_time": "2020-05-21T06:16:39+00:00", "modified_time": "2020-05-21T21:38:02+00:00", "author": "https://www.facebook.com/alessioporcu/"}, "fb": {"app_id": 133569433896648, "pages": 1464601667170019}, "twitter": {"card": "summary_large_image", "creator": "@Alessio_Porcu", "site": "@Alessio_Porcu"}, "generator": "Powered by Visual Composer - drag and drop page builder for WordPress.", "ia": {"markup_url_dev": "https://www.alessioporcu.it/articoli/tra-sardellitti-e-palladino-uno-non-la-racconta-giusta/?ia_markup=1"}, "onesignal": "wordpress-plugin", "apple-mobile-web-app-title": "AlessioPorcu.it"}, "canonical_link": "https://www.alessioporcu.it/articoli/tra-sardellitti-e-palladino-uno-non-la-racconta-giusta/"}