{"source_url": "https://www.milligazete.com.tr", "url": "https://www.milligazete.com.tr/makale/4172096/abdulaziz-kiransal/ozgurluk-ecelimizin-allahin-elinde-olduguna-iman-etmektir", "title": "\u00d6zg\u00fcrl\u00fck; Ecelimizin Allah\u2019\u0131n Elinde Oldu\u011funa \u0130man Etmektir", "top_image": "https://www.milligazete.com.tr/users/556/profile.jpg", "meta_img": "https://www.milligazete.com.tr/users/556/profile.jpg", "images": ["https://static.daktilo.com/users/556/avatar.jpg?r=c75105c9e4b52d5e51320355ea68a861", "https://certify.alexametrics.com/atrk.gif?account=UBE/q1hNdI20fn", "https://file.daktilo.com/themes/enerjik/assets/img/mask-yazar.1585051496.png", "https://www.milligazete.com.tr/users/556/profile.jpg", "https://static.daktilo.com/sites/71/uploads/2017/07/03/large/milli-logo-mobil-(3).png", "https://file.daktilo.com/themes/enerjik/assets/img/bos.png", "https://static.daktilo.com/sites/71/uploads/2017/07/03/large/milli-logo-desktop-(5).png"], "movies": [], "text": "M\u00fcsl\u00fcman \u015fahsiyetin en \u00f6nemli \u00f6zelliklerinden birisi, ecelinin ne zaman, nerede ve nas\u0131l gelece\u011finin tayin ve tespitinin sadece ve sadece \u00e2lemlerin Rabbi olan Allah\u2019\u0131n elinde oldu\u011funa iman etmi\u015f olmas\u0131d\u0131r. \u0130\u015fte bu imand\u0131r, M\u00fcsl\u00fcman \u015fahsiyeti \u00f6l\u00fcm\u00fcn kaynakl\u0131k etti\u011fi t\u00fcm korkulardan, kuruntulardan ve vesveselerden kurtar\u0131p \u00f6zg\u00fcrle\u015ftiren\u2026\n\nBu imand\u0131r, M\u00fcsl\u00fcman \u015fahsiyeti zul\u00fcm ve haks\u0131zl\u0131k kar\u015f\u0131s\u0131nda korkusuz hale getiren. Bu imand\u0131r onun d\u00fc\u015fmanlar\u0131n\u0131n kalbine korku sal\u0131p dizlerini titreten. Bu imand\u0131r onun kalbinden \u00f6l\u00fcm korkusunu ve d\u00fcnya sevgisini s\u00f6k\u00fcp atan\u2026\n\nBu imand\u0131r, onu d\u00fc\u015fmanlar\u0131m bana ne yapabilir ki, s\u00fcrg\u00fcn edilmem hicrettir, hapsedilmem halvettir, \u00f6ld\u00fcr\u00fclmem ise \u015fehadettir bilinciyle y\u00fcr\u00fcten\u2026\n\nZalimlerin diz \u00e7\u00f6k demelerine ra\u011fmen onu ayakta tutan, sus demelerine ra\u011fmen ona sesini y\u00fckselttiren, dur demelerine ra\u011fmen onu daha bir azimle y\u00fcr\u00fcten \u015fey, hayat\u0131n ve \u00f6l\u00fcm\u00fcn \u00e2lemlerin rabbi olan Allah\u2019\u0131n elinde oldu\u011funa dair iman\u0131d\u0131r\u2026\n\nEcelinin Allah\u2019\u0131n elinde oldu\u011funa iman etmi\u015f bir M\u00fcsl\u00fcman \u015fahsiyeti kim \u00f6l\u00fcmle korkutabilir, kim onu yolundan ve hedefinden al\u0131koyabilir ki\u2026\n\nHangi engel onu durdurabilir, hangi teredd\u00fct ona geri ad\u0131m att\u0131rabilir, hangi his onu \u015f\u00fcpheye d\u00fc\u015f\u00fcrebilir ki\u2026\n\n\u00d6l\u00fcm tehdidi ile bile korkutulamayan, durdurulamayan, dizginlenemeyen, yola getirilemeyen bir M\u00fcsl\u00fcman \u015fahsiyet, emperyalist ve Siyonistlerin t\u00fcm g\u00fcc\u00fcn\u00fc ve direncini k\u0131rm\u0131\u015f, t\u00fcm tehditlerini bo\u015fa \u00e7\u0131karm\u0131\u015f, t\u00fcm silahlar\u0131n\u0131 etkisiz hale getirmi\u015f, t\u00fcm ordular\u0131n\u0131 hezimete u\u011fratm\u0131\u015f demektir. \u0130\u015fte bu imana sahip bir M\u00fcsl\u00fcman \u015fahsiyet, yery\u00fcz\u00fcndeki t\u00fcm zalimlerin ve m\u00fcstekbirlerin en korkulu r\u00fcyas\u0131d\u0131r\u2026\n\nM\u00fcsl\u00fcman \u015fahsiyet bilir ki, g\u00f6ktekiler ve yerdekiler \u00fczerinde tek s\u00f6z sahibi Allah\u2019t\u0131r. Hayatta tutan da O\u2019dur, \u00f6ld\u00fcren de O\u2019dur. Hayat\u0131 veren de O\u2019dur, alan da. Hi\u00e7 kimse bu konuda O\u2019na ortak de\u011fildir. Madem hayat\u0131n da \u00f6l\u00fcm\u00fcn de ve her \u015feyin de sahibi Allah\u2019t\u0131r. Elbette ki Allah, kendi yolunda m\u00fccadele eden, direnen, sabreden ve boyun e\u011fmeyen kullar\u0131n\u0131n da sahibidir. Allah\u2019\u0131n sahip \u00e7\u0131kt\u0131\u011f\u0131na kim zarar verebilir. Onun sahip \u00e7\u0131kmas\u0131 demek de, takdir etti\u011fi eceli gelene kadar kimsenin onun k\u0131l\u0131na bile dokunamamas\u0131 demektir.\n\nT\u0131pk\u0131 Hz. Nuh\u2019un tufandan, Hz. Hz. \u0130brahim\u2019in ate\u015ften, Hz. \u0130smail\u2019i b\u0131\u00e7aktan, Hz. Musa\u2019n\u0131n Firavun\u2019dan ve denizden, Hz. Yunus\u2019un bal\u0131\u011f\u0131n karn\u0131ndan, Hz. Yusuf\u2019un kuyudan ve zindandan, Hz. Peygamberin (s.a.s.) kendisine kurtulan tuzaklardan hi\u00e7bir zarar g\u00f6rmeden kurtulmas\u0131 gibi\u2026\n\nM\u00fcsl\u00fcman \u015fahsiyet, u\u011fruna m\u00fccadele etti\u011fi hak, adalet ve tevhit m\u00fccadelesi esnas\u0131nda onu \u00f6l\u00fcmden koruyacak yeg\u00e2ne imk\u00e2n\u0131n Allah\u2019\u0131n takdir ve tayin etti\u011fi eceli oldu\u011funun bilinciyle hareket eder\u2026\n\nEcelin Allah\u2019\u0131n elinde oldu\u011funa iman, M\u00fcsl\u00fcman \u015fahsiyete en \u00e7etin imtihanlar s\u0131ras\u0131nda bile d\u00fc\u015fmanlar\u0131n\u0131 hayretler i\u00e7erisinde b\u0131rakacak bir s\u00fck\u00fbnet, vakar ve teslimiyet ku\u015fanmas\u0131n\u0131 sa\u011flar. \u0130\u015fte bu teslimiyettir zafere do\u011fru M\u00fcsl\u00fcman \u015fahsiyeti ad\u0131m ad\u0131m g\u00f6t\u00fcren\u2026", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "M\u00fcsl\u00fcman \u015fahsiyetin en \u00f6nemli \u00f6zelliklerinden birisi, ecelinin ne zaman, nerede ve nas\u0131l gelece\u011finin tayin ve tespitinin sadece ve sadece \u00e2lemlerin Ra...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "M\u00fcsl\u00fcman \u015fahsiyetin en \u00f6nemli \u00f6zelliklerinden birisi, ecelinin ne zaman, nerede ve nas\u0131l gelece\u011finin tayin ve tespitinin sadece ve sadece \u00e2lemlerin Ra...", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "\u00d6zg\u00fcrl\u00fck; Ecelimizin Allah\u2019\u0131n Elinde Oldu\u011funa \u0130man Etmektir", "type": "article", "url": "https://www.milligazete.com.tr/makale/4172096/abdulaziz-kiransal/ozgurluk-ecelimizin-allahin-elinde-olduguna-iman-etmektir", "image": {"identifier": "https://www.milligazete.com.tr/users/556/profile.jpg", "width": 200, "height": 260, "alt": "Abd\u00fclaziz Abd\u00fclaziz"}}, "twitter": {"card": "summary", "site": "@milligazetecom", "title": "\u00d6zg\u00fcrl\u00fck; Ecelimizin Allah\u2019\u0131n Elinde Oldu\u011funa \u0130man Etmektir", "image": "https://www.milligazete.com.tr/users/556/profile.jpg"}}, "canonical_link": "https://www.milligazete.com.tr/makale/4172096/abdulaziz-kiransal/ozgurluk-ecelimizin-allahin-elinde-olduguna-iman-etmektir"}