{"source_url": "https://www.gazzetta.it", "url": "https://www.gazzetta.it/motori/la-mia-auto/21-04-2020/alfa-romeo-racconta-alfa-romeo-110-anni-marchio-370375916234.shtml", "title": "Alfa Romeo 110 anni: la storia sul web", "top_image": "https://images2.gazzettaobjects.it/methode_image/2020/04/21/Motori/Foto_Motori_-_Trattate/5a9bda18-83de-11ea-b101-2513c187588d_1200x675.jpg?v=202004291842", "meta_img": "https://images2.gazzettaobjects.it/methode_image/2020/04/21/Motori/Foto_Motori_-_Trattate/5a9bda18-83de-11ea-b101-2513c187588d_1200x675.jpg?v=202004291842", "images": ["https://images2.gazzettaobjects.it/methode_image/2020/04/21/Motori/Foto_Motori_-_Trattate/5a9bda18-83de-11ea-b101-2513c187588d_1200x675.jpg?v=202004291842", "https://components2.gazzettaobjects.it/rcs_gaz_gazzetta-layout/v2/gazzetta-common/assets/img/ext/logos/logo-gm.svg?v=3c7db38325e07251cb2fc6f831f52622", "https://secure-it.imrworldwide.com/cgi-bin/m?ci=rcs-it&cg=0&cc=0&ts=noscript"], "movies": [], "text": "\u201cStorie Alfa Romeo\u201d \u00e8 la nuova collana web che la Casa del Biscione - nata il 24 giugno del 1910 - regala a tutti gli appassionati di auto e automobilismo\n\nSavina Confaloni @savinaconfaloni\n\nIl 24 giugno 2020 la Casa del Biscione festeggia 110 anni: oltre un secolo di innovazioni tecnologiche e successi sportivi che si raccontano nella nuova collana web \u201cStorie Alfa Romeo\u201d. Un regalo dedicato per questo suo anniversario a tutti gli appassionati di automobili, per rivivere attraverso volti, storie e foto inedite, il genio tutto italiano racchiuso in questo marchio, simbolo di un patrimonio tecnico e artistico ineguagliabile.\n\nAlfa Romeo racconta Alfa Romeo \u2014 \u201cStorie Alfa Romeo\u201d accompagna il lettore fra curiosit\u00e0, fatti di costume, svolte epocali nella societ\u00e0 italiana, attraverso i modelli pi\u00f9 famosi del Biscione, con foto d\u2019archivio e le immagini delle vetture ospitate nel Museo Storico Alfa Romeo di Arese. Di puntata in puntata, le \u201cStorie Alfa Romeo\u201d si popolano di piloti, tecnici, stilisti, imprenditori e star del cinema: ma anche i semplici appassionati che nella storia Alfa Romeo hanno lasciato un segno. La collana web porta alla scoperta delle radici del marchio, raccontando le liaisons con le grandi capitali del tempo, Londra, Bordeaux, Napoli.\n\nLEGGI ANCHE Suzuki compie 100 anni: la storia\n\nil francese coi baffi e il geometra piacentino \u2014 \u201cStorie Alfa Romeo\u201d inizia con la prima 24 HP progettata da Giuseppe Merosi nella sua casa milanese di via Cappuccio. La genesi del Portello parte dall\u2019intreccio di figure singolari come Merosi, geometra piacentino con la passione per l\u2019auto, l\u2019imprenditore visionario Ugo Stella, e il francese con i baffi a manubrio innamorato delle automobili, Pierre Alexandre Darracq. In un piccolo stabilimento al Portello, a Milano, monsieur Darracq aveva aperto una succursale della sua azienda di Bordeaux, ma le voiturette leggere ed economiche di gusto molto francese ma poco potenti, agli italiani non erano piaciute. Alla fine del 1909 gli impianti della Darracq vengono rilevati da un gruppo di finanzieri lombardi capitanati dal cavalier Ugo Stella, con un capitale di 500.000 lire di cui si fa garante la Banca Agricola Milanese.\n\nStorie Alfa Romeo: il primo episodio \u2014 La prima Alfa Romeo \u00e8 protagonista dell\u2019episodio con cui iniziano le \u201cStorie Alfa Romeo\u201d: il viaggio parte a bordo della 24 HP del 1910 di Giuseppe Merosi, a cui viene affidato l\u2019incarico di riprendere la produzione del Portello con vetture pi\u00f9 adatte ai gusti della clientela italiana: pi\u00f9 potenti delle Darracq e con un telaio su cui poter montare delle carrozzerie di prestigio. Il primo modello viene approvato il primo gennaio del 1910, e il 24 giugno viene registrata a Milano la ragione sociale A.L.F.A., Anonima Lombarda Fabbrica Automobili: il marchio riproduce i simboli del capoluogo lombardo, con la croce rossa in campo bianco e biscione visconteo, racchiusi in un disco contornato dalla scritta Alfa Milano.\n\nLEGGI ANCHE Panda, 40 anni fa la creazione di Giugiaro\n\nAlfa Romeo, il debutto nelle corse \u2014 Un caso singolare nella storia dell\u2019automobile, la 24 HP nasce prima del Marchio che la metter\u00e0 in commercio. Ha un motore monoblocco 4 cilindri, 4 litri e 42 cavalli di potenza, con trasmissione a cardano unico sulle ruote posteriori. \u00c8 dotata di un robusto telaio a longheroni e traverse in lamiera stampata a C, su cui i carrozzieri Castagna, Schieppati, Sala e Bollani andranno a sviluppare versioni torpedo e limousine per i clienti pi\u00f9 esigenti. La 24 HP punta subito in alto, performante e curatissima, raggiunge i 100 km/h e viene venduta a una somma equivalente a due anni dello stipendio di un impiegato. \u00c8 gi\u00e0 una vera Alfa Romeo insomma: elegante, sportiva, tecnologicamente avanzata, e con un carattere unico. Nel 1911 Merosi sviluppa la 24 HP Corsa, con peso ridotto, pi\u00f9 potenza e pi\u00f9 velocit\u00e0: A.L.F.A. entra nel mondo delle competizioni, e con questo modello pilotato da Nino Franchini arriva il primo podio alla Parma-Poggio di Berceto del 1913.\n\nNicola Romeo, il senatore ingegnere \u2014 L\u2019ingegner Nicola Romeo, imprenditore napoletano e futuro Senatore del Regno, \u00e8 un\u2019altra figura chiave delle \u201cStorie Alfa Romeo\u201d. Con la sua \"Societ\u00e0 anonima Ing. Nicola Romeo e Co.\" assume il controllo dell\u2019A.L.F.A dalla Banca di Sconto che ne detiene la maggioranza del pacchetto azionario, e dopo una battaglia legale per il nome, inizia a commercializzare le vetture affiancando Alfa al suo cognome Romeo. Le prime a portare il nuovo Marchio sono la 20-30 HP e la sua derivata ES Sport, auto eleganti, ma soprattutto vincenti, con piloti come Giuseppe Campari, Antonio Ascari, Ugo Sivocci e un giovane Enzo Ferrari , che trionfano nelle gare pi\u00f9 importanti dell\u2019epoca, dalla Targa Florio, alla Aosta-Gran San Bernardo, alla Coppa delle Alpi.\n\nLEGGI ANCHE Mazda, la serie speciale per i 100 anni\n\nil quadrifoglio verde \u2014 \u201cStorie Alfa Romeo\u201d ripercorre i 110 anni del brand attraverso retroscena ed episodi che si intrecciano con la cultura e la societ\u00e0 italiana ed europea. Nel novembre del 1921 al Salone dell\u2019Auto di Londra debutta l\u2019Alfa Romeo RL, considerata il capolavoro di Merosi: motore 3 litri, 56 cavalli, 6 cilindri monoblocco con testa smontabile, valvole comandate con sistema di aste e bilancieri, la RL raggiunge i 110 km/h ed \u00e8 estremamente precisa su strada. Nel 1923 nascono due speciali versioni corsa alleggerite, e ad aprile il pilota Ugo Sivocci, con uno scaramantico quadrifoglio verde su sfondo bianco dipinto sulla fiancata della vettura si presenta ai nastri di partenza della Targa Florio. Il portafortuna sulla RL alla quale era stato assegnato il numero tredici funziona, e con quella prima vittoria alla XIV edizione della gara siciliana il Quadrifoglio entra nella storia del Marchio...", "keywords": [], "meta_keywords": ["Alfa Romeo", "110 anni", "storia", "auto d'epoca"], "tags": [], "authors": ["Savina Confaloni"], "publish_date": null, "summary": "", "article_html": "", "meta_description": "\u201cStorie Alfa Romeo\u201d \u00e8 la nuova collana web che la Casa del Biscione - nata il 24 giugno del 1910 - regala a tutti gli appassionati di auto e automobilismo", "meta_lang": "it", "meta_favicon": "https://images2.gazzettaobjects.it/favicon.ico?v=20150119140009", "meta_data": {"og": {"title": "Alfa Romeo 110 anni: la storia sul web", "description": "\u201cStorie Alfa Romeo\u201d \u00e8 la nuova collana web che la Casa del Biscione - nata il 24 giugno del 1910 - regala a tutti gli appassionati di auto e automobilismo", "type": "website", "url": "https://www.gazzetta.it/motori/la-mia-auto/21-04-2020/alfa-romeo-racconta-alfa-romeo-110-anni-marchio-370375916234.shtml", "image": "https://images2.gazzettaobjects.it/methode_image/2020/04/21/Motori/Foto_Motori_-_Trattate/5a9bda18-83de-11ea-b101-2513c187588d_1200x675.jpg?v=202004291842", "site_name": "La Gazzetta dello Sport - Tutto il rosa della vita", "locale": "it_IT", "uuid": "61e6ac08-83de-11ea-b101-2513c187588d", "section": "motori", "website": "gazzetta"}, "uuid_articolo": "61e6ac08-83de-11ea-b101-2513c187588d", "description": "\u201cStorie Alfa Romeo\u201d \u00e8 la nuova collana web che la Casa del Biscione - nata il 24 giugno del 1910 - regala a tutti gli appassionati di auto e automobilismo", "keywords": "Alfa Romeo, 110 anni, storia, auto d'epoca", "twitter": {"card": "summary_large_image", "site": "@Gazzetta_it", "title": "Alfa Romeo 110 anni: la storia sul web", "description": "\u201cStorie Alfa Romeo\u201d \u00e8 la nuova collana web che la Casa del Biscione - nata il 24 giugno del 1910 - regala a tutti gli appassionati di auto e automobilismo", "image": "https://images2.gazzettaobjects.it/methode_image/2020/04/21/Motori/Foto_Motori_-_Trattate/5a9bda18-83de-11ea-b101-2513c187588d_1200x675.jpg?v=202004291842"}, "apple-itunes-app": "app-id=371704219, affiliate-data=, app-argument=", "viewport": "width=device-width,initial-scale=1,shrink-to-fit=no,maximum-scale=1,user-scalable=no", "fb": {"app_id": 354274237953717, "pages": 78604705935}, "msapplication-square310x310logo": "https://images2.gazzettaobjects.it/favicon.ico?v=20150119140009", "msapplication-square70x70logo": "https://images2.gazzettaobjects.it/favicon.ico?v=20150119140009", "msapplication-square150x150logo": "https://images2.gazzettaobjects.it/favicon.ico?v=20150119140009", "msapplication-wide310x150logo": "https://images2.gazzettaobjects.it/favicon.ico?v=20150119140009", "msapplication-TileImage": "https://images2.gazzettaobjects.it/favicon.ico?v=20150119140009", "msapplication-TileColor": "#FDE9EB", "theme-color": "#000000", "apple-mobile-web-app-status-bar-style": "#FDE9EB"}, "canonical_link": "https://www.gazzetta.it/motori/la-mia-auto/21-04-2020/alfa-romeo-racconta-alfa-romeo-110-anni-marchio-370375916234.shtml"}