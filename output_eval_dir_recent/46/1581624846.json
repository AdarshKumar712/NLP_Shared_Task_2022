{"source_url": "https://www.repubblica.it", "url": "https://www.repubblica.it/robinson/2020/04/18/news/cosi_piccoli_cosi_temuti_guida_ai_segreti_e_ai_misteri_dell_universo_virus-254318154/?rss", "title": "Cos\u00ec piccoli, cos\u00ec temuti. Guida ai segreti (e ai misteri) dell\u2019universo virus", "top_image": "https://www.repstatic.it/content/nazionale/img/2020/04/17/212434466-4d791d84-36c5-4c3f-b06b-d8dd611697db.jpg", "meta_img": "https://www.repstatic.it/content/nazionale/img/2020/04/17/212434466-4d791d84-36c5-4c3f-b06b-d8dd611697db.jpg", "images": ["https://www.repstatic.it/content/nazionale/img/2020/04/17/212432735-0a6c6e01-e4cd-4f5c-a438-2e24e5c71579.jpg", "https://www.gelestatic.it/thimg/cSf9ZZ1al-Yn-FyvNMZsiFzFXyw=/93x93/smart/https%3A//www.repstatic.it/content/nazionale/img/2020/04/02/122802186-c2bd9654-bb6d-4e60-ac8c-4421bf21cf41.jpg", "https://cdn.gelestatic.it/kataweb/ilmiolibro/2018/06/scrivere_un_libro_box_ok-300x176.png", "https://www.repstatic.it/content/nazionale/img/2020/04/17/212434466-4d791d84-36c5-4c3f-b06b-d8dd611697db.jpg", "https://www.gelestatic.it/thimg/QfE78SH90NCPUz3HSOc2d3IB3BU=/93x93/smart/https%3A//www.repstatic.it/content/localirep/img/rep/2020/04/17/165434960-d23c360e-ef20-4cdc-b8a0-6de45f737bb4.jpg", "https://www.repstatic.it/cless/main/nazionale/2013-v1/img/common/repubblica-logo-small.png", "https://www.gelestatic.it/thimg/4EG8gB8vLAHDbyrMKSb4ND8h4OE=/93x93/smart/https%3A//www.repstatic.it/content/nazionale/img/2020/04/09/215137754-68489448-f860-4771-a015-927d1bfa085d.jpg", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript"], "movies": [], "text": "Uno dei tanti misteri fondamentali della virologia riguarda l\u2019origine dei virus. Anche se a questa domanda non si \u00e8 riusciti ancora a dare un\u2019unica ed esauriente risposta, \u00e8 lecito immaginare che i diversi tipi di virus siano il risultato di altrettanti meccanismi evolutivi. Una cosa \u00e8 certa: non si tratta di creature diaboliche create per farci del male, ma entit\u00e0 che hanno sempre vissuto a stretto contatto con le nostre cellule e il nostro sistema immunitario.Tra le diverse teorie sulla vera essenza dei virus, a mio avviso le pi\u00f9 convincenti sono tre. La prima ipotizza che i \u201cpiccolacci\u201d derivino da frammenti di dna o rna di origine cellulare eucariotica e di varia natura, che si sono progressivamente staccati dalla \u201cnave madre\u201d fino a costituire un\u2019entit\u00e0 autonoma. La seconda teoria postula che i \u201cpiccolacci\u201d discendano da materiale genetico di origine procariotica (cio\u00e8 proveniente da batteri o dai cosiddetti \u201cplasmidi\u201d, frammenti di dna che vivono all\u2019interno di una cellula batterica), che si \u00e8 adattato a sopravvivere in una cellula eucariotica come risultato di un\u2019interazione ancestrale con forme di vita batterica.\n\nInfine, secondo la terza teoria, i virus si sono coevoluti (evoluti in maniera parallela e contemporanea) con le prime cellule eucariotiche, a partire da proteine e acidi nucleici presenti nell\u2019ambiente.I virus non sono comunque le particelle pi\u00f9 piccole e fragili presenti in natura; nella scala della semplicit\u00e0 troviamo entit\u00e0 ancora pi\u00f9 elementari e curiose come i virus satelliti, i viroidi e i prioni. Il pi\u00f9 classico dei virus satelliti \u00e8 l\u2019agente della cosiddetta epatite delta: si tratta di un piccolo frammento circolare di rna che fornisce di un piccolo frammento circolare di rna che fornisce le istruzioni per produrre una proteina, e che pur non essendo di per s\u00e9 infettivo, pu\u00f2 causare infezione e malattia se associato al virus b dell\u2019epatite.I viroidi, responsabili di infezioni delle piante, sono ancora pi\u00f9 primitivi: sono costituiti da un frammento di rna circolare a singola elica con larghi tratti di complementarit\u00e0, che si aggroviglia su se stesso in una struttura a forma di bastone, simile a quella di certi enzimi costituiti di rna (anzich\u00e9 di proteine), dotati della singolare capacit\u00e0 di innescare la propria replicazione.Infine, i prioni sono proteine che, pur non avendo materiale genetico proprio, e quindi senza replicarsi, sono capaci di infettare; ne consegue che \u00e8 impossibile stabilire se siano viventi.Non deve insomma sorprenderci pi\u00f9 di tanto sapere che i prioni, una delle cose pi\u00f9 assurde della natura, sono la causa della cosiddetta malattia della mucca pazza. Se mai scoppier\u00e0 un\u2019epidemia di scienziati pazzi, sapremo dove andare a cercarne la causa.", "keywords": [], "meta_keywords": ["Libri", "coronavirus"], "tags": [], "authors": [], "publish_date": "Sat Apr 18 00:00:00 2020", "summary": "", "article_html": "", "meta_description": "Da oggi \u00e8 in edicola con Repubblica il saggio \"Uomini e virus\" di Guido Silvestri, professore ordinario e capo dipartimento alla Emory", "meta_lang": "it", "meta_favicon": "https://www.repstatic.it/cless/main/nazionale/2013-v1/img/common/favicon/favicon-152.png", "meta_data": {"description": "Da oggi \u00e8 in edicola con Repubblica il saggio \"Uomini e virus\" di Guido Silvestri, professore ordinario e capo dipartimento alla Emory", "keywords": "Libri,coronavirus", "news_keywords": "Libri,coronavirus", "tags": "Libri,coronavirus", "application-name": "Repubblica.it", "viewport": "width=1024", "image_thumb_src": "https://www.repstatic.it/content/nazionale/img/2020/04/17/212432735-0a6c6e01-e4cd-4f5c-a438-2e24e5c71579.jpg", "thumb": "https://www.repstatic.it/content/nazionale/img/2020/04/17/212432735-0a6c6e01-e4cd-4f5c-a438-2e24e5c71579.jpg", "msapplication-task": "name=Repubblica TV;action-uri=http://tv.repubblica.it/;icon-uri=https://www.repubblica.it/static/images/homepage/2010/favicon.ico", "msapplication-tooltip": "Naviga sul sito de La Repubblica.it", "msapplication-starturl": "http://www.repubblica.it/", "msapplication-window": "width=1024;height=768", "msapplication-TileColor": "#FFFFFF", "msapplication-TileImage": "https://www.repstatic.it/cless/main/nazionale/2013-v1/img/common/favicon/favicon-144.png", "fb": {"app_id": 182234715127717}, "og": {"site_name": "la Repubblica", "type": "article", "title": "Cos\u00ec piccoli, cos\u00ec temuti. Guida ai segreti (e ai misteri) dell\u2019universo virus", "description": "Da oggi \u00e8 in edicola con Repubblica il saggio \"Uomini e virus\" di Guido Silvestri, professore ordinario e capo dipartimento alla Emory", "image": "https://www.repstatic.it/content/nazionale/img/2020/04/17/212434466-4d791d84-36c5-4c3f-b06b-d8dd611697db.jpg", "url": "https://www.repubblica.it/robinson/2020/04/18/news/cosi_piccoli_cosi_temuti_guida_ai_segreti_e_ai_misteri_dell_universo_virus-254318154/"}, "article": {"publisher": "https://www.facebook.com/Repubblica", "published_time": "2020-04-17T22:01Z", "modified_time": "2020-04-17T22:01Z", "section": "Robinson"}, "twitter": {"card": "summary_large_image", "site": "@repubblica", "title": "Cos\u00ec piccoli, cos\u00ec temuti. Guida ai segreti (e ai misteri) dell\u2019universo virus", "description": "Da oggi \u00e8 in edicola con Repubblica il saggio \"Uomini e virus\" di Guido Silvestri, professore ordinario e capo dipartimento alla Emory", "image": "https://www.repstatic.it/content/nazionale/img/2020/04/17/212434466-4d791d84-36c5-4c3f-b06b-d8dd611697db.jpg", "url": "https://www.repubblica.it/robinson/2020/04/18/news/cosi_piccoli_cosi_temuti_guida_ai_segreti_e_ai_misteri_dell_universo_virus-254318154/"}, "gs": {"twitter": {"text": "Cos\u00ec piccoli, cos\u00ec temuti. Guida ai segreti (e ai misteri) dell\u2019universo virus"}}}, "canonical_link": "https://www.repubblica.it/robinson/2020/04/18/news/cosi_piccoli_cosi_temuti_guida_ai_segreti_e_ai_misteri_dell_universo_virus-254318154/"}