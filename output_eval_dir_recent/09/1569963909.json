{"source_url": "https://iltirreno.gelocal.it", "url": "https://iltirreno.gelocal.it/pistoia/cronaca/2020/04/04/news/i-buoni-vanno-utilizzati-nei-negozi-convenzionati-1.38680378", "title": "I buoni vanno utilizzati nei negozi convenzionati", "top_image": "https://www.gelestatic.it/cless/mobile/iltirreno/2015-v1/img/favicon.ico", "meta_img": "https://www.gelestatic.it/cless/mobile/iltirreno/2015-v1/img/favicon.ico", "images": ["https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/cless/mobile/iltirreno/2015-v1/img/favicon.ico", "https://www.gelestatic.it/cless/common/2018-v1/img/lazy.png", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38690269:1586263899/covid.jpg?f=detail_558&h=720&w=1280&$p$f$h$w=0ad2726", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38600125:1584366189/instagramers.jpg?f=detail_558&h=720&w=1280&$p$f$h$w=e16f743"], "movies": [], "text": "SAN MARCELLO\n\n\n\nDa ieri le persone residenti nei Comuni facenti parte del territorio dell'Unione di Comuni Montani Appennino Pistoiese che si trovano in stato di necessit\u00e0, possono fare richiesta dei buoni spesa per generi alimentari. I buoni potranno essere utilizzati esclusivamente negli esercizi commerciali dei suddetti Comuni, che avranno manifestato la loro adesione. Il modulo di domanda, una volta presentato, sar\u00e0 seguito da una analisi condotta per nuclei familiari e attraverso un'intervista telefonica e successivamente validato dall'ufficio dei servizi sociali dell'Unione. Si potranno avere buoni spesa del valore di 25 euro ciascuno per un importo di 100 euro per il primo componente familiare, e 50 euro per ogni componente successivo fino ad un massimo di 400 per nucleo familiare. Gli aiuti saranno erogati con buoni spesa che riporteranno un numero progressivo ed un codice numerico che identificher\u00e0 il beneficiario e saranno consegnati direttamente presso l'indirizzo del richiedente. Tali buoni potranno essere utilizzati esclusivamente presso gli esercizi commerciali convenzionati, dei quali sar\u00e0 data evidenza anche sul sito del Comune di San Marcello Piteglio. La domanda, che \u00e8 una autocertificazione, dovr\u00e0 essere presentata utilizzando l'apposito modello distinto per Comuni e potr\u00e0 essere consegnato preferibilmente via mail agli indirizzi: s.conti@ucap.it o unionecomunimontaniappenninopistoiese@pec.it o agli uffici protocollo dei Comuni di riferimento, con l'accortezza di evitare assembramenti. \u2014\n\n", "keywords": [], "meta_keywords": [""], "tags": [], "authors": [], "publish_date": "Sat Apr  4 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "viewport": "width=device-width, initial-scale=1.0", "title": "I buoni vanno utilizzati nei negozi convenzionati - cronaca - Il Tirreno", "edition": "pistoia", "article": {"published_time": "2020-04-04", "modified_time": "2020-04-04", "section": "iltirreno cronaca", "publisher": "https://www.facebook.com/IlTirreno", "content_tier": "metered"}, "twitter": {"card": "summary_large_image", "site": "@iltirreno", "title": "I buoni vanno utilizzati nei negozi convenzionati", "url": "https://iltirreno.gelocal.it/pistoia/cronaca/2020/04/04/news/i-buoni-vanno-utilizzati-nei-negozi-convenzionati-1.38680378"}, "fb": {"app_id": 164360223623577}, "og": {"site_name": "Il Tirreno", "type": "article", "title": "I buoni vanno utilizzati nei negozi convenzionati", "url": "https://iltirreno.gelocal.it/pistoia/cronaca/2020/04/04/news/i-buoni-vanno-utilizzati-nei-negozi-convenzionati-1.38680378"}, "format-detection": "telephone=no"}, "canonical_link": "https://iltirreno.gelocal.it/pistoia/cronaca/2020/04/04/news/i-buoni-vanno-utilizzati-nei-negozi-convenzionati-1.38680378"}