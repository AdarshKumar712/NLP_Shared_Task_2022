{"source_url": "https://atvreport.it", "url": "https://atvreport.it/attualita/elisa-ioni-e-giuliano-martinelli-ricordano-silvana-benigno/", "title": "Elisa Ioni e Giuliano Martinelli ricordano Silvana Benigno", "top_image": "https://i0.wp.com/atvreport.it/wp-content/uploads/2020/01/Screenshot_2020-01-25-10-44-11-169_com.whatsapp.jpg?fit=1080%2C594&ssl=1", "meta_img": "https://i0.wp.com/atvreport.it/wp-content/uploads/2020/01/Screenshot_2020-01-25-10-44-11-169_com.whatsapp.jpg?fit=1080%2C594&ssl=1", "images": ["https://atvreport.it/wp-content/themes/atv_press_1/img/logo.png", "https://atvreport.it/wp-content/uploads/2020/01/Screenshot_2020-01-24-19-24-33-891_com.miui_.gallery.jpg", "https://i2.wp.com/atvreport.it/wp-content/banners/2020.01.puntonotte-saldi-dorelan-01-2020-300x250.png?ssl=1", "https://atvreport.it/wp-content/uploads/2019/01/Rossella-Cestini-cdc-copertina.jpg", "https://i0.wp.com/atvreport.it/wp-content/uploads/2020/01/Screenshot_2020-01-25-10-44-11-169_com.whatsapp.jpg?fit=1080%2C594&ssl=1", "https://atvreport.it/wp-content/themes/atv_press_1/img/logo_small.png", "https://atvreport.it/wp-content/uploads/2015/03/logo1.png", "https://atvreport.it/wp-content/plugins/youtube-embed-plus-pro/images/gallery-page-loader.gif", "https://atvreport.it/wp-content/plugins/youtube-embed-plus-pro/images/playhover.png", "https://i2.wp.com/atvreport.it/wp-content/banners/10.aimet-banner-new.jpg?ssl=1", "https://atvreport.it/wp-content/uploads/2020/01/SAVE_20200125_153214.jpeg"], "movies": [], "text": "CITT\u00c0 DI CASTELLO \u2013 \u201cUna donna, una moglie, una mamma, un\u2019amica eccezionale. Silvana era tutto questo. Il suo sorriso, il suo pensare sempre positivo, essere sempre attiva e disponibile verso gli altri era davvero contagioso. Per chi ha avuto la fortuna come noi, di conoscerla attraverso amici comuni, Simone, Giorgio, i sindaci di Citt\u00e0 di Castello, Sangiustino e Citerna, nelle mille iniziative che l\u2019hanno vista protagonista, \u00e8 stato come si suol dire amore e stima a prima vista\u201d: cos\u00ec parlano di SilvanaE Ioni e Giuliano Martinelli.\n\n\u201cE\u2019 nata una amicizia sulla sofferenza, sui problemi comuni che affliggono tante famiglie, sulla necessit\u00e0 anche di fare qualcosa di positivo, di vedere che dietro al nero c\u2019e\u2019 il bianco, di tenere la fiammella della speranza sempre accesa e di alimentarla continuamente con il sorriso con la voglia di vivere di non mollare mai. E allora da quel momento abbiamo iniziato un percorso insieme, con il marito Fabrizio, la figlia Federica, la sua famiglia, i tanti amici, le istituzioni, le associazioni di volontariato, per cercare di rendere meno doloroso il presente, stringendo i denti, e guardando al futuro con il sorriso e il coraggio di Silvana. Saranno con me ed Elisa, la mia compagna, per tutta la vita, quei momenti piacevoli e indimenticabili trascorsi a tavola a Pietralunga, davanti ad un buon piatto a base di tartufo, a progettare eventi, iniziative, manifestazioni per tenere sempre alta l\u2019attenzione sulla lotta contro il cancro, sulla ricerca dei fondi per lo Ieo di Milano e per tutte le altre associazioni di volontariato da sempre in prima linea per vincere la sfida con il male. La mia esperienza personale in famiglia con queste situazioni dolorose, da quando ho avuto il piacere di conoscere Silvana, si \u00e8 arricchita di una nuova parentesi di vita che ha ulteriormente rafforzato in me e in noi il desiderio e la necessit\u00e0 di lottare ogni giorno per questa nobile causa e di pensare che la speranza va alimentata e la rassegnazione va superata insieme. C\u2019eravamo abituati, cara Silvana, a vederti con il sorriso, la simpatia e la determinazione di una donna forte quale eri, fra gli stand delle rassegne dedicate al tartufo, a Pietralunga, a Citt\u00e0 di Castello, nelle manifestazioni sportive con i campioni del coraggio, fuori dalle parrocchie, dai supermercati, nelle piazze a promuovere la raccolta fondi per chi fino ad ora ha cercato senza sosta a livello scientifico di trovare la gomma giusta per cancellare quella parola che si chiama cancro e che troppo spesso rimuoviamo dalla nostra mente. Con questo spirito ora che ci apprestiamo a salutarti da questa vita terrena vogliamo ricordarti e farti sapere che da oggi, Fabrizio, Federica, la tua famiglia, i tuoi tanti amici, la tua comunit\u00e0 saranno pronti a proseguire quello ci hai lasciato: la voglia di vivere, di lottare, di battersi per un ideale solidale, di sorridere. Si, di sorridere come facevi tu cara Silvana fino all\u2019ultimo momento quando hai salutato a casa il grande Jovanotti (e mi hai voluto accanto) e il Prefetto di Perugia, Claudio Sgaraglia, che, con garbo e commozione ti ha conferito il titolo di \u201ccavaliere\u201d della Repubblica, cavaliere del coraggio e della speranza. Ciao Silvana\u201d.", "keywords": [], "meta_keywords": [""], "tags": ["Citt\u00e0 di Castello"], "authors": ["Https", "Atvreport.It Author Mirna-Ventanni"], "publish_date": "Sat Jan 25 09:40:07 2020", "summary": "", "article_html": "", "meta_description": "CITT\u00c0 DI CASTELLO - \u201cUna donna, una moglie, una mamma, un\u2019amica eccezionale. Silvana era tutto questo. Il suo sorriso, il suo pensare sempre positivo,", "meta_lang": "it", "meta_favicon": "https://atvreport.it/wp-content/themes/atv_press_1/assets/img/icons/favicon.ico", "meta_data": {"viewport": "width=device-width, initial-scale=1.0", "fb": {"pages": 561110563991354}, "description": "CITT\u00c0 DI CASTELLO - \u201cUna donna, una moglie, una mamma, un\u2019amica eccezionale. Silvana era tutto questo. Il suo sorriso, il suo pensare sempre positivo,", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Elisa Ioni e Giuliano Martinelli ricordano Silvana Benigno - AtvReport.it", "description": "CITT\u00c0 DI CASTELLO - \u201cUna donna, una moglie, una mamma, un\u2019amica eccezionale. Silvana era tutto questo. Il suo sorriso, il suo pensare sempre positivo,", "url": "https://atvreport.it/attualita/elisa-ioni-e-giuliano-martinelli-ricordano-silvana-benigno/", "site_name": "AtvReport.it", "image": {"identifier": "https://i0.wp.com/atvreport.it/wp-content/uploads/2020/01/Screenshot_2020-01-25-10-44-11-169_com.whatsapp.jpg?fit=1080%2C594&ssl=1", "secure_url": "https://i0.wp.com/atvreport.it/wp-content/uploads/2020/01/Screenshot_2020-01-25-10-44-11-169_com.whatsapp.jpg?fit=1080%2C594&ssl=1", "width": 1080, "height": 594}}, "article": {"publisher": "https://www.facebook.com/AtvReport.it", "tag": "Citt\u00e0 di Castello", "section": "Attualit\u00e0", "published_time": "2020-01-25T09:40:07+00:00"}, "twitter": {"card": "summary_large_image", "description": "CITT\u00c0 DI CASTELLO - \u201cUna donna, una moglie, una mamma, un\u2019amica eccezionale. Silvana era tutto questo. Il suo sorriso, il suo pensare sempre positivo,", "title": "Elisa Ioni e Giuliano Martinelli ricordano Silvana Benigno - AtvReport.it", "site": "@AtvReport_it", "image": "https://i0.wp.com/atvreport.it/wp-content/uploads/2020/01/Screenshot_2020-01-25-10-44-11-169_com.whatsapp.jpg?fit=1080%2C594&ssl=1", "creator": "@AtvReport_it"}, "ia": {"markup_url": "https://atvreport.it/attualita/elisa-ioni-e-giuliano-martinelli-ricordano-silvana-benigno/?ia_markup=1"}, "msapplication-TileImage": "https://i0.wp.com/atvreport.it/wp-content/uploads/2015/11/cropped-redazione-avatar.png?fit=270%2C270&ssl=1"}, "canonical_link": "https://atvreport.it/attualita/elisa-ioni-e-giuliano-martinelli-ricordano-silvana-benigno/"}