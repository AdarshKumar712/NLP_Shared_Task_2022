{"source_url": "https://www.lameziaterme.it", "url": "https://www.lameziaterme.it/coronavirus-febbre-affanno-sintomi-iniziali-comuni-deceduti/", "title": "Coronavirus. Febbre e affanno sintomi iniziali pi\u00f9 comuni per i deceduti", "top_image": "https://i2.wp.com/www.lameziaterme.it/wp-content/uploads/2020/02/coronavirus-cellula.jpg?fit=1000%2C611&ssl=1", "meta_img": "https://i2.wp.com/www.lameziaterme.it/wp-content/uploads/2020/02/coronavirus-cellula.jpg?fit=1000%2C611&ssl=1", "images": ["https://i0.wp.com/www.lameziaterme.it/wp-content/uploads/2018/04/spazio_disponibile.jpg?fit=400%2C286&ssl=1", "https://www.lameziaterme.it/wp-content/uploads/2020/02/coronavirus-cellula.jpg", "https://i0.wp.com/www.lameziaterme.it/wp-content/uploads/2020/03/upl-ufficiale-U.I.L.-Sicurezza-e1583774116491.jpg?resize=303%2C178&ssl=1", "https://i0.wp.com/www.lameziaterme.it/wp-content/uploads/2018/12/ryanair-800x450.jpg?resize=303%2C178&ssl=1", "https://i2.wp.com/www.lameziaterme.it/wp-content/uploads/2020/03/medico.jpg?resize=303%2C178&ssl=1", "https://www.lameziaterme.it/wp-content/uploads/2017/01/logolt_nuovo1blu.png", "https://i2.wp.com/www.lameziaterme.it/wp-content/uploads/2017/03/logoLT_bianco_small-1.png?w=210&ssl=1", "https://i0.wp.com/www.lameziaterme.it/wp-content/uploads/2018/04/comunicazioni.png?w=210", "https://i2.wp.com/www.lameziaterme.it/wp-content/uploads/2020/02/coronavirus-cellula.jpg?fit=1000%2C611&ssl=1"], "movies": [], "text": "Brusaferro: \u00e8 fondamentale seguire le misure di prevenzione\n\nComunicato Stampa\n\nNei pazienti deceduti e positivi al COVID-19 i sintomi di esordio pi\u00f9 comuni sono la febbre e la dispnea (difficolt\u00e0 a respirare), mentre meno comuni sono i sintomi gastrointestinali (diarrea) e l\u2019emottisi, l\u2019emissione di sangue dalle vie respiratorie ad esempio con un colpo di tosse.\n\nLo afferma l\u2019analisi dei dati dei 155 pazienti italiani deceduti al 6 marzo condotta dall\u2019Istituto Superiore di Sanit\u00e0, che aggiorna quella condotta su 105 casi resa nota il 5 marzo.\n\nFebbre e dispnea sono presenti come sintomi di esordio rispettivamente nell\u201986% e nell\u201982% dei casi esaminati. Altri sintomi iniziali riscontrati sono tosse (50%), e appunto diarrea ed emottisi (5%). \u201cQuesti dati suggeriscono che per chi presenta solo febbre \u00e8 sufficiente allertare il proprio medico rimanendo a casa \u2013 spiega Silvio Brusaferro, presidente dell\u2019Iss -, mentre in presenza di entrambi i sintomi \u00e8 meglio contattare il 112 o 118. In ogni caso ricordiamo che bisogna assolutamente evitare di andare per proprio conto dal medico o al pronto soccorso, per evitare di esporre il personale e i pazienti a rischi. Seguire questa e tutte le altre norme di prevenzione dettate in questi giorni \u00e8 fondamentale per rallentare il pi\u00f9 possibile l\u2019epidemia e proteggere le persone pi\u00f9 fragili. Le misure individuali d limitazione dei contatti sociali sono fondamentali per poter contrastare il virus, facciamo appello al senso di responsabilit\u00e0 di tutti\u201d.\n\nPer quanto riguarda la mortalit\u00e0 legata al virus i dati aggiornati confermano quelli del primo studio. L\u2019et\u00e0 media dei pazienti deceduti e positivi a COVID-19 \u00e8 81.4. Le donne sono 48 (31.0%). Il numero medio di patologie osservate in questa popolazione \u00e8 di 3,6. I decessi avvengono in grandissima parte dopo gli 80 anni e in persone con importanti patologie pre-esistenti: nel dettaglio la mortalit\u00e0 \u00e8 del 14,3% oltre i 90 anni, dell\u20198,2% tra 80 e 89, del 4% tra 70 e 79, dell\u20191,4% tra 60 e 69 e dello 0,1% tra 50 e 59, mentre non si registrano decessi sotto questa fascia d\u2019et\u00e0. Complessivamente, 21 pazienti (15,5% del campione) presentavano 0 o 1 patologia, 25 (18,5%) presentavano 2 patologie e 70 (60,3%) presentavano 3 o pi\u00f9 patologie; per 19 pazienti non \u00e8 stato ancora possibile recuperare ad oggi l\u2019informazione. Ipertensione e cardiopatia ischemica si confermano le patologie pi\u00f9 frequenti.\n\nConfronto Italia-Cina\n\nL\u2019aggiornamento dei dati conferma che in tutte le fasce di et\u00e0 la letalit\u00e0 nella popolazione italiana \u00e8 pi\u00f9 bassa rispetto a quella osservata in Cina. La letalit\u00e0 complessiva in Italia sui 155 casi risulta invece del 2,9% contro il 2,3% della Cina. Il dato generale \u00e8 pi\u00f9 alto nella popolazione italiana perch\u00e9 l\u2019et\u00e0 media della popolazione italiana \u00e8 maggiore rispetto a quella cinese (44 vs 37 anni \u2013 stime WHO 2013) e in Italia c\u2019\u00e8 un maggior numero di malati con et\u00e0 superiore agli 80 anni.\n\n\u201cL\u2019analisi di questi dati consente di effettuare valutazioni sulle quali stabilire raccomandazioni e comportamenti \u2013 sottolinea Brusaferro \u2013 pertanto \u00e8 fondamentale che venga aggiornato costantemente il sistema di sorveglianza con le cartelle cliniche dei deceduti da parte degli ospedali\u201d.", "keywords": [], "meta_keywords": [""], "tags": [], "authors": [], "publish_date": "Sun Mar  8 09:55:36 2020", "summary": "", "article_html": "", "meta_description": "Coronavirus. Nei pazienti deceduti e positivi al COVID-19 i sintomi di esordio pi\u00f9 comuni sono la febbre e la dispnea (difficolt\u00e0 a respirare)", "meta_lang": "it", "meta_favicon": "https://i1.wp.com/www.lameziaterme.it/wp-content/uploads/2019/09/cropped-ltApp.png?fit=32%2C32&ssl=1", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "p": {"domain_verify": "95edb7d5feed06c4bb24746340f55e0d"}, "description": "Coronavirus. Nei pazienti deceduti e positivi al COVID-19 i sintomi di esordio pi\u00f9 comuni sono la febbre e la dispnea (difficolt\u00e0 a respirare)", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus. Febbre e affanno sintomi iniziali pi\u00f9 comuni per i deceduti", "description": "Coronavirus. Nei pazienti deceduti e positivi al COVID-19 i sintomi di esordio pi\u00f9 comuni sono la febbre e la dispnea (difficolt\u00e0 a respirare)", "url": "https://www.lameziaterme.it/coronavirus-febbre-affanno-sintomi-iniziali-comuni-deceduti/", "site_name": "LameziaTerme.it", "updated_time": "2020-03-07T21:00:06+00:00", "image": {"identifier": "https://i2.wp.com/www.lameziaterme.it/wp-content/uploads/2020/02/coronavirus-cellula.jpg?fit=1000%2C611&ssl=1", "secure_url": "https://i2.wp.com/www.lameziaterme.it/wp-content/uploads/2020/02/coronavirus-cellula.jpg?fit=1000%2C611&ssl=1", "width": 1000, "height": 611}}, "article": {"section": "Sanit\u00e0", "published_time": "2020-03-08T09:55:36+00:00", "modified_time": "2020-03-07T21:00:06+00:00"}, "twitter": {"card": "summary_large_image", "description": "Coronavirus. Nei pazienti deceduti e positivi al COVID-19 i sintomi di esordio pi\u00f9 comuni sono la febbre e la dispnea (difficolt\u00e0 a respirare)", "title": "Coronavirus. Febbre e affanno sintomi iniziali pi\u00f9 comuni per i deceduti", "image": "https://i2.wp.com/www.lameziaterme.it/wp-content/uploads/2020/02/coronavirus-cellula.jpg?fit=1000%2C611&ssl=1"}, "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://i1.wp.com/www.lameziaterme.it/wp-content/uploads/2019/09/cropped-ltApp.png?fit=270%2C270&ssl=1"}, "canonical_link": "https://www.lameziaterme.it/coronavirus-febbre-affanno-sintomi-iniziali-comuni-deceduti/"}