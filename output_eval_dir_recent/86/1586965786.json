{"source_url": "https://www.ilmessaggero.it", "url": "https://www.ilmessaggero.it/roma/news/rocca_di_papa_rsa_pazienti_positivi_a_casa-5187718.html", "title": "Coronavirus: Rsa di Rocca di Papa, ipotesi choc: \u00abAlcuni pazienti positivi rimandati a casa\u00bb", "top_image": "https://www.ilmessaggero.it/photos/MED/77/18/5187718_1050_sciurba_san_raffaele.jpg", "meta_img": "https://www.ilmessaggero.it/photos/MED/77/18/5187718_1050_sciurba_san_raffaele.jpg", "images": ["https://www.ilmessaggero.it/photos/THUMB/95/85/5189585_0741_roma.jpg", "https://www.ilmessaggero.it/photos/THUMB/76/28/5187628_0924_sciurba_tamponi.jpg", "https://www.ilmessaggero.it/img/logo_guidalloshopping.png", "https://www.ilmessaggero.it/img/testatina_casa.jpg", "https://www.ilmessaggero.it/photos/THUMB/87/59/5188759_0808_negozi.jpg", "https://www.ilmessaggero.it/photos/THUMB/97/12/5189712_1048_prostituzione.jpg", "https://www.guidalloshopping.com/wp-content/uploads/2020/04/Schermata-2020-04-08-alle-17.03.08-300x196.png", "https://www.ilmessaggero.it/img/logo_msgr_tv.png", "https://www.ilmessaggero.it/photos/LOW/79/67/5187967_poster_001.jpg", "https://www.ilmessaggero.it/casa/showcase_img/logo-453.jpg", "https://www.ilmessaggero.it/casa/showcase_img/285966.jpg", "https://utils.cedsdigital.it/promo_shop.php?what=img&id_testata=1&ad=dx", "https://caltagironeeditore01.wt-eu02.net/927615140575951/wt.pl?p=328,0", "https://www.ilmessaggero.it/photos/THUMB/96/18/5189618_0848_moscha.jpg", "https://www.ilmessaggero.it/photos/MED/79/61/5187961_1326_thumbnail_2384298.jpg", "https://www.ilmessaggero.it/photos/THUMB/96/74/5189674_1016_ostiadroga.jpg", "https://www.ilmessaggero.it/img/lettera.png", "https://www.ilmessaggero.it/photos/THUMB/79/34/5187934_1308_coronavirus_roma_bollettino_spallanzani_ultime_notizie_23_aprile_2020_2_.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://www.facebook.com/tr?id=613826478728879&ev=PageView\r\n&noscript=1", "https://www.ilmessaggero.it/photos/THUMB/84/84/5188484_23_04_20_conte_con_recovery_fund_risposta_ue_piu_solida_coordinata_ed_efficace_g01_08_web.jpg", "https://www.ilmessaggero.it/photos/MED/77/18/5187718_1050_sciurba_san_raffaele.jpg", "https://www.ilmessaggero.it/photos/MED/75/83/5187583_0852_tina_cipollari_dieta_prodotto_dimagrante_istagram_ultime_notizie_23_aprile_2020.jpg", "https://www.ilmessaggero.it/img/mobile/AjaxLoader_small.gif.pagespeed.ce.cbYj-lHmGY.gif"], "movies": [], "text": "Sessanta cartelle cliniche di pazienti ricoverati al San Raffaele di Rocca di Papa sono finite nel mirino dei carabinieri del Nas di Roma, che in queste ore danno la caccia al flusso dei pazienti dimessi da gennaio fino ad oggi. C\u2019\u00e8 il sospetto che la clinica, diventata un focolaio Covid-19 con 161 positivi accertati e sorvegliata speciale dell\u2019esercito, possa aver dimesso pazienti positivi e quindi aver favorito la diffusione del virus fuori dalla struttura. Se le evidenze documentali confermassero questo scenario, le ipotesi di reato cambierebbe: da omicidio colposo a epidemia colposa. Una condotta gravissima punita con la reclusione fino a 12 anni.\n\nE tra qualche giorno dovrebbero uscire i primi iscritti nel registro degli indagati. Il pubblico ministero della procura di Velletri, Giuseppe Travaglini dovr\u00e0 fare i conti con una relazione stilata a seguito dell\u2019analisi di centinaia di atti. Le cartelle cliniche verranno passate al setaccio, verr\u00e0 analizzato la condizione dei pazienti e confrontata con le misure adottate dal personale sanitario. La domanda a cui gli uomini del Nas stanno cercando di dare una risposta certa \u00e8: se ci sia stata negligenza nell\u2019applicazione delle misure di contenimento adottate nella struttura.\n\nCoronavirus Trivulzio, malati di polmonite prelevati dagli altri ospedali: cos\u00ec si \u00e8 attivato il focolaio `\n\nDai verbali dell\u2019ultimo sopralluogo congiunto di carabinieri e Asl, datato 20 aprile, \u00e8 emerso un quadro allarmante sulla \u201cconvivenza\u201d tra pazienti positivi e negativi al coronavirus, un\u2019insufficiente sorveglianza sanitaria e trascuratezza nell\u2019assistenza dei malati, molti dei quali lasciati in precarie condizioni igieniche per un\u2019intera notte.\n\nIl sindaco di Rocca di Papa, Veronica Cimino, fa sapere che a seguito dei sopralluoghi, l\u2019assessore alla Sanit\u00e0 della regione Lazio Alessio D\u2019Amato ha inviato una copiosa nota di diffida alla clinica affinch\u00e9 adempia alle prescrizioni. E nel frattempo proprio ieri, gli ispettori dell\u2019Asl Rm6 hanno provveduto a disporre una netta separazione tra gli ospiti: al primo piano ci sono i malati Covid e al piano terra i negativi.\n\nLe prime evidenze messe a verbale dalla polizia locale di Rocca di Papa, e inviate alla Procura, sono risultate un campanello importante per rimettere a posto la situazione dal punto di vista della gestione della promiscuit\u00e0 dei pazienti: \u00abL\u2019obiettivo che abbiamo \u2013 dice il comandante Gabriele Di Bella - \u00e8 la salute delle persone e salvare vite umane\u00bb. Tra la notte di marted\u00ec e la giornata di mercoled\u00ec, a seguito di ulteriori ispezioni del personale Asl Rm6, sono stati trasferiti una trentina di malati in altre strutture nei reparti di medicina dedicati al Covid-19. Inoltre, quattro pazienti sono stati ricoverati nell\u2019ospedale di Genzano, convertito ufficialmente nella prima Rsa Covid del Lazio dove \u00e8 in attivazione un servizio di videochiamate con i parenti degli ospiti. C\u2019\u00e8 preoccupazione anche per il numero di positivi registrato nella clinica San Raffaele di Montecompatri, dove sono stati effettuati tamponi a tappeto e dove ci sono 26 casi positivi al coronavirus.\n\nCoronavirus, al Trivulzio cresce il focolaio: \u00abQui si continua a morire e i positivi sono oltre 200\u00bb\n\nSono quattro invece i decessi registrati ieri nella Asl Rm6 e riferibili alla cliniche San Raffaele del territorio: due uomini e due donne tra i 70 e i 90 anni. Venti sono i positivi registrati nell\u2019intero distretto Roma6 che comprende i Castelli Romani e parte del litorale.\n\nL\u2019assessore alla Sanit\u00e0 della regione Lazio Alessio D\u2019Amato ha fatto sapere che procedono a ritmi serrati le verifiche nelle Rsa del Lazio con 482 ispezioni gi\u00e0 fatte: \u00abL\u2019Istituto superiore di sanit\u00e0 ha certificato che il numero dei decessi nelle Rsa del Lazio \u00e8 18 volte inferiore a quello della Lombardia - evidenzia D\u2019Amato -. La Lombardia, non avendo pi\u00f9 posti in ospedale, ha spostato i ricoveri nelle Rsa. Nel Lazio non c\u2019\u00e8 mai stato e non c\u2019\u00e8 questo problema\u00bb.\n\nUltimo aggiornamento: 17:42\n\n\u00a9 RIPRODUZIONE RISERVATA", "keywords": [], "meta_keywords": ["coronavirus", "giallo", "rocca di papa", "rsa"], "tags": [], "authors": [], "publish_date": null, "summary": "", "article_html": "", "meta_description": "Sessanta cartelle cliniche di pazienti ricoverati al San Raffaele di Rocca di Papa sono finite nel mirino dei carabinieri del Nas di Roma, che in queste ore danno la caccia al flusso dei pazienti...", "meta_lang": "it", "meta_favicon": "https://www.ilmessaggero.it/img/favicons/152x152.png", "meta_data": {"viewport": "width=device-width", "description": "Sessanta cartelle cliniche di pazienti ricoverati al San Raffaele di Rocca di Papa sono finite nel mirino dei carabinieri del Nas di Roma, che in queste ore danno la caccia al flusso dei pazienti...", "keywords": "coronavirus, giallo, rocca di papa, rsa", "robots": "index,follow", "news_keywords": "coronavirus, giallo, rocca di papa, rsa", "pay": 0, "og": {"type": "article", "title": "Coronavirus: Rsa di Rocca di Papa, ipotesi choc: \u00abAlcuni pazienti positivi rimandati a casa\u00bb", "url": "https://www.ilmessaggero.it/roma/news/rocca_di_papa_rsa_pazienti_positivi_a_casa-5187718.html", "image": "https://www.ilmessaggero.it/photos/MED/77/18/5187718_1050_sciurba_san_raffaele.jpg", "description": "Sessanta cartelle cliniche di pazienti ricoverati al San Raffaele di Rocca di Papa sono finite nel mirino dei carabinieri del Nas di Roma, che in queste ore danno la caccia al flusso dei pazienti..."}, "fb": {"pages": 124918220854917, "app_id": 602506186465830}, "article": {"content_tier": "free"}, "twitter": {"card": "summary_large_image", "url": "https://www.ilmessaggero.it/roma/news/rocca_di_papa_rsa_pazienti_positivi_a_casa-5187718.html", "site": "@ilmessaggeroit", "title": "Coronavirus: Rsa di Rocca di Papa, ipotesi choc: \u00abAlcuni pazienti positivi rimandati a casa\u00bb", "description": "Sessanta cartelle cliniche di pazienti ricoverati al San Raffaele di Rocca di Papa sono finite nel mirino dei carabinieri del Nas di Roma, che in queste ore danno la caccia al flusso dei pazienti...", "image": "https://www.ilmessaggero.it/photos/MED/77/18/5187718_1050_sciurba_san_raffaele.jpg"}}, "canonical_link": "https://www.ilmessaggero.it/roma/news/rocca_di_papa_rsa_pazienti_positivi_a_casa-5187718.html"}