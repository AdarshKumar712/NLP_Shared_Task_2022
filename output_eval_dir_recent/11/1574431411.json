{"source_url": "https://www.ilfaroonline.it", "url": "https://www.ilfaroonline.it/2020/04/10/ostia-rapinatore-si-lancia-dalla-finestra-acciuffato-scappa-dai-domiciliari-in-ospedale-portato-in-carcere/332159/", "title": "Ostia, rapinatore si lancia dalla finestra. Acciuffato, scappa dai domiciliari in ospedale. Portato in carcere", "top_image": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "meta_img": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "images": ["https://www.ilfaroonline.it/photogallery_new/images/2020/04/generico-aprile-2020-122032.150x113.jpg", "https://img.youtube.com/vi/URhgGAbn_HM/0.jpg", "https://www.ilfaroonline.it/photogallery_new/images/2020/04/generico-aprile-2020-121970.316x176.jpg", "https://www.ilfaroonline.it/photogallery_new/images/2020/04/medici-122033.660x368.jpg", "https://www.ilfaroonline.it/photogallery_new/images/2017/05/sfalcio-erba-82889.660x368.jpg", "https://www.ilfaroonline.it/photogallery_new/images/2020/03/coronavirus-covid-19-121460.316x176.jpg", "https://www.ilfaroonline.it/photogallery_new/images/2020/04/generico-aprile-2020-121874.316x176.jpg", "https://www.ilfaroonline.it/photogallery_new/images/2020/03/coronavirus-121281.150x113.jpg", "https://www.ilfaroonline.it/photogallery_new/images/2020/02/meme-coronavirus-119896.660x368.jpg", "https://www.ilfaroonline.it/photogallery_new/images/2020/04/papa-francesco-via-crucis-venerdi-santo-2020-in-piazza-san-pietro-deserta-coronavirus-121959.660x368.jpg", "https://www.ilfaroonline.it/wp-content/themes/edidesk/img/avatar-non-presente.jpg", "https://www.ilfaroonline.it/photogallery_new/images/2019/10/carabinieri-roma-tor-bella-monaca-115084.316x176.jpg", "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "https://www.ilfaroonline.it/photogallery_new/images/2020/03/scuola-colombo-fiumicino-121476.150x113.jpg", "https://www.ilfaroonline.it/photogallery_new/images/2020/03/ospedale-spallanzani-120874.150x113.jpg", "https://www.ilfaroonline.it/photogallery_new/images/2018/01/specchietto-90503.150x113.jpg", "https://www.ilfaroonline.it/photogallery_new/images/2020/03/meme-giuseppe-conte-coronavirus-120689.660x368.jpg", "https://www.ilfaroonline.it/photogallery_new/images/2020/04/marco-valerio-verni-121760.150x113.jpg", "https://www.ilfaroonline.it/photogallery_new/images/2017/01/controllo-del-vicinato-78835.150x113.jpg", "https://www.ilfaroonline.it/photogallery_new/images/2020/04/generico-aprile-2020-122011.150x113.jpg", "https://www.ilfaroonline.it/photogallery_new/images/2020/04/meteo-121911.316x176.jpg", "https://www.ilfaroonline.it/photogallery_new/images/2018/03/buche-asfalto-92508.150x113.jpg", "https://www.ilfaroonline.it/photogallery_new/images/2016/09/incendio-rogo-le-salzare-75343.660x368.jpg", "https://www.ilfaroonline.it/wp-content/uploads/2019/10/logo-ilfaro.png", "https://cdn4.3bmeteo.com/images/icone/loc_small_jpg/parz_nuv_strati.jpg", "https://www.ilfaroonline.it/photogallery_new/images/2020/04/cordoglio-comunale-anzio-122036.660x368.jpg", "https://www.ilfaroonline.it/photogallery_new/images/2020/01/polveri-sottili-118278.150x113.jpg", "https://www.ilfaroonline.it/photogallery_new/images/2020/04/generico-aprile-2020-121985.316x176.jpg", "https://www.ilfaroonline.it/photogallery_new/images/2019/10/barriera-contro-rifiuti-galleggianti-alla-foce-del-tevere-115188.316x176.jpg", "https://www.ilfaroonline.it/wp-content/themes/edidesk/img/virgola-presscomm-white.png", "https://www.ilfaroonline.it/photogallery_new/images/2019/04/delfini-fiumicino-106385.316x176.jpg", "https://www.ilfaroonline.it/photogallery_new/images/2020/01/centralina-arpa-118617.150x113.jpg", "https://www.ilfaroonline.it/photogallery_new/images/2020/03/coronavirus-covid-19-121461.150x113.jpg", "https://img.youtube.com/vi/ilMm5Vu-xVk/0.jpg", "https://www.ilfaroonline.it/photogallery_new/images/2020/04/protezione-civile-nuovo-domani-121941.150x113.jpg", "https://www.ilfaroonline.it/photogallery_new/images/2020/03/operai-coronavirus-mascherine-120752.150x113.jpg", "https://www.ilfaroonline.it/wp-content/themes/edidesk-child/img/btn-messenger.png", "https://www.ilfaroonline.it/photogallery_new/images/2018/01/citta-di-fondi-90668.316x176.jpg", "https://www.ilfaroonline.it/wp-content/themes/edidesk-child/img/cartina.png", "https://www.ilfaroonline.it/photogallery_new/images/2018/08/esterino-montino-97828.150x113.jpg", "https://www.ilfaroonline.it/photogallery_new/images/2020/03/meme-pdcm-e-autocertificazione-covid-19-121229.660x368.jpg", "https://www.ilfaroonline.it/photogallery_new/images/2020/01/case-ater-senz-acqua-118568.150x113.jpg", "https://www.ilfaroonline.it/photogallery_new/images/2020/03/spesa-120963.660x368.jpg", "https://www.ilfaroonline.it/photogallery_new/images/2017/03/comune-di-anzio-79932.150x113.jpg"], "movies": [], "text": "Ostia \u2013 Era uno dei tre rapinatori sudamericani che il 2 aprile avevano legato e rapinato un\u2019anziana donna che aveva aperto loro casa con un pretesto. Sorpreso dai carabinieri, aveva tentato la fuga lanciandosi dal terzo piano. I militari, per\u00f2, l\u2019avevano catturato e portato in ospedale per la frattura al malleolo riportata nella caduta. E da l\u00ec, dove era agli arresti, \u00e8 riuscito a scappare.\n\nLa fuga del malvivente, per\u00f2, \u00e8 durata solo pochi giorni. I carabinieri hanno arrestato e incarcerato, su disposizione del Tribunale per i Minorenni di Roma, il ragazzo argentino ritenuto uno dei tre responsabili di una rapina perpetrata il 2 aprile nei confronti di un\u2019anziana lidense (leggi qui). Nell\u2019occasione, il giovane era stato bloccato in flagranza di reato dagli stessi militari che si trovavano a vigilare la zona, sottraendo il terzetto alla rabbia della folla. Gli investigatori, consultando i loro precedenti, li avevano definiti criminali incalliti (leggi qui).\n\nSuccessivamente alla cattura, il minorenne sudamericano veniva ricoverato, in regime di arresti domiciliari, presso l\u2019ospedale G.B. Grassi di Ostia, a causa delle lesioni che si era provocato nel corso del suo tentativo di fuga. Il giorno successivo all\u2019arresto, il malfattore \u00e8 fuggito dal nosocomio, rifugiandosi presso l\u2019abitazione di due connazionali a Nuova Ostia.\n\nL\u00ec \u00e8 stato nuovamente rintracciato dai Carabinieri, che lo hanno ricondotto presso l\u2019ospedale, luogo di detenzione, informando dell\u2019accaduto il magistrato competente e denunciando per favoreggiamento la coppia che aveva tentato di nasconderlo. La carriera criminale intrapresa dal ragazzo l\u2019ha, infine, condotto presso l\u2019istituto di pena minorile di Casal del Marmo, dove \u00e8 stato accompagnato ieri pomeriggio dai Carabinieri.", "keywords": [], "meta_keywords": [""], "tags": ["via delle Zattere", "Ostia X Municipio", "carabinieri"], "authors": [], "publish_date": "Fri Apr 10 00:00:00 2020", "summary": "", "article_html": "", "meta_description": "Un minorenne argentino, uno dei tre rapinatori di un\u2019anziana signora in via delle Zattere, \u00e8 scappato dall\u2019ospedale dove era agli arresti dopo essersi lanciato dalla finestra della donna. Catturato", "meta_lang": "it", "meta_favicon": "https://www.ilfaroonline.it/wp-content/themes/edidesk-child/img/favicon/apple-touch-icon.png", "meta_data": {"image_thumb_src": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "thumb": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "og": {"image": {"identifier": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "type": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "width": 655, "height": 365}, "locale": "it_IT", "type": "article", "title": "Ostia, rapinatore si lancia dalla finestra. Acciuffato, scappa dai domiciliari in ospedale. Portato in carcere - Il Faro Online", "description": "Un minorenne argentino, uno dei tre rapinatori di un\u2019anziana signora in via delle Zattere, \u00e8 scappato dall\u2019ospedale dove era agli arresti dopo essersi lanciato dalla finestra della donna. Catturato", "url": "https://www.ilfaroonline.it/2020/04/10/ostia-rapinatore-si-lancia-dalla-finestra-acciuffato-scappa-dai-domiciliari-in-ospedale-portato-in-carcere/332159/", "site_name": "Il Faro Online", "updated_time": "2020-04-10T12:54:06+00:00"}, "twitter": {"image": "https://www.ilfaroonline.it/photogallery_new/images/2020/04/rapina-mascherine-ostia-121594.660x368.jpg", "card": "summary_large_image", "description": "Un minorenne argentino, uno dei tre rapinatori di un\u2019anziana signora in via delle Zattere, \u00e8 scappato dall\u2019ospedale dove era agli arresti dopo essersi lanciato dalla finestra della donna. Catturato", "title": "Ostia, rapinatore si lancia dalla finestra. Acciuffato, scappa dai domiciliari in ospedale. Portato in carcere - Il Faro Online"}, "description": "Un minorenne argentino, uno dei tre rapinatori di un\u2019anziana signora in via delle Zattere, \u00e8 scappato dall\u2019ospedale dove era agli arresti dopo essersi lanciato dalla finestra della donna. Catturato", "article": {"tag": "via delle Zattere", "section": "Cronaca Locale", "published_time": "2020-04-10T12:52:47+00:00", "modified_time": "2020-04-10T12:54:06+00:00"}, "msapplication-TileColor": "#dcb3a7", "theme-color": "#ffffff", "fb": {"app_id": 1737795493165513}}, "canonical_link": "https://www.ilfaroonline.it/2020/04/10/ostia-rapinatore-si-lancia-dalla-finestra-acciuffato-scappa-dai-domiciliari-in-ospedale-portato-in-carcere/332159/"}