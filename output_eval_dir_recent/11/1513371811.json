{"source_url": "https://www.anni60news.com", "url": "https://www.anni60news.com/2020/02/05/estorsione-e-stalking-un-arresto-a-tortorici/", "title": "Estorsione e stalking, un arresto a Tortorici", "top_image": "https://www.anni60news.com/wp-content/uploads/2019/07/carcere_barcellona-3.jpg", "meta_img": "https://www.anni60news.com/wp-content/uploads/2019/07/carcere_barcellona-3.jpg", "images": ["https://www.anni60news.com/wp-content/banners/later_griffe-2019.png", "https://www.anni60news.com/wp-content/banners/orizz_otticagorgone.png", "https://www.anni60news.com/wp-content/uploads/2019/02/marchio-rgb.png", "https://www.anni60news.com/wp-content/uploads/images/giornale-radio.png", "https://www.anni60news.com/wp-content/banners/later_conad.jpg", "https://www.anni60news.com/wp-content/uploads/2019/07/carcere_barcellona-3.jpg", "https://www.anni60news.com/wp-content/banners/later_bar-delle-poste_gif0319.gif.gif", "https://www.anni60news.com/wp-content/uploads/2019/07/carcere_barcellona-3-640x519.jpg", "https://www.anni60news.com/wp-content/banners/later_mark-50-saldigen20.png", "https://www.anni60news.com/wp-content/banners/orizz_antica-filanda.png", "https://www.anni60news.com/wp-content/uploads/2019/02/marchio-rgb-300x83.png", "https://www.anni60news.com/wp-content/banners/later_anni60sicilia.png"], "movies": [], "text": "La polizia ha arrestato un pregiudicato di Tortorici per i reati di estorsione e stalking pluriaggravati ai danni di una sua ex.\n\nSi trova detenuto nel carcere di Barcellona Pozzo di Gotto\n\nRicostruita dagli agenti una serie di minacce, seguite puntualmente da danneggiamenti, pedinamenti, aggressioni verbali e fisiche oltre che ad episodi di monitoraggio dell\u2019autovettura della donna con strumenti tecnologici.\n\nL\u2019uomo, come spesso accade in questi casi purtroppo, non aveva accettato la fine della relazione e a scopo intimidatorio utilizzava alcune delle sue conoscenze nella criminalit\u00e0 organizzata di Barcellona Pozzo di Gotto, per far pensare alla donna di essere in serio e costante pericolo, anche di vita.\n\nTra gli episodi accertati dalle indagini, in particolare, la donna \u00e8 stata costretta a non recarsi pi\u00f9 sul posto di lavoro, proprio nel barcellonese, in quanto senza la sua \u201cprotezione\u201d non avrebbe pi\u00f9 potuto lavorare.\n\nL\u2019arrestato faceva espresso riferimento a \u201cpersone che contano nell\u2019ambito criminale\u201d del Longano, capaci di avere il controllo del territorio in cui lei non era pi\u00f9 gradita dopo l\u2019affronto fattogli, ovvero lasciarlo. Inoltre la donna avrebbe dovuto addirittura lasciare immediatamente il posto di lavoro ad altri indicati dagli \u201camici\u201d di Barcellona. Le indagini hanno poi effettivamente accertato la stretta vicinanza dell\u2019arrestato a noti boss mafiosi, tortoriciani e barcellonesi.\n\nInfine, il pregiudicato ha anche minacciato di morte la vittima facendole recapitare un cappio rudimentale, questa circostanza ha fatto scattare la denuncia cui poi sono seguite le indagini che hanno portato all\u2019arresto dell\u2019uomo.", "keywords": [], "meta_keywords": [""], "tags": ["polizia", "estorisione", "denunce", "capo d'orlando"], "authors": [], "publish_date": "Wed Feb  5 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.anni60news.com/wp-content/uploads/2019/02/favicon-anni60news.png", "meta_data": {"viewport": "width=device-width, initial-scale=1.0", "og": {"image": "https://www.anni60news.com/wp-content/uploads/2019/07/carcere_barcellona-3.jpg"}, "generator": "Powered by WPBakery Page Builder - drag and drop page builder for WordPress."}, "canonical_link": "https://www.anni60news.com/2020/02/05/estorsione-e-stalking-un-arresto-a-tortorici/"}