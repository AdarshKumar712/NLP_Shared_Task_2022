{"source_url": "https://www.open.online", "url": "https://www.open.online/2020/06/13/come-melania-trump-modifico-gli-accordi-matrimoniali-dopo-elezione-donald-trump/", "title": "\u00abL\u2019arte del negoziato\u00bb: come Melania Trump modific\u00f2 gli accordi matrimoniali dopo l\u2019elezione del marito", "top_image": "https://www.open.online/wp-content/uploads/2020/06/melania.jpg", "meta_img": "https://www.open.online/wp-content/uploads/2020/06/melania.jpg", "images": ["https://www.open.online/wp-content/uploads/2020/06/GOLF_20200624112016113-400x279.jpg", "https://www.open.online/wp-content/uploads/2020/04/fase-2-400x267.jpg", "https://www.open.online/wp-content/uploads/2020/06/melania.jpg", "https://www.open.online/wp-content/uploads/2020/06/melania-1152x768.jpg", "https://www.open.online/wp-content/uploads/2020/06/serraglio-milano-400x256.jpg", "https://www.open.online/wp-content/uploads/2020/02/tutto-quello-che-salvini-non-ha-detto-aborto-400x225.jpg", "https://www.open.online/wp-content/uploads/2020/06/0852344c-9144-4754-8a97-bda0a4296b56-400x300.jpg", "https://www.open.online/wp-content/uploads/2020/06/mondragone-1-400x300.jpeg"], "movies": [], "text": "\u00abDonald Trump una volta disse che nessuno avrebbe mai saputo negoziare un accordo meglio di lui. Poi arriv\u00f2 Melania\u00bb. In poche righe di un tweet, la giornalista del Washington Post Mary Jordan \u2013 vincitrice del Premio Pulitzer nel 2003 \u2013 ha riassunto il suo nuovo libro incentrato sulla figura di Melania Trump, dal titolo: \u00abThe Art of Her Deal: The Untold Story of Melania Trump\u00bb. In particolare, Jordan ha ripercorso la strategia della first lady nel rivedere l\u2019accordo matrimoniale dopo l\u2019elezione di suo marito alla presidenza degli Stati Uniti d\u2019America.\n\nMelania non aveva alcuna fretta di trasferirsi alla Casa Bianca, scrive Jordan. Durante i primi tempi della presidenza, infatti, Melania Trump rimase nella sua vecchia a casa a New York, rimandando di qualche mese il suo trasloco a Washington. Ufficialmente, la scelta era stata fatta per consentire al figlio Barron (di 10 anni) di finire l\u2019anno scolastico. Secondo la giornalista, per\u00f2, dietro la decisione di Melania ci fu l\u2019intento di rivedere un accordo matrimoniale che, a dire di Jordan, non era affatto generoso nei confronti della compagna pi\u00f9 longeva di Trump.\n\nDal momento in cui il nuovo ruolo del marito port\u00f2 alla luce il suo passato di scandali sessuali e tradimenti, Melania si prese del tempo per calmarsi e modificare i suoi accordi economici con Donald. Oltretutto, in quelle settimane i figli e le figlie pi\u00f9 grandi del presidente fecero pressione su di lei affinch\u00e9 si trasferisse al pi\u00f9 presto alla Casa Bianca in modo da poter esercitare su di lui il suo potere \u201ccalmante\u201d.\n\nPer raccontare la figura di Melania Knavs (suo nome all\u2019anagrafe), Jordan ha fatto pi\u00f9 di 100 interviste, partendo dai suoi compagni di scuola in Slovenia fino ad arrivare all\u2019ex governatore del New Jersey Chris Christie. \u00abMelania \u00e8 molto pi\u00f9 simile a Donald di quanto non si creda\u2026\u00bb, ha dichiarato Jordan. \u00abSono entrambi dei lottatori per i quali la sopravvivenza vale qualsiasi prezzo, anche la lealt\u00e0\u00bb.\n\nMelania, insomma, non sarebbe solo la figura docile al fianco di suo marito come spesso la si \u00e8 voluta far passare: il suo carattere e le sue competenze (parrebbero vere le voci sul fatto che sappia parlare quattro o cinque lingue diverse, ad esempio) sarebbero stati centrali in alcune mosse di Trump. Il caso pi\u00f9 esplicito \u00e8 forse quello della scelta di Mike Pence come vice presidente: secondo Jordan, Melania gli disse che, tra i tre candidati, lui era forse quello che si sarebbe accontentato pi\u00f9 facilmente di un posto da numero due.\n\nLeggi anche:", "keywords": [], "meta_keywords": [""], "tags": ["Donald Trump", "Informazione", "USA"], "authors": [], "publish_date": "Sat Jun 13 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "/favicon/apple-touch-icon.png", "meta_data": {"viewport": "width=device-width, initial-scale=1.0", "msapplication-TileColor": "#da532c", "theme-color": "#ffffff", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "\u00abL'arte del negoziato\u00bb: come Melania Trump modific\u00f2 gli accordi matrimoniali dopo l'elezione del marito - Open", "description": "La giornalista premio Pulitzer Mary Jordan ha ricostruito attraverso 100 interviste la figura di Melania: \u00ab\u00c8 molto pi\u00f9 simile a Donald di quanto non si creda\u00bb", "url": "https://www.open.online/2020/06/13/come-melania-trump-modifico-gli-accordi-matrimoniali-dopo-elezione-donald-trump/", "site_name": "Open", "image": {"identifier": "https://www.open.online/wp-content/uploads/2020/06/melania.jpg", "secure_url": "https://www.open.online/wp-content/uploads/2020/06/melania.jpg"}}, "article": {"publisher": "https://www.facebook.com/Opengiornaleonline/", "author": "https://www.facebook.com/Opengiornaleonline/", "published_time": "2020-06-13T14:10:08+00:00", "modified_time": "2020-06-18T13:09:53+00:00"}, "fb": {"app_id": 574466270041833}, "twitter": {"card": "summary_large_image", "creator": "@https://twitter.com/open_gol", "site": "@Open_gol"}}, "canonical_link": "https://www.open.online/2020/06/13/come-melania-trump-modifico-gli-accordi-matrimoniali-dopo-elezione-donald-trump/"}