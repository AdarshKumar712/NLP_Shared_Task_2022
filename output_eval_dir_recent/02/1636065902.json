{"source_url": "https://www.deejay.it", "url": "https://www.deejay.it/articoli/raggiunti-100-000-euro-di-raccolta-fondi-per-le-band-confermato-il-concerto-degli-elii-nel-2021/", "title": "Raggiunti 100.000 euro di raccolta fondi per le band: confermato il concerto degli Elii nel 2021", "top_image": "https://cdn.gelestatic.it/deejay/sites/2/2020/06/headerDeeJay_01-1200x670.jpg", "meta_img": "https://cdn.gelestatic.it/deejay/sites/2/2020/06/headerDeeJay_01-1200x670.jpg", "images": ["https://cdn.gelestatic.it/deejay/sites/2/2020/06/trio_elio_cesvi-1024x566.jpg", "https://www.facebook.com/tr?id=1251492008298840&ev=PageView&noscript=1", "https://cdn.gelestatic.it/deejay/sites/2/2020/06/elio_cesvi-1024x535.jpg", "https://cdn.gelestatic.it/deejay/sites/2/2020/05/Cover-SUMMERCAMP-1200x627-160x160.jpg", "https://cdn.gelestatic.it/deejay/sites/2/2020/06/volo_aeroporto-320x167.jpg", "https://cdn.gelestatic.it/deejay/sites/2/2020/06/headerDeeJay_01-1200x670.jpg", "https://cdn.gelestatic.it/deejay/sites/2/2020/06/flashmob-musica-foto-COP-320x167.jpg", "https://cdn.gelestatic.it/deejay/sites/2/2020/06/headerDeeJay_01.jpg", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://cdn.gelestatic.it/deejay/sites/2/2020/06/MATURIAMO-COVER-320x167.jpg"], "movies": [], "text": "Il concerto del fine-sfiga annunciato nelle scorse settimane da Elio e le Storie Tese \u00e8 confermato e si terr\u00e0 nel 2021 a Bergamo, citt\u00e0 fortemente colpita dal Coronavirus.\n\nElio e le Storie Tese, pungolati per settimane dal Trio Medusa, avevano dichiarato che si sarebbero esibiti per un unico grande evento solo se fosse stata raggiunta la somma di 100.000 euro attraverso la campagna di raccolta fondi attivata insieme a Cesvi, organizzazione umanitaria bergamasca impegnata da 35 anni nei paesi del Sud del mondo e oggi nella lotta al Covid-19 in Italia. Ebbene l\u2019obiettivo \u00e8 stato raggiunto e gli Elii torneranno quindi sul palco portando una ventata di ironia e allegria in questi tempi difficili. Un grandissimo traguardo ottenuto in meno di due settimane grazie al contributo di moltissimi e generosi fans che non vedono l\u2019ora di rivedere in azione i propri idoli, ma anche grazie al supporto di Acqua Vitasnella che ha donato 15.000 euro, in segno di vicinanza con il territorio da cui ha origine, essendo un\u2019acqua lombarda che sgorga in provincia di Brescia, dando cos\u00ec la spinta al crowdfunding per raggiungere il goal finale.\n\nUn contributo di questa raccolta sar\u00e0 inoltre devoluto alla Casa del Sorriso di Cesvi in Brasile che offre corsi di musica e spazi prove per i giovani musicisti della favela di Manguinos a Rio De Janeiro, che continua le proprie attivit\u00e0 a favore dei propri beneficiari anche in questa situazione di emergenza Covid-19.\n\nLa raccolta fondi rimane aperta su Rete del Dono https://www.retedeldono.it/insiemeperlamusica, con l\u2019obiettivo di sostenere ulteriormente le attivit\u00e0 musicali pesantemente colpite dagli ultimi eventi. I fondi saranno destinati \u2013 attraverso un bando \u2013 alle band musicali che a causa dell\u2019interruzione delle attivit\u00e0 dal vivo, stanno soffrendo particolarmente in questo periodo.\n\nIl bando per il sostegno alle band \u00e8 attivo dal 10 al 30 giugno (si riaprir\u00e0 poi dal 14 settembre al 14 ottobre e dal 1 al 20 dicembre) ed \u00e8 consultabile e scaricabile, insieme all\u2019ALLEGATO 1 per l\u2019autocerficazione, sul sito di Cesvi: qui.\n\nIl contributo \u00e8 assegnato alle band selezionate a fondo perduto, fino a un massimo di 3.000 euro per ciascuna band, in base alla selezione del progetto musicale presentato sotto forma di demo di 1 brano edito o inedito. Le domande di contributo possono essere presentate a partire dalle ore 10.00 del 10 giugno 2020 fino alle ore 12.00 del 30 giugno 2020 via mail scrivendo a insiemeperlamusica@cesvi.org.\n\nLe candidature saranno valutate da un comitato tecnico composto da Elio e le Storie Tese, Trio Medusa, Friends & Partners e Cesvi, presieduto da Cristina Parodi, madrina dell\u2019evento. Il comitato valuter\u00e0 le DEMO e assegner\u00e0 il contributo alle proposte ritenute pi\u00f9 meritevoli.", "keywords": [], "meta_keywords": [""], "tags": ["Sociale"], "authors": [], "publish_date": "Tue Jun 16 10:59:50 2020", "summary": "", "article_html": "", "meta_description": "Il concerto del fine-sfiga annunciato nelle scorse settimane da Elio e le Storie Tese \u00e8 confermato e si terr\u00e0 nel 2021 a Bergamo, citt\u00e0 fortemente colpita dal Coronavirus. Elio e...", "meta_lang": "it", "meta_favicon": "https://www.deejay.it/wp-content/themes/network-deejay/favicon.ico", "meta_data": {"viewport": "width=device-width, initial-scale=1", "tags": "Chiamate Roma Triuno Triuno,Elio e le Storie Tese,News,Riflessione,Sociale", "article": {"published_time": "2020-06-16T10:59:50"}, "description": "Il concerto del fine-sfiga annunciato nelle scorse settimane da Elio e le Storie Tese \u00e8 confermato e si terr\u00e0 nel 2021 a Bergamo, citt\u00e0 fortemente colpita dal Coronavirus. Elio e...", "twitter": {"site": "@radiodeejay", "image": "https://cdn.gelestatic.it/deejay/sites/2/2020/06/headerDeeJay_01-1200x670.jpg", "card": "summary_large_image"}, "og": {"type": "article", "title": "Raggiunti 100.000 euro di raccolta fondi per le band: confermato il concerto degli Elii nel 2021", "description": "Fino al 30 giugno \u00e8 aperto il bando per le attivit\u00e0 musicali su www.cesvi.org...", "url": "https://www.deejay.it/articoli/raggiunti-100-000-euro-di-raccolta-fondi-per-le-band-confermato-il-concerto-degli-elii-nel-2021/", "image": "https://cdn.gelestatic.it/deejay/sites/2/2020/06/headerDeeJay_01-1200x670.jpg"}}, "canonical_link": "https://www.deejay.it/articoli/raggiunti-100-000-euro-di-raccolta-fondi-per-le-band-confermato-il-concerto-degli-elii-nel-2021/"}