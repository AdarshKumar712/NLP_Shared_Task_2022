{"source_url": "https://www.gazzettadalba.it", "url": "https://www.gazzettadalba.it/2020/05/marello-la-regione-dimentica-lagricoltura-piemontese/", "title": "Marello: \u201cLa Regione dimentica l\u2019agricoltura piemontese\u201d", "top_image": "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116.jpg", "meta_img": "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116.jpg", "images": ["https://www.gazzettadalba.it/wp-content/uploads/2016/09/widget-gda-layout-copertina.jpg", "https://www.gazzettadalba.it/wp-content/uploads/2016/04/gazzettadalba-logo-trs.png", "https://www.gazzettadalba.it/wp-content/uploads/2018/09/spartito-80x60.jpg", "https://www.gazzettadalba.it/wp-content/uploads/2020/08/incidente-ceva-3agosto2020-80x60.jpg", "https://www.gazzettadalba.it/wp-content/uploads/2020/08/Mappano-macello-clandestino-80x60.jpg", "https://www.gazzettadalba.it/wp-content/uploads/2020/05/vigili-del-fuoco-80x60.jpg", "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116.jpg", "https://www.gazzettadalba.it/wp-content/uploads/2020/08/Fabiana-Vecchi-80x60.jpg", "https://www.gazzettadalba.it/wp-content/uploads/2020/07/gazzetta-adv-50-v3-GdA.jpg", "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116-657x381.jpg"], "movies": [], "text": "TORINO \u00abVeniamo da giorni in cui la Giunta Cirio sta rincorrendo i codici Ateco per mettere delle toppe alle tante attivit\u00e0 economiche escluse dai cosiddetti bonus, finanziamenti a pioggia che peraltro i beneficiari dovranno poi rendicontare, trattandosi di contributi a fondo perduto per spese sostenute legate al Covid-19\u00bb, spiega il consigliere regionale del Pd Maurizio Marello in un comunicato.\n\n\u00abParallelamente nella legge nota come Riparti Piemonte per il comparto agricolo vengono complessivamente stanziati 600mila euro di nuove risorse. Trecento mila per gli alloggiamenti dei lavoratori stagionali e trecentomila per sostenere la liquidit\u00e0 delle imprese e cooperative agricole. Briciole. Somme irrisorie per un comparto strategico per il Piemonte, che ha garantito alle nostre comunit\u00e0 i prodotti durante l\u2019emergenza e che in taluni settori ha subito forti contraccolpi\u00bb, aggiunge Marello.\n\nIl consigliere regionale Marello insieme al gruppo del Partito democratico ha presentato in aula due emendamenti volti ad aumentare le suddette somme rispettivamente a 400 e 900mila euro, entrambi respinti dalla maggioranza. \u00abSono settimane che il mondo agricolo \u00e8 stato lasciato nella pi\u00f9 totale incertezza su tanti temi. Dal problema del reperimento della manodopera, a quello delle scadenze, a quello della liquidit\u00e0 \u2013 dichiara Marello \u2013 senza contare la necessit\u00e0 di mettere in campo un forte sforzo promozionale per il rilancio dei nostri prodotti di eccellenza. Le risposte che la Regione da con il Riparti Piemonte sono decisamente insufficienti. Pochi soldi. Nessuna strategia\u00bb.\n\n\u00abSono stupito \u2013 continua Marello- dal comportamento in aula dei colleghi consiglieri cuneesi della Lega e di Fratelli d\u2019Italia che hanno votato contro i nostri emendamenti. A parole tutti sono vicini all\u2019agricoltura. Nei fatti la si dimentica in un momento cos\u00ec difficile per le aziende e per i nostri giovani che hanno scelto di operare in un settore fondamentale per la nostra economia. Da parte mia continuer\u00f2 nelle prossime settimane a sollecitare in modo propositivo la Giunta regionale e il competente assessore a mettere in atto politiche agricole adeguate al momento che stiamo attraversando\u00bb.", "keywords": [], "meta_keywords": [""], "tags": ["Marello", "Maurizio Marello"], "authors": [], "publish_date": "Wed May 27 16:32:28 2020", "summary": "", "article_html": "", "meta_description": "Il consigliere regionale Marello insieme al gruppo del Partito Democratico ha presentato oggi in aula due emendamenti entrambi respinti dalla maggioranza.", "meta_lang": "it", "meta_favicon": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-32x32.png", "meta_data": {"viewport": "width=device-width, initial-scale=1.0", "description": "Il consigliere regionale Marello insieme al gruppo del Partito Democratico ha presentato oggi in aula due emendamenti entrambi respinti dalla maggioranza.", "og": {"locale": "it_IT", "type": "article", "title": "Marello: \"La Regione dimentica l\u2019agricoltura piemontese\"", "description": "Il consigliere regionale Marello insieme al gruppo del Partito Democratico ha presentato oggi in aula due emendamenti entrambi respinti dalla maggioranza.", "url": "https://www.gazzettadalba.it/2020/05/marello-la-regione-dimentica-lagricoltura-piemontese/", "site_name": "Gazzetta d'Alba - Dal 1882 il settimanale di Alba, Langhe e Roero", "updated_time": "2020-05-28T07:00:16+00:00", "image": {"identifier": "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116.jpg", "secure_url": "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116.jpg", "width": 657, "height": 537, "alt": "Ecobonus: lo sconto in fattura penalizza le piccole imprese"}}, "article": {"publisher": "https://www.facebook.com/gazzettadalba", "tag": "Maurizio Marello", "section": "Altre notizie", "published_time": "2020-05-27T16:32:28+00:00", "modified_time": "2020-05-28T07:00:16+00:00"}, "twitter": {"card": "summary_large_image", "description": "Il consigliere regionale Marello insieme al gruppo del Partito Democratico ha presentato oggi in aula due emendamenti entrambi respinti dalla maggioranza.", "title": "Marello: \"La Regione dimentica l\u2019agricoltura piemontese\"", "site": "@gazzettadalba", "image": "https://www.gazzettadalba.it/wp-content/uploads/2019/09/maurizio-marello-consiglio-regionale1-e1594141419116.jpg", "creator": "@gazzettadalba"}, "msapplication-TileImage": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-270x270.png"}, "canonical_link": "https://www.gazzettadalba.it/2020/05/marello-la-regione-dimentica-lagricoltura-piemontese/"}