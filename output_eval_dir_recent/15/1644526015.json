{"source_url": "https://www.ilfattoquotidiano.it", "url": "https://www.ilfattoquotidiano.it/2020/06/25/meloni-e-salvini-la-loro-crociata-anti-immuni-e-davvero-stucchevole/5847110/", "title": "Meloni e Salvini, la loro crociata anti-Immuni \u00e8 davvero stucchevole", "top_image": "https://st.ilfattoquotidiano.it/wp-content/uploads/2020/06/06/tajani-meloni-salvini-1200.jpg", "meta_img": "https://st.ilfattoquotidiano.it/wp-content/uploads/2020/06/06/tajani-meloni-salvini-1200.jpg", "images": ["https://st.ilfattoquotidiano.it/wp-content/uploads/2020/06/06/tajani-meloni-salvini-1200.jpg", "https://st.ilfattoquotidiano.it/wp-content/themes/ifq-2019/assets/img/svg/logo-tablet.svg", "https://st.ilfattoquotidiano.it/wp-content/themes/ifq-2019/assets/img/svg/blog.svg", "http://b.scorecardresearch.com/p?c1=2&c2=16675760&c3=&c4=&c5=&c6=&c15=&cj=1", "https://secure-it.imrworldwide.com/cgi-bin/m?ci=ilfattoquotidiano-it&cg=0&ts=noscript", "https://st.ilfattoquotidiano.it/wp-content/themes/ifq-2019/assets/img/svg/arrow-big.svg", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://st.ilfattoquotidiano.it/wp-content/uploads/2020/06/06/tajani-meloni-salvini-1200-690x362.jpg", "https://shop.ilfattoquotidiano.it/wp-content/uploads/2018/10/icona-shop-500x600-150x150.png"], "movies": [], "text": "L\u2019estrema destra italiana gioca con la pelle degli italiani. Se ne frega se a ottobre ci saranno morti in pi\u00f9, se ne frega se bisogner\u00e0 tornare ai lockdown. \u00c8 interessata solo ad attaccare il governo. Un gioco al massacro degno solo di un estremismo senza costrutto. E senza solidariet\u00e0.\n\nLa destra abominevole di Matteo Salvini e Giorgia Meloni, dal basso della sua pochezza programmatica, \u00e8 una destra che si schiera apertamente contro il patto sociale tra cittadini. \u00c8 l\u2019apoteosi dell\u2019estremismo cretino e sterile, quell\u2019estremismo che il 2 giugno \u2013 quando ogni italiano dovrebbe solo festeggiare la Repubblica \u2013 porta in piazza migliaia di cittadini senza distanziamento o mascherine, ma che poi invita a non scaricare Immuni.\n\nLa destra che esorta con veemenza a non utilizzare un\u2019app fatta apposta per salvare vite \u00e8 una destra che non rappresenta e non pu\u00f2 rappresentare l\u2019accordo solidale tra uomini appartenenti a una comunit\u00e0.\n\nSi pu\u00f2, infatti, pi\u00f9 o meno scettici, pi\u00f9 o meno garbatamente critici, sull\u2019utilizzo di una app del genere, ma invitare pubblicamente gli italiani a non prendersi l\u2019impegno collettivo di limitare la diffusione del coronavirus non \u00e8 certo comportamento da patrioti quali amano definirsi.\n\nIn sostanza, l\u2019estrema destra che scommette apertamente contro uno strumento che come obiettivo ha quello di tranquillizzare la comunit\u00e0, permettendo una ripartenza pi\u00f9 serena e dando qualche mezzo di difesa in pi\u00f9 contro il Covid-19 in vista di quanto potrebbe accadere in autunno, \u00e8 la destra della sfiducia che non ha alcuna intenzione di governare i processi ma intende solo approfittare subdolamente della paura delle persone.\n\nChe poi, a ben pensare, \u00e8 il lavoro sporco che fa sempre l\u2019estrema destra: esaltare qualsiasi problema senza mai dare una vera soluzione. \u00c8 una politica talmente vuota, talmente autoreferenziale, che inaridisce nell\u2019esterna ricerca di una polemica, di un\u2019incazzatura, di un urlo pur che sia.\n\nSalvini e Meloni e la loro stucchevole crociata anti Immuni ricordano quel marinaio che, in odio al capitano, confida nel naufragio della nave. O, meglio, quel marinaio che pensa di saper governare una nave ma che invece sa solo lamentarsi per il rancio.", "keywords": [], "meta_keywords": [""], "tags": ["Giorgia Meloni", "Matteo Salvini", "Immuni"], "authors": ["Di Andrea Scanzi", "Di F. Q."], "publish_date": "Thu Jun 25 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://st.ilfattoquotidiano.it/wp-content/themes/ifq-2019/assets/icons/touch_120.png", "meta_data": {"viewport": "width=1080px", "og": {"locale": "it_IT", "type": "article", "title": "Blog | Meloni e Salvini, la loro crociata anti-Immuni \u00e8 davvero stucchevole - Il Fatto Quotidiano", "description": "L\u2019estrema destra italiana gioca con la pelle degli italiani. Se ne frega se a ottobre ci saranno morti in pi\u00f9, se ne frega se bisogner\u00e0 tornare ai lockdown. \u00c8 interessata solo ad attaccare il governo. Un gioco al massacro degno solo di un estremismo senza costrutto. E senza solidariet\u00e0. La destra abominevole di Matteo Salvini \u2026", "url": "https://www.ilfattoquotidiano.it/2020/06/25/meloni-e-salvini-la-loro-crociata-anti-immuni-e-davvero-stucchevole/5847110/", "site_name": "Il Fatto Quotidiano", "image": {"identifier": "https://st.ilfattoquotidiano.it/wp-content/uploads/2020/06/06/tajani-meloni-salvini-1200.jpg", "secure_url": "https://st.ilfattoquotidiano.it/wp-content/uploads/2020/06/06/tajani-meloni-salvini-1200.jpg", "width": 1200, "height": 630}}, "article": {"content_tier": "free", "publisher": "https://www.facebook.com/ilFattoQuotidiano", "author": "http://www.facebook.com/pages/Filippo-Rossi/363589373994", "tag": "Matteo Salvini", "section": "Blog", "published_time": "2020-06-25T14:02:33+02:00"}, "fb": {"app_id": 222559857810775, "pages": 329000680453433}, "twitter": {"card": "summary_large_image", "description": "L\u2019estrema destra italiana gioca con la pelle degli italiani. Se ne frega se a ottobre ci saranno morti in pi\u00f9, se ne frega se bisogner\u00e0 tornare ai lockdown. \u00c8 interessata solo ad attaccare il governo. Un gioco al massacro degno solo di un estremismo senza costrutto. E senza solidariet\u00e0. La destra abominevole di Matteo Salvini [\u2026]", "title": "Meloni e Salvini, la loro crociata anti-Immuni \u00e8 davvero stucchevole - Il Fatto Quotidiano", "site": "@fattoquotidiano", "image": "https://st.ilfattoquotidiano.it/wp-content/uploads/2020/06/06/tajani-meloni-salvini-1200.jpg", "creator": "@Filippo_Rossi"}, "google-signin-client_id": "476465295171-69hs7d4aa94kjnmj55bnmjm8drg4dslm.apps.googleusercontent.com", "ia": {"markup_url": "https://www.ilfattoquotidiano.it/2020/06/25/meloni-e-salvini-la-loro-crociata-anti-immuni-e-davvero-stucchevole/5847110/ia/"}, "msapplication-TileImage": "https://st.ilfattoquotidiano.it/wp-content/themes/ifq-2019/assets/icons/touch_192.png"}, "canonical_link": "https://www.ilfattoquotidiano.it/2020/06/25/meloni-e-salvini-la-loro-crociata-anti-immuni-e-davvero-stucchevole/5847110/"}