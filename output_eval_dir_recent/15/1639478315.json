{"source_url": "http://www.padovaoggi.it", "url": "http://www.padovaoggi.it/economia/lavoro-dati-occupazione-veneto-padova-19-giugno-2020.html", "title": "Timidi, ma pur sempre positivi: primi segnali di ripresa occupazionale in Veneto", "top_image": "http://www.padovaoggi.it/~media/horizontal-hi/22654909010795/mascherine-lavoratori-aziende-operai-2.jpeg", "meta_img": "http://www.padovaoggi.it/~media/horizontal-hi/22654909010795/mascherine-lavoratori-aziende-operai-2.jpeg", "images": ["http://3.citynews.stgy.ovh/~shared/images/v2015/icons/badge-google.png", "http://1.citynews.stgy.ovh/~shared/images/v2015/icons/badge-apple.svg", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://www.padovaoggi.it/~media/horizontal-hi/22654909010795/mascherine-lavoratori-aziende-operai-2.jpeg", "http://2.citynews.stgy.ovh/~shared/images/v2015/avatars/citynews-padovaoggi.png", "http://1.citynews.stgy.ovh/~shared/images/v4/elementi/mappa-nord.gif", "http://www.padovaoggi.it/~shared/do/~/count/?0Ckzqyz-x8l0B1iRBx1AMCesqHMQdsCxY-bQe2eZUYh04TAD1WpVYHypHkMTxUjXlIjRj7MRa-wYEisUPAteETHc5iXaeo6-p6yJ6xrsL11DOS_tvOJtLUTxgvc_x1HcTOKmfOQDxbi2Dvz6t5YwboEmtAOQ2nY1BigNbWjR-zo", "http://1.citynews-citynews.stgy.ovh/images/cn-horizontal-simple-full-10years.png", "http://1.citynews.stgy.ovh/~shared/images/v2015/brands/today-logo.svg"], "movies": [], "text": "Nel periodo compreso tra il 23 febbraio e il 14 giugno 2020, tra mancate assunzioni e rapporti di lavoro cessati, l\u2019emergenza Covid-19 ha determinato in Veneto una perdita di circa 65mila posti di lavoro rispetto allo stesso periodo del 2019, corrispondenti al 3% dell\u2019occupazione dipendente complessiva.\n\nSaldo occupazionale\n\n\u00c8 quanto emerge dai dati aggiornati del monitoraggio dell\u2019Osservatorio Veneto Lavoro sull\u2019impatto della pandemia sul mercato del lavoro regionale. A partire dal 4 maggio, in corrispondenza con l\u2019allentamento delle misure di lockdown e dei vincoli alla libert\u00e0 di movimento dei singoli cittadini, si sono registrati i primi segnali incoraggianti. Il saldo occupazionale \u00e8 tornato ad essere positivo sia nel mese di maggio (+3.400) che in quello di giugno, quando ha raggiunto un valore simile a quello registrato nel 2019 (+17.600 nella prima met\u00e0 del mese contro +23.500 dello stesso periodo dell\u2019anno precedente). Da considerare che il dato \u00e8 evidentemente influenzato anche dal blocco dei licenziamenti e dall\u2019estensione della cassa integrazione, che hanno contenuto il numero delle cessazioni, riguardanti per la maggior parte contratti a tempo determinato giunti a scadenza. Sottolinea l\u2019assessore regionale al lavoro Elena Donazzan: \u00abQuesto piccolo recupero di contratti di lavoro \u00e8 strettamente legato alla fine delle misure di totale restrizione, ma non pu\u00f2 essere letto come una ripresa perch\u00e9 il crollo dei contratti, unito al blocco dei licenziamenti e al poderoso utilizzo di ammortizzatori sociali riservano ancora una incognita per i prossimi mesi. Molti lavoratori sono ancora nell\u2019incertezza del proprio posto di lavoro, o di un ammortizzatore sociale che il governo si era impegnato a pagare con celerit\u00e0 e cos\u00ec non \u00e8 stato. Le imprese sono in sofferenza di liquidit\u00e0 perch\u00e9 in molti casi hanno anticipato ai propri lavoratori la cassa integrazione, e ora sono esposte alle insicurezze legate al mercato, mentre di certo ci sono soltanto le scadenze finanziarie\u00bb.\n\nI dati\n\nLa differenza tra il 2020 e il 2019 \u00e8 dunque largamente imputabile al crollo delle assunzioni, pi\u00f9 che dimezzate rispetto all\u2019anno precedente (-51%). Ma se nella fase pi\u00f9 acuta della crisi il calo ha toccato quote superiori al 61%, a maggio e giugno \u00e8 andato attenuandosi rispettivamente al -34% e al -31%. Nella fase pre-coronavirus, tra il 1\u00b0 gennaio e il 22 febbraio di quest\u2019anno, l\u2019andamento del mercato del lavoro si era mantenuto positivo, anche se in progressivo rallentamento, con un saldo di 40.000 posizioni lavorative dipendenti in pi\u00f9, un risultato di poco inferiore a quello registrato l\u2019anno precedente (+45.000). La situazione \u00e8 progressivamente peggiorata nelle settimane successive a causa degli effetti generati dall\u2019epidemia, mentre a partire dall\u2019inizio di maggio la caduta occupazionale si \u00e8 pressoch\u00e9 arrestata. Tutte le tipologie contrattuali dipendenti sono state interessate in questi mesi da una dinamica negativa: la differenza con il saldo del 2019 \u00e8 pari a -8.000 per il tempo indeterminato, -7.300 per l\u2019apprendistato, -50.000 per i contratti a termine (che includono anche i rapporti di lavoro stagionali per i quali le assunzioni sono diminuite del 52%). Tra maggio e giugno si registra per\u00f2 un recupero delle posizioni a tempo indeterminato (+4.300 a fronte dei +3.400 del 2019). Bilancio negativo anche per il lavoro intermittente (-9.200), ma con la riapertura di bar e ristoranti si registra un\u2019impennata delle assunzioni e un recupero nelle ultime due settimane di 2.600 rapporti di lavoro. Si riduce significativamente il ricorso al lavoro somministrato, che nel mese di aprile ha evidenziato un crollo delle assunzioni pari al 77% rispetto a dodici mesi prima.\n\nProvince\n\nLe province pi\u00f9 colpite si confermano quelle con una maggiore incidenza delle attivit\u00e0 stagionali: a Venezia si \u00e8 registrata una perdita di oltre 29.000 posti di lavoro, a Verona 17.000. Calo pi\u00f9 contenuto nelle altre province: -6.700 a Padova, -4.700 a Treviso, -4.200 a Vicenza, -1.900 a Belluno e -1.600 a Rovigo. In tutti i territori il saldo occupazionale nella prima met\u00e0 di giugno risulta positivo, sebbene su livelli inferiori rispetto al 2019.\n\nIl tuo browser non pu\u00f2 riprodurre il video. Devi disattivare ad-block per riprodurre il video. Play Replay Play Replay Pausa Disattiva audio Disattiva audio Disattiva audio Attiva audio Indietro di 10 secondi Avanti di 10 secondi Spot Attiva schermo intero Disattiva schermo intero Skip Il video non pu\u00f2 essere riprodotto: riprova pi\u00f9 tardi. Attendi solo un istante , dopo che avrai attivato javascript . . . Forse potrebbe interessarti , dopo che avrai attivato javascript . . . Devi attivare javascript per riprodurre il video.\n\nTurismo\n\nIl turismo rimane il settore pi\u00f9 colpito dagli effetti della pandemia e da solo spiega quasi la met\u00e0 della contrazione occupazionale complessiva, con una riduzione di circa 32.000 posti di lavoro, la maggior parte dei quali stagionali. Da maggio si \u00e8 verificata un\u2019attenuazione del trend negativo, con il recupero di quasi tutti i posti persi nei mesi precedenti, ma le mancate assunzioni continuano a pesare sul bilancio dei servizi turistici nel confronto con il 2019. Segnali di ripresa si registrano anche nei servizi di pulizia, nell\u2019industria alimentare, nelle attivit\u00e0 professionali e nel tessile-abbigliamento, mentre nelle costruzioni si \u00e8 anche assistito a una crescita delle assunzioni (+5%). L\u2019agricoltura rimane l\u2019unico settore, insieme ai servizi informatici, a mostrare un saldo positivo nell\u2019intero periodo di crisi, per oltre 4.000 posizioni di lavoro dipendente. L\u2019analisi dell\u2019Osservatorio di Veneto Lavoro con tutti i dati aggiornati \u00e8 disponibile nella sezione dedicata del sito www.venetolavoro.it/misure.", "keywords": [], "meta_keywords": ["lavoro", "posti di lavoro", "occupazione", "dati", "veneto", "regione veneto", "padova", ""], "tags": ["dati", "veneto", "posti di lavoro", "lavoro", "regione veneto", "padova", "occupazione"], "authors": [], "publish_date": null, "summary": "", "article_html": "", "meta_description": "Il saldo occupazionale \u00e8 tornato ad essere positivo sia nel mese di maggio (+3.400) che in quello di giugno, quando ha raggiunto un valore simile a quello registrato nel 2019 (+17.600 nella prima met\u00e0 del mese contro +23.500 dello stesso periodo dell\u2019anno", "meta_lang": "it", "meta_favicon": "http://3.citynews-padovaoggi.stgy.ovh/images/v2015/brand/favicon.png", "meta_data": {"title": "Timidi, ma pur sempre positivi: primi segnali di ripresa occupazionale in Veneto", "description": "Il saldo occupazionale \u00e8 tornato ad essere positivo sia nel mese di maggio (+3.400) che in quello di giugno, quando ha raggiunto un valore simile a quello registrato nel 2019 (+17.600 nella prima met\u00e0 del mese contro +23.500 dello stesso periodo dell\u2019anno", "keywords": "lavoro, posti di lavoro, occupazione, dati, veneto, regione veneto, padova,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1202849666, affiliate-data=ct=smart-banner&pt=408258, app-argument=http://www.padovaoggi.it/economia/lavoro-dati-occupazione-veneto-padova-19-giugno-2020.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Timidi, ma pur sempre positivi: primi segnali di ripresa occupazionale in Veneto", "description": "Il saldo occupazionale \u00e8 tornato ad essere positivo sia nel mese di maggio (+3.400) che in quello di giugno, quando ha raggiunto un valore simile a quello registrato nel 2019 (+17.600 nella prima met\u00e0 del mese contro +23.500 dello stesso periodo dell\u2019anno precedente)", "image": {"identifier": "http://www.padovaoggi.it/~media/horizontal-hi/22654909010795/mascherine-lavoratori-aziende-operai-2.jpeg", "width": 1000, "height": 563}, "url": "http://www.padovaoggi.it/economia/lavoro-dati-occupazione-veneto-padova-19-giugno-2020.html", "site_name": "PadovaOggi", "type": "article"}, "fb": {"app_id": 211177648905906, "pages": 199447200092925}}, "canonical_link": "http://www.padovaoggi.it/economia/lavoro-dati-occupazione-veneto-padova-19-giugno-2020.html"}