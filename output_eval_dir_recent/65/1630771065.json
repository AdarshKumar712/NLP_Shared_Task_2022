{"source_url": "https://www.mynet.com", "url": "https://www.mynet.com/uzaktan-egitim-ile-ogrenciler-universite-sinavina-esit-sartlarda-hazirlanabiliyor-mu-110106530169", "title": "Uzaktan e\u011fitim ile \u00f6\u011frenciler \u00fcniversite s\u0131nav\u0131na e\u015fit \u015fartlarda haz\u0131rlanabiliyor mu?", "top_image": "https://imgrosetta.mynet.com.tr/file/11965050/700x400.jpg", "meta_img": "https://imgrosetta.mynet.com.tr/file/11965050/700x400.jpg", "images": ["https://img7.mynet.com/mynet-logo.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://ssc.api.bbc.com/?ns_site=bbc&c1=2&c2=19999701&b_code_ver=non-js&b_site_channel=partners&b_vs_un=ws&ns_c=UTF-8", "https://img7.mynet.com.tr/haber/rosetta/bbc-footer.png", "https://imgrosetta.mynet.com.tr/file/11965050/700x400.jpg", "https://imgrosetta.mynet.com.tr/file/11965050/728xauto.jpg", "https://img7.mynet.com/rosetta/services/static/google-news.svg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw==", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "https://img7.mynet.com.tr/haber/rosetta/bbc-title.png"], "movies": [], "text": "E\u011fitimde f\u0131rsat e\u015fitsizli\u011fi koronavir\u00fcs salg\u0131n\u0131yla ba\u015flayan uzaktan e\u011fitim s\u00fcrecinde de kendisini g\u00f6steriyor. Birka\u00e7 ay sonra \u00fcniversite s\u0131nav\u0131na girecek olan \u00f6\u011frencilerin uzaktan e\u011fitime eri\u015fim imkanlar\u0131, sosyoekonomik ko\u015fullar\u0131na ba\u011fl\u0131 olarak birbirinden farkl\u0131l\u0131k g\u00f6steriyor. Haberde isimlerinin gizli kalmas\u0131 \u015fart\u0131yla BBC T\u00fcrk\u00e7e'ye konu\u015fan \u00f6\u011fretmen, \u00f6\u011frenci ve veliler, s\u0131nava haz\u0131rlanan her \u00f6\u011frencinin koronavir\u00fcs salg\u0131n\u0131ndan e\u015fit \u015fekilde etkilenmedi\u011fini ortaya koyuyor. \u00c7o\u011fu \u00f6zel okul, uzaktan e\u011fitim s\u00fcrecinde teknik altyap\u0131s\u0131n\u0131 geli\u015ftirerek \u00f6\u011frencilere canl\u0131 yay\u0131nlar ile uzaktan ders verme y\u00f6ntemini se\u00e7ti. Bu \u00f6zel okullardan birinde \u00fcniversiteye haz\u0131rlanan bir lise son s\u0131n\u0131f \u00f6\u011frencisi, okullar kapat\u0131ld\u0131ktan hemen birka\u00e7 g\u00fcn sonra canl\u0131 derslerin ba\u015flad\u0131\u011f\u0131n\u0131 ve eksik kalmadan e\u011fitime devam ettiklerini ifade ediyor. Son s\u0131n\u0131f \u00f6\u011frencilerinin s\u0131nava iki-\u00fc\u00e7 ay kala konu i\u015flemek yerine daha \u00e7ok test \u00e7\u00f6zmeleri i\u00e7in m\u00fcfredatta ileri olduklar\u0131n\u0131 ve okullar kapat\u0131ld\u0131\u011f\u0131nda zaten hi\u00e7 i\u015flenmemi\u015f konu kalmad\u0131\u011f\u0131n\u0131 s\u00f6yleyen \u00f6\u011frenci, karantina s\u00fcrecinin test \u00e7\u00f6zmek i\u00e7in kendisine 'ekstra zaman' yaratt\u0131\u011f\u0131n\u0131 s\u00f6yl\u00fcyor:\n\n\"Okullar kapat\u0131ld\u0131\u011f\u0131nda eksik bir konumuz kalmam\u0131\u015ft\u0131, sadece eski konular\u0131 tekrar ediyorduk. Okullar\u0131n olmamas\u0131 benim a\u00e7\u0131mdan, okula git gel yapaca\u011f\u0131m s\u00fcrede biraz daha test \u00e7\u00f6zmek ya da deneme yapmak i\u00e7in ekstra zaman yaratt\u0131 diyebilirim.\" \u00d6\u011frenci evde \u00e7al\u0131\u015fman\u0131n \"rutini\" sa\u011flamak a\u00e7\u0131s\u0131ndan dezavantajlar\u0131 oldu\u011funu belirtse de okulunun k\u0131sa s\u00fcre i\u00e7erisinde canl\u0131 derslere ge\u00e7mi\u015f olmas\u0131n\u0131n bu konuda kendisine yard\u0131mc\u0131 oldu\u011funu ifade ediyor: \"Okulda zaten hali haz\u0131rda \u00f6devlerimizi internet \u00fczerinden girdi\u011fimiz bir sistemimiz vard\u0131. Salg\u0131ndan sonra bu sisteme canl\u0131 ders yapabilme se\u00e7ene\u011fi de eklendi. Asl\u0131nda bu da kendi i\u00e7erisinde bir rutin olu\u015fturdu. Ek olarak okulun kursunun canl\u0131 derslerine kat\u0131l\u0131yorum.\" S\u0131nava haz\u0131rl\u0131k s\u00fcrecinde zaten evden \u00e7\u0131kmadan ders \u00e7al\u0131\u015ft\u0131\u011f\u0131 s\u00f6yleyen \u00f6\u011frenci, soka\u011fa \u00e7\u0131kam\u0131yor olman\u0131n hayat\u0131nda 'pek bir \u015fey de\u011fi\u015ftirmedi\u011fini' s\u00f6yl\u00fcyor. Bir devlet okulundaki son s\u0131n\u0131f \u00f6\u011frencisi ise halinden o kadar memnun de\u011fil. Onun e\u011fitim ald\u0131\u011f\u0131 devlet lisesinde derslere canl\u0131 yay\u0131nlar ile kald\u0131\u011f\u0131 yerden devam etme imk\u00e2n\u0131 bulunmuyor.\n\n'Okul dersleri \u00e7ok dura\u011fan, o y\u00fczden dershanemin canl\u0131 derslerine kat\u0131l\u0131yorum' E\u011fitim Bili\u015fim A\u011f\u0131 (EBA) \u00fczerinden yap\u0131lan derslerin ise s\u0131nava haz\u0131rlanmak i\u00e7in yeterli olmad\u0131\u011f\u0131n\u0131 s\u00f6yleyen \u00f6\u011frenci, dershanesindeki hocalar\u0131n canl\u0131 i\u015fledi\u011fi derslere ve et\u00fctlere kat\u0131larak eksiklerini tamamlamaya \u00e7al\u0131\u015ft\u0131\u011f\u0131n\u0131 ifade ediyor: \"EBA sisteminden son s\u0131n\u0131flar i\u00e7in yap\u0131lan canl\u0131 derslere ilk birka\u00e7 g\u00fcn girdim ama dersler \u00e7ok dura\u011fan ge\u00e7iyordu. Hocalar sadece okuma yap\u0131yordu, uygulamal\u0131 ya da \u00f6rnekler vererek anlatm\u0131yordu. O y\u00fczden ben her g\u00fcn birka\u00e7 saat dershanemin canl\u0131 derslerine kat\u0131l\u0131yorum, ard\u0131ndan test \u00e7\u00f6z\u00fcyorum. O derslerde hocaya soru sorabiliyoruz, test \u00e7\u00f6zerek ilerliyoruz. \"Bu s\u00fcrecin beni ve arkada\u015flar\u0131m\u0131 s\u0131nava haz\u0131rl\u0131kta \u00e7ok fazla geri att\u0131\u011f\u0131n\u0131 d\u00fc\u015f\u00fcn\u00fcyorum. Okul zaman\u0131 \u00e7al\u0131\u015ft\u0131\u011f\u0131m ders ile \u015fu an \u00e7al\u0131\u015ft\u0131\u011f\u0131m ders aras\u0131nda fark k\u0131yaslama yap\u0131lamayacak kadar fazla. Okulda birbirimizden destek al\u0131p daha fazla \u00e7al\u0131\u015f\u0131yorduk, \u015fimdi bu motivasyonumuzu kaybettik. \"Okul devam ederken \u00e7ok azimli bir \u015fekilde \u00e7al\u0131\u015ft\u0131\u011f\u0131n\u0131 bildi\u011fim arkada\u015flar\u0131m aras\u0131nda bile \u015fu an eline kitap almayanlar var. Bir\u00e7ok arkada\u015f\u0131m bu s\u00fcre\u00e7te kendisini motive etmekte zorlan\u0131yor ve \u00e7al\u0131\u015fmay\u0131 tamamen b\u0131rakt\u0131.\"\n\n'K\u00f6yde ya\u015fayan \u00f6\u011frencilerime telefonla bile ula\u015fam\u0131yorum' Uzaktan e\u011fitim s\u00fcrecinde hem e\u011fitim kurular\u0131n\u0131n hem de \u00f6\u011fretmen ve \u00f6\u011frencilerin asgari teknik ve teknolojik \u015fartlar\u0131 sa\u011flayabilecek ekonomik gelire sahip olmas\u0131 gerekiyor. G\u00fc\u00e7l\u00fc bir internet ba\u011flant\u0131s\u0131 ve kotas\u0131, bir hanede yeterince tablet/ak\u0131ll\u0131 telefon ya da bilgisayar olup olmamas\u0131 uzaktan e\u011fitimden verim al\u0131nmas\u0131n\u0131 do\u011frudan etkiliyor. Ankara'da k\u00f6ylerden ta\u015f\u0131mal\u0131 e\u011fitimin yap\u0131ld\u0131\u011f\u0131 bir il\u00e7e okulundan bir T\u00fcrk Dili ve Edebiyat\u0131 \u00f6\u011fretmeni, d\u00fc\u015f\u00fck gelirli \u00f6\u011frencilerin uzaktan e\u011fitim s\u00fcrecinde her t\u00fcrl\u00fc e\u011fitim faaliyetinden uzak kald\u0131\u011f\u0131n\u0131 s\u00f6yl\u00fcyor: \"\u00d6zellikle \u015fehrin \u00e7eperlerinde ya\u015fayan, k\u00f6ylerde ikamet eden \u00f6\u011frenciler, internete bile ula\u015famazken \u015fimdi b\u00fct\u00fcn e\u011fitim faaliyetlerini dijital bir platform \u00fczerinden y\u00fcr\u00fctmek zorunda kal\u0131yorlar. \"\u00d6rne\u011fin ben ta\u015f\u0131mal\u0131 e\u011fitimin oldu\u011fu bir okulda \u00e7al\u0131\u015f\u0131yorum ve \u00f6\u011frencilerimle b\u0131rak\u0131n EBA'y\u0131 telefonla bile ileti\u015fime ge\u00e7mekte zorlan\u0131yorum. Dolay\u0131s\u0131yla onlar, bu faaliyetlerden mecburen uzak kal\u0131yorlar ve bundan olumsuz etkileniyorlar.\" \u00d6\u011fretmen \u00f6\u011frencilerin ve \u00f6\u011fretmenlerin EBA'ya eri\u015fimi tam olsa bile EBA sisteminin kendisinin mevcut durumu kar\u015f\u0131layabilecek altyap\u0131 ve i\u00e7erik zenginli\u011fine sahip olmad\u0131\u011f\u0131n\u0131 ifade ediyor:\n\n\"Televizyon ve EBA \u00fczerinden yap\u0131lan e\u011fitimler belirli bir standartta oluyor ve bu da \u00f6\u011frencilerin bireysel farkl\u0131l\u0131klar\u0131n\u0131n g\u00f6z ard\u0131 edilmesiyle \u00f6\u011fretimin kalitesinin d\u00fc\u015fmesine neden oluyor. \u00d6zellikle sistem kilitlenmeleri vb. durumlar y\u00fcz\u00fcnden sisteme giremedi\u011fimiz ve s\u00fcrecin d\u0131\u015f\u0131nda kald\u0131\u011f\u0131m\u0131z olabiliyor. \"Okuldan uzak olunan bu s\u00fcre\u00e7te \u00f6\u011frencilerin derslerden tamamen kopmamas\u0131 i\u00e7in iyi olsa da \u00f6zellikle ara y\u00fcz ve sayfalar aras\u0131 ge\u00e7i\u015flerin iyile\u015ftirilmesi, altyap\u0131n\u0131n g\u00fc\u00e7lendirilmesi ve i\u00e7eriklerin uzman ki\u015filer taraf\u0131ndan zenginle\u015ftirilmesi gerekiyor. \"Tam rand\u0131manl\u0131 \u00e7al\u0131\u015fmayan bir bili\u015fim sistemi olan EBA \u00fczerinden derslerimizi s\u00fcrd\u00fcremeye \u00e7al\u0131\u015farak hem mesleki tatminden uzakla\u015f\u0131yoruz hem de s\u00fcrecin zorluklar\u0131n\u0131 en yak\u0131ndan hisseden ve bundan sorumluluk duyan ki\u015filer olarak psikolojik olarak y\u0131pran\u0131yoruz.\" EBA \u00fczerinden canl\u0131 ders yapmak okullar\u0131n inisiyatifine b\u0131rak\u0131ld\u0131 \u00d6zel okullar\u0131n yan\u0131 s\u0131ra baz\u0131 devlet okullar\u0131n\u0131n da EBA sistemi \u00fczerinden canl\u0131 olarak uzaktan e\u011fitime ba\u015flad\u0131\u011f\u0131 biliniyor. Ancak okullar\u0131n EBA \u00fczerinden canl\u0131 yay\u0131nlarla derslere devam edip etmeyece\u011fi karar\u0131 tamamen okul y\u00f6netimlerinin inisiyatiflerine b\u0131rak\u0131lm\u0131\u015f durumda.\n\nAnkara'da bir devlet okulundan bir m\u00fcd\u00fcr yard\u0131mc\u0131s\u0131 ve ayn\u0131 zamanda matematik \u00f6\u011fretmeni, \u00f6\u011fretmenlere haftal\u0131k g\u00f6revlendirmeler yaparak t\u00fcm seviyedeki s\u0131n\u0131flara canl\u0131 yay\u0131n ile uzaktan e\u011fitim verildi\u011fini s\u00f6yl\u00fcyor. Uzaktan e\u011fitime ge\u00e7meden \u00f6nce de EBA sistemini internet \u00fczerinden \u00f6\u011frencilere \u00f6dev vermek i\u00e7in kullan\u0131ld\u0131\u011f\u0131nda s\u00f6yleyen m\u00fcd\u00fcr yard\u0131mc\u0131s\u0131, ba\u015flarda ya\u015fanan sorunlar\u0131 \u015f\u00f6yle ifade ediyor: \"Uzaktan e\u011fitime ge\u00e7ilince EBA TV yeterli kalmad\u0131 \u00e7\u00fcnk\u00fc \u00e7ok say\u0131da \u00f6\u011frenci, televizyondaki dersi izledikten hemen sonra uygulama yapmak i\u00e7in ayn\u0131 anda bilgisayarlar\u0131ndan EBA sistemine giriyordu. Bu da sistemin t\u0131kanmas\u0131na neden oluyordu. \"Bu sorun \u00fczerine EBA uygulamas\u0131na 'canl\u0131 ders' verebilme se\u00e7ene\u011fi eklediler. B\u00f6ylece isteyen okullar, EBA sisteminde okula ait panelden kendi \u00f6\u011fretmenleri arac\u0131l\u0131\u011f\u0131yla \u00f6\u011frencilere canl\u0131 olarak ders vermeye ba\u015flad\u0131.\" \"Biz okulumuzda her \u00f6\u011fretmene haftal\u0131k canl\u0131 ders g\u00f6revlendirmesi yap\u0131yoruz. \u00d6\u011frencilerimize de dersin g\u00fcn\u00fc ve saatiyle ilgili bildirim gidiyor. Bu derslerde yoklama alm\u0131yoruz \u00e7\u00fcnk\u00fc bakan bey de devams\u0131zl\u0131\u011f\u0131yla ilgili herhangi bir a\u00e7\u0131klama yapmad\u0131.\"\n\nM\u00fcd\u00fcr yard\u0131mc\u0131s\u0131 da canl\u0131 derslere kat\u0131l\u0131m\u0131n merkez okullar ve ta\u015fra okullar\u0131 aras\u0131nda farkl\u0131l\u0131k g\u00f6sterdi\u011fini belirtiyor: \"\u00d6zellikle merkez okullardaki \u00f6\u011frenciler bu derslere daha \u00e7ok kat\u0131l\u0131m g\u00f6steriyor. Ta\u015f\u0131mal\u0131 e\u011fitim yapan bir lise d\u00fc\u015f\u00fcnelim, k\u00f6ye servis getirip g\u00f6t\u00fcren, k\u00f6yde internette zorluklar ya\u015fanabiliyor. Yeterli internet bulamayabiliyorlar ama merkez okullar bunu iyi uyguluyor \u015fu anda.\" Canl\u0131 derslerde esas \u00f6nceli\u011fin \u00fcniversite s\u0131nav\u0131na haz\u0131rlanan son s\u0131n\u0131f \u00f6\u011frencilerine verildi\u011fini s\u00f6yleyen m\u00fcd\u00fcr yard\u0131mc\u0131s\u0131, EBA \u00fczerinden yap\u0131lan canl\u0131 derslerle \u00f6\u011frencilere test \u00e7\u00f6zd\u00fcr\u00fcld\u00fc\u011f\u00fcn\u00fc anlat\u0131yor: \"Normalde MEB kendi belirledi\u011fi yay\u0131nlar d\u0131\u015f\u0131nda kaynak kullan\u0131lmas\u0131n\u0131 uygun g\u00f6rm\u00fcyor ancak b\u00fct\u00fcn yay\u0131nevleri \u015fu anda test kitaplar\u0131n\u0131 e-kitap olarak \u00fccretsiz kullan\u0131ma a\u00e7t\u0131. Biz de bu \u00fccretsiz yay\u0131nlardan faydalan\u0131yoruz ve canl\u0131 derslerde \u00f6\u011frencilere test \u00e7\u00f6zd\u00fcr\u00fcyoruz. \"Ayr\u0131ca yine son s\u0131n\u0131f i\u00e7in \u00f6zel Whatsapp gruplar\u0131 olu\u015fturduk. Bu gruplarda yer alan s\u0131n\u0131f \u00f6\u011fretmenleri ve bran\u015f \u00f6\u011fretmenleri, \u00f6\u011frencilere g\u00fcnl\u00fck \u00e7\u00f6zmeleri gereken soru say\u0131lar\u0131n\u0131 bildiriyor, sonra da takibini yap\u0131yor. \u00d6\u011frencilerin \u00e7\u00f6zd\u00fc\u011f\u00fc testleri ve nas\u0131l \u00e7al\u0131\u015ft\u0131klar\u0131n\u0131 kay\u0131t alt\u0131na al\u0131p bize iletiyor.\"", "keywords": [], "meta_keywords": ["Uzaktan", "e\u011fitim", "ile", "\u00f6\u011frenciler", "\u00fcniversite", "s\u0131nav\u0131na", "e\u015fit", "\u015fartlarda", "haz\u0131rlanabiliyor", "mu"], "tags": [], "authors": [], "publish_date": null, "summary": "", "article_html": "", "meta_description": "E\u011fitimde f\u0131rsat e\u015fitsizli\u011fi koronavir\u00fcs salg\u0131n\u0131yla ba\u015flayan uzaktan e\u011fitim s\u00fcrecinde de kendisini g\u00f6steriyor. BBC T\u00fcrk\u00e7e'ye konu\u015fan \u00f6\u011fretmen, \u00f6\u011frenci ve veliler, s\u0131nava haz\u0131rlanan her \u00f6\u011frencinin koronavir\u00fcs salg\u0131n\u0131ndan e\u015fit \u015fekilde etkilenmedi\u011fini ortaya koyuyor.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "E\u011fitimde f\u0131rsat e\u015fitsizli\u011fi koronavir\u00fcs salg\u0131n\u0131yla ba\u015flayan uzaktan e\u011fitim s\u00fcrecinde de kendisini g\u00f6steriyor. BBC T\u00fcrk\u00e7e'ye konu\u015fan \u00f6\u011fretmen, \u00f6\u011frenci ve veliler, s\u0131nava haz\u0131rlanan her \u00f6\u011frencinin koronavir\u00fcs salg\u0131n\u0131ndan e\u015fit \u015fekilde etkilenmedi\u011fini ortaya koyuyor.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "Uzaktan, e\u011fitim, ile, \u00f6\u011frenciler, \u00fcniversite, s\u0131nav\u0131na, e\u015fit, \u015fartlarda, haz\u0131rlanabiliyor, mu", "news_keywords": "Uzaktan, e\u011fitim, ile, \u00f6\u011frenciler, \u00fcniversite, s\u0131nav\u0131na, e\u015fit, \u015fartlarda, haz\u0131rlanabiliyor, mu, Uzaktan e\u011fitim ile \u00f6\u011frenciler \u00fcniversite s\u0131nav\u0131na e\u015fit \u015fartlarda haz\u0131rlanabiliyor mu?", "og": {"site_name": "Mynet Haber", "locale": "tr", "url": "https://www.mynet.com/uzaktan-egitim-ile-ogrenciler-universite-sinavina-esit-sartlarda-hazirlanabiliyor-mu-110106530169", "type": "article", "title": "Uzaktan e\u011fitim ile \u00f6\u011frenciler \u00fcniversite s\u0131nav\u0131na e\u015fit \u015fartlarda haz\u0131rlanabiliyor mu?", "description": "E\u011fitimde f\u0131rsat e\u015fitsizli\u011fi koronavir\u00fcs salg\u0131n\u0131yla ba\u015flayan uzaktan e\u011fitim s\u00fcrecinde de kendisini g\u00f6steriyor. BBC T\u00fcrk\u00e7e'ye konu\u015fan \u00f6\u011fretmen, \u00f6\u011frenci ve veliler, s\u0131nava haz\u0131rlanan her \u00f6\u011frencinin koronavir\u00fcs salg\u0131n\u0131ndan e\u015fit \u015fekilde etkilenmedi\u011fini ortaya koyuyor.", "image": "https://imgrosetta.mynet.com.tr/file/11965050/700x400.jpg"}, "twitter": {"card": "summary_large_image", "site": "@HaberMynet", "title": "Uzaktan e\u011fitim ile \u00f6\u011frenciler \u00fcniversite s\u0131nav\u0131na e\u015fit \u015fartlarda haz\u0131rlanabiliyor mu?", "description": "E\u011fitimde f\u0131rsat e\u015fitsizli\u011fi koronavir\u00fcs salg\u0131n\u0131yla ba\u015flayan uzaktan e\u011fitim s\u00fcrecinde de kendisini g\u00f6steriyor. BBC T\u00fcrk\u00e7e'ye konu\u015fan \u00f6\u011fretmen, \u00f6\u011frenci ve veliler, s\u0131nava haz\u0131rlanan her \u00f6\u011frencinin koronavir\u00fcs salg\u0131n\u0131ndan e\u015fit \u015fekilde etkilenmedi\u011fini ortaya koyuyor.", "image": "https://imgrosetta.mynet.com.tr/file/11965050/700x400.jpg"}}, "canonical_link": "https://www.mynet.com/uzaktan-egitim-ile-ogrenciler-universite-sinavina-esit-sartlarda-hazirlanabiliyor-mu-110106530169"}