{"source_url": "https://www.castedduonline.it", "url": "https://www.castedduonline.it/choc-in-sardegna-unaltra-aquila-di-bonelli-uccisa-dai-cavi-elettrici-nel-sassarese/", "title": "Choc in Sardegna, \u201cun\u2019altra aquila di Bonelli uccisa dai cavi elettrici nel Sassarese\u201d", "top_image": "https://static-www.castedduonline.it/wp-content/2020/05/morte.jpg", "meta_img": "https://static-www.castedduonline.it/wp-content/2020/05/morte.jpg", "images": ["https://static-www.castedduonline.it/wp-content/2020/05/morte-653x367.jpg", "https://static-www.castedduonline.it/wp-content/2019/01/big-logo.png", "https://static-www.castedduonline.it/wp-content/2018/01/29192246/whatsapp-1.png", "https://static-www.castedduonline.it/wp-content/2019/04/network_localmente.png", "https://static-www.castedduonline.it/wp-content/2020/05/morte.jpg", "https://sb.scorecardresearch.com/p?c1=2&c2=19746475&cv=2.0&cj=1"], "movies": [], "text": "Un\u2019altra aquila di Bonelli, esemplare a rischio estinzione, trovata morta in Sardegna, per la precisione a Siligo, nel Sassarese. A comunicarlo \u00e8 l\u2019Ispra: l\u2019animale ha perso la vita dopo aver impattato contro dei cavi elettrici, il suo cadavere \u00e8 stato ritrovato lo scorso ventiquattro aprile: \u201cDopo tre mesi dal recupero di Muscatoglio in condizioni critiche, a seguito di elettrocuzione-collisione con linee elettriche (e in seguito eutanasizzato a causa delle gravi lesioni riportate), un nuovo esemplare di aquila di Bonelli \u00e8 stato rinvenuto senza vita per la medesima causa: Abbaluchente, rilasciata nel 2018 e perfettamente adattata all\u2019ambiente sardo, \u00e8 stata trovata morta il 24 aprile nell\u2019agro di Siligo (Comune di Siligo, SS) e recuperata dagli agenti del Corpo Forestale Regionale di Vigilanza Ambientale della Regione Sardegna. Salgono cos\u00ec a tre gli animali deceduti per elettrocuzione/collisione con linee elettriche. Questi rappresentano solo la punta dell\u2019iceberg, l\u2019indice di una morte silenziosa che colpisce verosimilmente molte altre specie di uccelli. I trasmettitori GPS di cui sono dotati gli animali hanno infatti consentito di rilevare questi decessi, come avvenuto per tre grifoni nell\u2019ambito del progetto Life \u201cUnder Griffon Wings\u201d. Numeri che indicano quanto il problema sia reale e diffuso in Sardegna: bench\u00e9 la rete elettrica sia meno sviluppata che altrove in Italia e molti tratti siano in elicord, sistema che impedisce il verificarsi di elettrocuzione, sono ancora moltissime le situazioni di forte rischio. Sono gi\u00e0 almeno tre le aree in cui le linee elettriche si sono rivelate fatali per le aquile di Bonelli reintrodotte: la piana di Bolotana, Arborea, e l\u2019area dove ha trovato la morte Abbaluchente, tutte ottime zone di caccia per i rapaci. Il coordinatore del progetto Aquila a-Life, l\u2019associazione spagnola Grefa, \u00e8 impegnata da anni nella quantificazione del problema e nel predisporre misure di correzione delle linee in grado di prevenire elettrocuzione e collisione. Nell\u2019ambito del progetto Aquila a-Life, che sta realizzando la reintroduzione della specie in Sardegna e in altre aree in Spagna, sono complessivamente 17 \u2013 su 87 marcati -gli esemplari deceduti a causa delle linee elettriche, di cui tre in Sardegna. In Spagna la problematica dell\u2019elettrocuzione \u00e8 molto sentita: di recente, alcune delle societ\u00e0 elettriche operanti nel territorio sono state riconosciute colpevoli per aver causato la morte di specie in pericolo di estinzione e per questo multate. Non va poi dimenticato che l\u2019elettrocuzione non \u00e8 solo causa di morte per molte specie di uccelli, ma anche miccia d\u2019innesco di numerosi incendi boschivi. Molteplici sono i casi in cui gli animali (prevalentemente cornacchie ma anche molti rapaci, come poiane e gheppi) fulminati dalle linee elettriche vengono a contatto con la vegetazione, innescando incendi, come accertato in diverse occasioni dal Corpo Forestale Regionale di Vigilanza Ambientale della Regione Sardegna. Ad un anno dalla sua liberazione, Abbaluchente aveva continuato ad esplorare la Sardegna, soprattutto lungo la costa orientale, soffermandosi nel nord e visitando spesso il Parco Nazionale dell\u2019Asinara. Per un certo periodo di tempo, si era associata con Pratteri, maschio liberato nel Parco di Tepilora nel 2019. La Sardegna ha mostrato di essere fortemente idonea al ritorno dell\u2019Abilastru, grazie al suo clima mite, ai suoi ambienti naturali, all\u2019ampia offerta di riparo e prede. Ma la morte di Abbaluchente \u00e8 una perdita grave per il progetto. Come per Saccaia, si tratta infatti di un animale che avrebbe potuto a breve iniziare a riprodursi, possibilit\u00e0 stroncata sotto il palo di una linea elettrica\u201d.\n\n\u201cIspra si rende disponibile ed auspica maggior collaborazione con societ\u00e0 elettrica per minimizzare i rischi di ulteriori perdite legate alle linee elettriche\u201d.", "keywords": [], "meta_keywords": [""], "tags": ["Sardegna"], "authors": ["Paolo Rapeanu"], "publish_date": "Mon May  4 16:43:23 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1, shrink-to-fit=no", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Choc in Sardegna, \"un'altra aquila di Bonelli uccisa dai cavi elettrici nel Sassarese\" - Casteddu On line", "description": "L'esemplare, a rischio estinzione, era stato rilasciato nel 2018 e si era adattato all'ambiente della Sardegna: \"Uccisa dalle linee elettriche, \u00e8 il terzo volatile colpito\"", "url": "https://www.castedduonline.it/choc-in-sardegna-unaltra-aquila-di-bonelli-uccisa-dai-cavi-elettrici-nel-sassarese/", "site_name": "Casteddu On line", "image": {"identifier": "https://static-www.castedduonline.it/wp-content/2020/05/morte.jpg", "secure_url": "https://static-www.castedduonline.it/wp-content/2020/05/morte.jpg", "width": 800, "height": 600}}, "article": {"tag": "Sardegna", "section": "sardegna", "published_time": "2020-05-04T16:43:23+00:00"}, "twitter": {"card": "summary", "description": "L'esemplare, a rischio estinzione, era stato rilasciato nel 2018 e si era adattato all'ambiente della Sardegna: \"Uccisa dalle linee elettriche, \u00e8 il terzo volatile colpito\"", "title": "Choc in Sardegna, \"un'altra aquila di Bonelli uccisa dai cavi elettrici nel Sassarese\" - Casteddu On line", "image": "https://static-www.castedduonline.it/wp-content/2020/05/morte.jpg"}, "generator": "WordPress 5.3"}, "canonical_link": "https://www.castedduonline.it/choc-in-sardegna-unaltra-aquila-di-bonelli-uccisa-dai-cavi-elettrici-nel-sassarese/"}