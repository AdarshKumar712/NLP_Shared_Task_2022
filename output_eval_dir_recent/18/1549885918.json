{"source_url": "http://www.brindisitime.it", "url": "http://www.brindisitime.it/una-voce-amica-a-mesagne-un-servizio-di-supporto-psicologico-gratuito/", "title": "A MESAGNE UN SERVIZIO DI SUPPORTO PSICOLOGICO GRATUITO", "top_image": "http://www.brindisitime.it/wp-content/uploads/2020/03/Voce-amica.jpg", "meta_img": "http://www.brindisitime.it/wp-content/uploads/2020/03/Voce-amica.jpg", "images": ["http://www.brindisitime.it/wp-content/uploads/2016/09/logo-1-1024x149.png", "http://www.goldenappleweb.com/logo_golden_apple_web_white.png", "http://www.brindisitime.it/wp-content/uploads/2019/03/300x250-px.jpg", "http://www.brindisitime.it/wp-content/uploads/2020/03/Voce-amica.jpg", "http://www.brindisitime.it/wp-content/uploads/2020/01/gif-300x300-requiem.gif", "http://www.brindisitime.it/wp-content/uploads/2020/02/darttis-labriola-128x96.png", "http://www.brindisitime.it/wp-content/uploads/2016/09/brtime.png", "https://www.facebook.com/tr?id=114961432340951&ev=PageView&noscript=1", "http://www.brindisitime.it/wp-content/uploads/2019/10/brindisi-time.jpg", "http://www.brindisitime.it/wp-content/uploads/2018/06/Ospedale-Perrino-nuova--128x96.jpg", "http://www.brindisitime.it/wp-content/uploads/2020/03/IMG_20200317_125511-128x96.jpg"], "movies": [], "text": "In questo momento di emergenza sanitaria da Covid-19 \u00e8 opportuno non trascurare i problemi di salute che possono investire gli aspetti psicologici: permanenza obbligata in casa, pensieri negativi, difficolt\u00e0 a variare le attivit\u00e0 che occupano la giornata possono determinare sentimenti di sconforto e spavento. Al fine di fornire un ulteriore supporto, l\u2019ufficio Servizi sociali del Comune di Mesagne promuove il progetto \u201cUna voce amica\u201d, un servizio gratuito a disposizione dei soggetti in quarantena o isolamento domiciliare e di quanti stanno vivendo questo periodo in uno stato di particolare disagio emotivo.\n\nPsicologi professionisti ed esperti di terapie delle relazioni di aiuto offriranno sostegno psicologico e personale in forma riservata e nel rispetto della privacy, come previsto da codice deontologico professionale. Il contatto potr\u00e0 avvenire con chiamata telefonica da parte dei diretti interessati ai nomi e ai contatti indicati, nei giorni e negli orari di seguito riportati: Alessandra Lucia Campana risponder\u00e0 tutti i giorni, senza limiti di orario, al numero 333.6093007; Valentina Gatti tutti i giorni dalle ore 9 alle ore 19 al numero 347.4846379; Alessia Catalano dal luned\u00ec al gioved\u00ec, dalle ore 10 alle ore 13 e dalle ore 16 alle ore 20, al 347.9187929; Anna Rita Del Vecchio sar\u00e0 disponibile luned\u00ec, mercoled\u00ec e venerd\u00ec dalle ore 10 alle ore 12 al 349.6714399. Per ricevere informazioni sul servizio \u00e8 possibile contattare l\u2019ufficio comunale allo 0831.776065.\n\nL\u2019ufficio Servizi sociali acquisir\u00e0 da ogni professionista, ogni giorno e attraverso l\u2019email istituzionale, un report dettagliato degli interventi e della durata dei sostegni attivati; svolger\u00e0 una funzione di monitoraggio sull\u2019intero impianto operativo, riservandosi di intervenire in situazioni di particolare difficolt\u00e0 anche attraverso segnalazione diretta. Si raccomanda di contattare i numeri solo in caso di reale necessit\u00e0. Il servizio sar\u00e0 attivo da oggi, luned\u00ec 16 marzo, e per tutto il periodo dell\u2019emergenza sanitaria.", "keywords": [], "meta_keywords": [""], "tags": ["ATTUALITA'"], "authors": [], "publish_date": "Mon Mar 16 17:39:15 2020", "summary": "", "article_html": "", "meta_description": "", "meta_lang": "it", "meta_favicon": "http://www.brindisitime.it/favicon.ico", "meta_data": {"viewport": "width=device-width, initial-scale=1, maximum-scale=1", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "\"UNA VOCE AMICA\" - A MESAGNE UN SERVIZIO DI SUPPORTO PSICOLOGICO GRATUITO - Brindisitime.it Network - News da Brindisi e Provincia", "description": "In questo momento di emergenza sanitaria da Covid-19 \u00e8 opportuno non trascurare i problemi di salute che possono investire gli aspetti psicologici: permanenza obbligata in casa, pensieri negativi, difficolt\u00e0 a variare le attivit\u00e0 che occupano la giornata possono determinare sentimenti di sconforto e spavento. Al fine di fornire un ulteriore supporto, l\u2019ufficio Servizi sociali del \u2026", "url": "http://www.brindisitime.it/una-voce-amica-a-mesagne-un-servizio-di-supporto-psicologico-gratuito/", "site_name": "Brindisitime.it Network - News da Brindisi e Provincia", "updated_time": "2020-03-16T17:40:58+00:00", "image": "http://www.brindisitime.it/wp-content/uploads/2020/03/Voce-amica-300x160.jpg"}, "article": {"section": "ATTUALITA'", "published_time": "2020-03-16T17:39:15+00:00", "modified_time": "2020-03-16T17:40:58+00:00"}, "twitter": {"card": "summary_large_image", "description": "In questo momento di emergenza sanitaria da Covid-19 \u00e8 opportuno non trascurare i problemi di salute che possono investire gli aspetti psicologici: permanenza obbligata in casa, pensieri negativi, difficolt\u00e0 a variare le attivit\u00e0 che occupano la giornata possono determinare sentimenti di sconforto e spavento. Al fine di fornire un ulteriore supporto, l\u2019ufficio Servizi sociali del [\u2026]", "title": "\"UNA VOCE AMICA\" - A MESAGNE UN SERVIZIO DI SUPPORTO PSICOLOGICO GRATUITO - Brindisitime.it Network - News da Brindisi e Provincia", "image": "http://www.brindisitime.it/wp-content/uploads/2020/03/Voce-amica.jpg"}}, "canonical_link": "http://www.brindisitime.it/una-voce-amica-a-mesagne-un-servizio-di-supporto-psicologico-gratuito/"}