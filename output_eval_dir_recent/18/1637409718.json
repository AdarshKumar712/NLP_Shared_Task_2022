{"source_url": "https://www.grossetonotizie.com", "url": "https://www.grossetonotizie.com/rinvio-lavori-erosione-costiera-scarlino/", "title": "Rimandati i lavori anti-erosione costiera: \u201cNon vogliamo danneggiare le attivit\u00e0 balneari\u201d", "top_image": "https://www.grossetonotizie.com/wp-content/uploads/2020/06/Sopralluogo-spiaggia-Scarlino-e1592407457942.jpg", "meta_img": "https://www.grossetonotizie.com/wp-content/uploads/2020/06/Sopralluogo-spiaggia-Scarlino-e1592407457942.jpg", "images": ["https://www.grossetonotizie.com/wp-content/uploads/2020/08/Banner-campagna-elettorale-Andrea-Ulmi-300x100-1.jpg", "https://www.grossetonotizie.com/wp-content/uploads/2019/11/Incantolandia-2-220x150.jpg", "https://www.grossetonotizie.com/wp-content/uploads/2019/06/retina.jpg", "https://www.grossetonotizie.com/wp-content/uploads/2015/12/Bandiera-Pd.jpg", "https://www.grossetonotizie.com/wp-content/uploads/2017/08/Auto-Carabinieri.jpg", "https://www.grossetonotizie.com/wp-content/uploads/2020/04/test-seriologici-coronavirus-pixabay-390x220.jpg", "https://www.grossetonotizie.com/wp-content/uploads/2020/03/adf_brand_app_300x100.gif", "https://www.grossetonotizie.com/wp-content/uploads/2020/08/Banner-Murprotec-300x100-1.jpg", "https://www.grossetonotizie.com/wp-content/uploads/2019/01/sosteniamo-le-passioni-300x100.jpg", "https://www.grossetonotizie.com/wp-content/uploads/2020/04/Ospedale-SantAndrea-Massa-Marittima-390x220.jpg", "https://www.grossetonotizie.com/wp-content/uploads/2020/08/Banner-campagna-elettorale-Andrea-Ulmi-300x300-1.jpg", "https://www.grossetonotizie.com/wp-content/uploads/2020/08/BANNER_728x90_ELETTORALE-Sandro-Marrini.jpg", "https://www.grossetonotizie.com/wp-content/uploads/2020/08/Banner-Donatella-Spadi-300x100-1.jpg", "https://www.grossetonotizie.com/wp-content/uploads/2019/08/Ferriera-del-Cilindro--390x220.jpg", "https://www.grossetonotizie.com/wp-content/uploads/2019/04/stanze-nuova-ala-ospedale-Misericordia.jpg", "https://www.grossetonotizie.com/wp-content/uploads/2020/08/Giovani-Democratici-Grosseto-220x150.jpeg", "https://www.grossetonotizie.com/wp-content/uploads/2020/03/covid-19-4908692_640-220x150.jpg", "https://www.grossetonotizie.com/wp-content/uploads/2017/06/Foto-Cinema-al-Cassero.jpg", "https://www.grossetonotizie.com/wp-content/uploads/2020/05/Banner-300x100-pxl-ecommerce.gif", "https://www.grossetonotizie.com/wp-content/uploads/2019/06/logo2.jpg", "https://www.grossetonotizie.com/wp-content/uploads/2020/06/Sopralluogo-spiaggia-Scarlino-e1592407457942.jpg", "https://www.grossetonotizie.com/wp-content/uploads/2017/01/valerio-pizzuti.jpg", "https://www.grossetonotizie.com/wp-content/uploads/2020/04/test-seriologici-coronavirus-pixabay-220x150.jpg", "https://www.grossetonotizie.com/wp-content/uploads/2019/04/esterno-nuova-ala-ospedale-Misericordia.jpg", "https://www.grossetonotizie.com/wp-content/uploads/2019/08/Sandro-Marrini-390x220.jpg"], "movies": [], "text": "L\u2019amministrazione comunale, in accordo con il Consorzio Mare Scarlino che raggruppa i concessionari della spiaggia scarlinese, ha deciso di rinviare i lavori anti-erosione costiera a marzo 2021.\n\nLa Giunta ha incontrato i gestori delle spiagge attrezzate del litorale per un confronto in seguito all\u2019emergenza sanitaria e del rinvio dell\u2019intervento a difesa della costa, che sarebbe dovuto partire prima dell\u2019inizio della stagione turistica. Il lockdown aveva reso impossibile l\u2019apertura del cantiere e cominciare adesso le opere potrebbe danneggiare le attivit\u00e0 balneari che gi\u00e0 stanno affrontando un periodo non semplice dovuto al post-pandemia.\n\n\u00ab\u00c8 stata una decisione sofferta \u2013 spiegano il sindaco Francesca Travison e il consigliere comunale con delega alle politiche del mare, Gianni Ramazzotti \u2013, ma inevitabile. Non possiamo rischiare di influire ancor pi\u00f9 negativamente sull\u2019andamento di una stagione balneare gi\u00e0 compromessa dall\u2019emergenza sanitaria. Abbiamo quindi concordato con il Consorzio Mare Scarlino di rimandare a marzo 2021 i lavori, finanziati dalla Regione Toscana con circa 150mila euro. Purtroppo la nostra spiaggia \u00e8 stata colpita anche dalla mareggiata anomala di inizio giugno e quei lavori sarebbero stati veramente utili: abbiamo deciso quindi di concedere pi\u00f9 spazio sul litorale ai balneari che hanno subito danni, per permettere loro di lavorare con la stessa porzione di spiaggia degli anni passati\u00bb.\n\nI lavori partiranno a marzo 2021 per concludersi prima dell\u2019inizio della stagione balneare. Il Consorzio Mare Scarlino ha condiviso la scelta dell\u2019amministrazione comunale. \u00abAbbiamo apprezzato la disponibilit\u00e0 del Comune \u2013 dichiara il presidente del Consorzio, Roberto Baricci \u2013 che per ovviare al mancato intervento ha concesso ai balneari pi\u00f9 spazio ai lati delle concessioni. Aprire ora il cantiere avrebbe messo a rischio la stagione turistica\u00bb.", "keywords": [], "meta_keywords": [""], "tags": ["lavori", "Roberto Baricci", "Regione", "Francesca Travison", "comune", "erosione costiera", "Consorzio Mare Scarlino", "Scarlino"], "authors": [], "publish_date": "Wed Jun 17 15:28:25 2020", "summary": "", "article_html": "", "meta_description": "L\u2019amministrazione comunale, in accordo con il Consorzio Mare Scarlino, ha deciso di rinviare i lavori anti-erosione costiera a marzo 2021.", "meta_lang": "it", "meta_favicon": "https://www.grossetonotizie.com/wp-content/uploads/2014/05/LOGO-GN3.png", "meta_data": {"description": "L\u2019amministrazione comunale, in accordo con il Consorzio Mare Scarlino, ha deciso di rinviare i lavori anti-erosione costiera a marzo 2021.", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Rimandati i lavori anti-erosione costiera: \"Non vogliamo danneggiare le attivit\u00e0 balneari\"", "description": "L\u2019amministrazione comunale, in accordo con il Consorzio Mare Scarlino, ha deciso di rinviare i lavori anti-erosione costiera a marzo 2021.", "url": "https://www.grossetonotizie.com/rinvio-lavori-erosione-costiera-scarlino/", "site_name": "Grosseto Notizie", "image": {"identifier": "https://www.grossetonotizie.com/wp-content/uploads/2020/06/Sopralluogo-spiaggia-Scarlino-e1592407457942.jpg", "width": 600, "height": 468}}, "article": {"published_time": "2020-06-17T15:28:25+00:00"}, "twitter": {"card": "summary_large_image", "title": "Rimandati i lavori anti-erosione costiera: \"Non vogliamo danneggiare le attivit\u00e0 balneari\"", "description": "L\u2019amministrazione comunale, in accordo con il Consorzio Mare Scarlino, ha deciso di rinviare i lavori anti-erosione costiera a marzo 2021."}, "generator": "WordPress 5.5", "theme-color": "#e10001", "viewport": "width=device-width, initial-scale=1.0"}, "canonical_link": "https://www.grossetonotizie.com/rinvio-lavori-erosione-costiera-scarlino/"}