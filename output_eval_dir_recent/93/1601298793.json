{"source_url": "https://codacons.it", "url": "https://codacons.it/vendite-al-dettaglio-crollo-per-i-beni-non-alimentari-nel-mese-di-marzo/", "title": "\u00bb Vendite al dettaglio, crollo per i beni non alimentari nel mese di marzo", "top_image": "https://codacons.it/wp-content/uploads/2017/11/cropped-favcod-32x32.jpg", "meta_img": "https://codacons.it/wp-content/uploads/2017/11/cropped-favcod-32x32.jpg", "images": ["https://codacons.it/wp-content/uploads/2020/05/COD-Multe-a-cittadini-ed-esercizi-commerciali.jpg", "https://codacons.it/wp-content/themes/codacons/img/linkedin-flat.png", "https://codacons.it/wp-content/uploads/2020/04/Numero-e-costi.jpg", "https://codacons.it/wp-content/themes/codacons/img/ig.png", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20940%20788%22%3E%3C/svg%3E", "https://codacons.it/wp-content/uploads/2020/04/COD-Nessun-accenno-Conte-alla-strage-degli-anziani.jpg", "https://codacons.it/wp-content/uploads/2020/04/COD-Pagamenti-Rc-auto.jpg", "https://codacons.it/wp-content/uploads/2017/11/cropped-favcod-32x32.jpg", "https://codacons.it/wp-content/themes/codacons/img/fb.png", "https://codacons.it/wp-content/uploads/2017/03/rospo-5.png", "https://www.facebook.com/tr?id=189325278323238&ev=PageView&noscript=1", "https://codacons.it/wp-content/themes/codacons/img/tw.png", "https://codacons.it/wp-content/uploads/2017/03/logo-grigio-2.png", "https://codacons.it/wp-content/uploads/2020/05/COD-Conferma-commissione-UE-su-voucher-illegali.jpg", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%200%200%22%3E%3C/svg%3E", "https://codacons.it/wp-content/uploads/2020/04/COD-Raccolta-fondi-Lady-Gaga.jpg", "https://codacons.it/wp-content/uploads/2020/05/COD-Consulenze-legali-per-cause-Coronavirus.jpg", "https://codacons.it/wp-content/uploads/2017/03/intestazione-SN-8.png", "https://codacons.it/wp-content/uploads/2020/04/COV-Norma-contro-speculazioni.jpg", "https://codacons.it/wp-content/themes/codacons/img/yt.png", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20%20%22%3E%3C/svg%3E", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20461%20120%22%3E%3C/svg%3E"], "movies": [], "text": "Brusca frenata per le vendite al dettaglio che a marzo calano del 20,5% in valore ed al 21,3% in volume. A determinare l\u2019eccezionale calo sono le vendite dei beni non alimentari, che diminuiscono del 36,0% in valore e del 36,5% in volume, in tenuta sostanziale i beni alimentari.\n\nSi registrano variazioni tendenziali negative per tutti i gruppi di prodotti. Le diminuzioni maggiori riguardano abbigliamento e pellicceria (-57,1%), giochi, giocattoli, sport e campeggio (-54,2%) e calzature, articoli in cuoio e da viaggio (-54,1%), mentre il calo minore si registra per i prodotti farmaceutici (-6,3%).\n\nRispetto a marzo 2019, il valore delle vendite al dettaglio diminuisce del 9,3% per la grande distribuzione e del 28,2% per le imprese operanti su piccole superfici. Le vendite al di fuori dei negozi calano del 37,9% mentre \u00e8 in crescita sostenuta il commercio elettronico (+20,7%).\n\nVendite al dettaglio, il commento delle Associazioni- UNC\n\nPer l\u2019Unione Nazionale Consumatori, i dati pubblicati dall\u2019Istat hanno l\u2019aspetto di una vera e propria \u201cCaporetto\u201d delle vendite al dettaglio. \u201cIl lockdown ha prodotto uno tsunami senza precedenti\u201d afferma Massimiliano Dona, presidente dell\u2019Unione Nazionale Consumatori.\n\nRispetto al resto dell\u2019Europa, considerati i dati resi noti ieri da Eurostat, l\u2019Italia si colloca al primo posto per la caduta mensile delle vendite totali in volume, pi\u00f9 del doppio nel confronto con la media Ue, pari a -10,4%, e quasi il doppio dell\u2019Eurozona, che segna una diminuzione dell\u201911,2%. Considerando le vendite non alimentari, nell\u2019Eurozona il calo \u00e8 del 23,1%, contro un dato italiano del 36,5%, ossia pi\u00f9 di una volta e mezzo.\n\n\u201cLa speranza \u00e8 che tutto questo dipenda dal fatto che l\u2019Italia \u00e8 stata la prima ad adottare un blocco degli spostamenti, la chiusura dei negozi ed il fermo delle attivit\u00e0 produttive. Il Governo, per\u00f2, deve capire che, se vogliamo recuperare rispetto al resto d\u2019Europa, dobbiamo essere anche i primi ad uscire dal lockdown\u201d, afferma Dona.\n\nSecondo l\u2019UNC appare inutile riaprire imprese e negozi, se i consumatori non possono andare a fare acquisti e sono ancora costretti a limitare e motivare i loro spostamenti alle situazioni di necessit\u00e0\u201d conclude Dona.\n\nL\u2019opinione del Codacons\n\nI dati sulle vendite al dettaglio di marzo dimostrano, per il Codacons, gli effetti del Coronavirus sull\u2019economia italiana in tutta la loro drammaticit\u00e0 e impongono l\u2019adozione di misure urgenti per salvare il commercio e migliaia di esercizi che rischiano di non alzare pi\u00f9 le saracinesche.\n\n\u201cA marzo le vendite al dettaglio calano del -20,5% rispetto al mese precedente e del -18,4% su anno: questo significa che una famiglia tipo ha speso mediamente a marzo -473 euro rispetto all\u2019anno precedente per i propri consumi \u2013 spiega il presidente Carlo Rienzi \u2013 Un dato che si commenta da solo e al quale dovranno aggiungersi i numeri negativi di aprile, mese in cui \u00e8 proseguito il lockdown\u201d.\n\n\u201cUna condanna a morte per migliaia di esercizi e attivit\u00e0\u201d, dice l\u2019associazione. In assenza di aiuti concreti, molte attivit\u00e0 non riusciranno pi\u00f9 a riaprire. \u201cPer tale motivo chiediamo al Governo di anticipare le aperture per quelle categorie come parrucchieri, centri estetici e attivit\u00e0 artigiane, perfettamente in grado di operare nel rispetto delle disposizioni, garantendo le distanze di sicurezza e l\u2019utilizzo di Dpi cos\u00ec come prevede la legge\u201d conclude Rienzi.", "keywords": [], "meta_keywords": [""], "tags": [], "authors": [], "publish_date": "Fri May  8 08:09:23 2020", "summary": "", "article_html": "", "meta_description": "Brusca frenata per le vendite al dettaglio che a marzo calano del 20,5% in valore ed al 21,3% in volume. A determinare l\u2019eccezionale calo sono le vendite dei beni non alimentari, che diminuiscono del 36,0% in...", "meta_lang": "it", "meta_favicon": "https://codacons.it/wp-content/uploads/2017/11/cropped-favcod-32x32.jpg", "meta_data": {"viewport": "width=device-width, initial-scale=1", "generator": "WordPress Download Manager 3.0.95", "wpsso": {"mark": {"begin": "wpsso meta tags begin", "end": "wpsso meta tags end"}}, "og": {"type": "article", "url": "https://codacons.it/vendite-al-dettaglio-crollo-per-i-beni-non-alimentari-nel-mese-di-marzo/", "locale": "it_IT", "site_name": "Codacons", "title": "Vendite al dettaglio, crollo per i beni non alimentari nel mese di...", "description": "Brusca frenata per le vendite al dettaglio che a marzo calano del 20,5% in valore ed al 21,3% in volume. A determinare l\u2019eccezionale calo sono le vendite dei beni non alimentari, che diminuiscono del 36,0% in valore e del 36,5% in volume, in tenuta sostanziale i beni alimentari. Si registrano...", "updated_time": "2020-05-08T08:09:23+00:00"}, "article": {"published_time": "2020-05-08T08:09:23+00:00", "modified_time": "2020-05-08T08:09:23+00:00"}, "twitter": {"domain": "codacons.it", "title": "Vendite al dettaglio, crollo per i beni non alimentari nel mese di...", "description": "Brusca frenata per le vendite al dettaglio che a marzo calano del 20,5% in valore ed al 21,3% in volume. A determinare l\u2019eccezionale calo sono le vendite dei beni non alimentari, che...", "card": "summary"}, "author": "ufficiostampa", "description": "Brusca frenata per le vendite al dettaglio che a marzo calano del 20,5% in valore ed al 21,3% in volume. A determinare l\u2019eccezionale calo sono le vendite dei beni non alimentari, che diminuiscono del 36,0% in...", "robots": "follow, index, max-image-preview:large, max-snippet:-1, max-video-preview:-1", "msapplication-TileImage": "https://codacons.it/wp-content/uploads/2017/11/cropped-favcod-270x270.jpg"}, "canonical_link": "https://codacons.it/vendite-al-dettaglio-crollo-per-i-beni-non-alimentari-nel-mese-di-marzo/"}