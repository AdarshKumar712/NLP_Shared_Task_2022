{"source_url": "https://lecconotizie.com", "url": "https://lecconotizie.com/lecco-citta/incidenti-stradali-chiesto-piu-impegno-al-comune-miglioriamo-la-sicurezza/", "title": "Incidenti stradali. Chiesto pi\u00f9 impegno al Comune: \u201cMiglioriamo la sicurezza\u201d", "top_image": "https://lecconotizie.com/wp-content/uploads/2019/10/lungolago-investimento-pedone-7_risultato.jpeg", "meta_img": "https://lecconotizie.com/wp-content/uploads/2019/10/lungolago-investimento-pedone-7_risultato.jpeg", "images": ["https://lecconotizie.com/wp-content/uploads/2014/05/motori-nicola-pizzagalli.jpg", "https://lecconotizie.com/wp-content/banners/master_turismo_-confcommercio_20200115_02.gif", "https://lecconotizie.com/wp-content/uploads/2019/01/Lecco-notizie-logo.png", "https://lecconotizie.com/wp-content/uploads/2016/11/avvocato_ghisalberti_80x80.jpeg", "https://lecconotizie.com/wp-content/banners/iperauto_quadrato_20200120.gif", "https://lecconotizie.com/wp-content/uploads/2015/01/maria-cristina-giordano1.jpg", "https://secure.gravatar.com/avatar/ff3fb2e378113096c6888bd1695c8b45?s=70&d=https%3A%2F%2Flecconotizie.com%2Fwp-content%2Fuploads%2F2019%2F01%2Fmstile-310x310-300x300.png&r=g", "https://www.lecconotizie.com/wp-content/uploads/2019/01/LN_elettrasystem-logo.gif", "https://www.venerota.it/lcn_jpg.php?img=20200130140827-642665017", "https://lecconotizie.com/wp-content/banners/mezzera_manchette_20191209.gif", "https://www.lecconotizie.com/img.php?src=http://webcam.enet.it/image.jpg", "https://lecconotizie.com/wp-content/banners/losa_smartphone_articolo_largebanner_1068x240_2020113.gif", "data:image/png;base64,iVBORw0KGgoAAAANSUhEUgAAAUQAAADrAQMAAAArGX0KAAAAA1BMVEWurq51dlI4AAAAAXRSTlMmkutdmwAAACBJREFUaN7twTEBAAAAwiD7pzbEXmAAAAAAAAAAAACQHSaOAAGSp1GBAAAAAElFTkSuQmCC", "https://lecconotizie.com/wp-content/uploads/2019/10/lungolago-investimento-pedone-7_risultato.jpeg", "https://lecconotizie.com/wp-content/uploads/2015/01/roberto_beccaria_80x80.jpg", "data:image/png;base64,iVBORw0KGgoAAAANSUhEUgAAANoAAACWAQMAAACCSQSPAAAAA1BMVEWurq51dlI4AAAAAXRSTlMmkutdmwAAABpJREFUWMPtwQENAAAAwiD7p7bHBwwAAAAg7RD+AAGXD7BoAAAAAElFTkSuQmCC", "https://lecconotizie.com/wp-content/uploads/2019/01/Lecco-notizie_logo-mobile-low.png", "https://www.lecconotizie.com/wp-content/uploads/2019/01/Lecco-notizie_logo-mobile-low.png", "https://lecconotizie.com/wp-content/uploads/2019/01/mstile-310x310-300x300.png", "https://lecconotizie.com/wp-content/uploads/2020/01/emilio-minuzzo.jpg", "https://lecconotizie.com/wp-content/uploads/2018/11/marco_brusadelli-1.jpg", "https://lecconotizie.com/wp-content/uploads/2019/10/lungolago-investimento-pedone-7_risultato-696x338.jpeg", "https://www.lecconotizie.com/wp-content/uploads/2019/01/LN_easynet-logo.gif", "https://lecconotizie.com/wp-content/uploads/2016/09/enrico_bassani_80x80.jpg", "https://lecconotizie.com/wp-content/uploads/2016/08/renzo_raimondi_fisio_80x80.jpg"], "movies": [], "text": "Manutenzione sulle strade, pi\u00f9 controlli e attivit\u00e0 di sensibilizzazione\n\nApprovata la proposta del consigliere Minuzzo (Forza Italia)\n\nLECCO \u2013 \u201cNel territorio Comunale di Lecco nell\u2019ultimo anno \u00e8 considerevolmente aumentata l\u2019incidentalit\u00e0 nei pressi di incroci e attraversamenti pedonali, per questo nell\u2019ultima seduta del Consiglio comunale ho presentato un ordine del giorno per cercare di migliorare le attivit\u00e0 svolte fino ad oggi in tema di sicurezza stradale che \u00e8 stato approvato all\u2019unanimit\u00e0 dall\u2019intero Consiglio\u201d.\n\nE\u2019 il consigliere comunale Emilio Minuzzo di Forza Italia ad accedere l\u2019attenzione del municipio con un ordine del giorno votato ad unanimit\u00e0 in aula. \u201cIl documento nasce dopo il drammatico accadimento dello scorso anno, l\u2019incidente mortale sul lungolago di Lecco, che aveva aperto la discussione anche in Comune. Credo che ci sia la necessit\u00e0 di interventi migliorativi della sicurezza in alcune zone della citt\u00e0, con proproste concrete\u201d.\n\nIl testo approvato dal consiglio comunale impegna la giunta (si legge nel documento):\n\na proseguire con celerit\u00e0 il lavoro intrapreso per l\u2019elaborazione del PGTU e continuare il monitoraggio del territorio per contrastare le situazioni di maggior criticit\u00e0;\n\norientare e aumentare gli interventi di manutenzione stradale in funzione del miglioramento della sicurezza degli utenti e dei cittadini tutti sulla base delle indicazioni elaborate nel PGTU, anche intervenendo presso gli attraversamenti pedonali maggiormente congestionati implementando la segnaletica stradale ed in particolare l\u2019illuminazione e dove necessario migliorare le condizioni infrastrutturali;\n\nmonitorare con particolare attenzione le proposte d\u2019intervento derivate dall\u2019analisi del PGTU sulle situazioni pi\u00f9 critiche (a titolo esemplificativo: attraversamenti pedonali posti in prossimit\u00e0 delle rotonde che evidenziano una particolare pericolosit\u00e0 per la mancanza di visibilit\u00e0 sufficiente da parte dei pedoni e degli automobilisti, per il ridotto spazio di frenata, attraversamento sul lungolago nei pressi della Canottieri Lecco per il grave rischio che comporta il suo posizionamento sul tratto con carreggiata a due corsie\u2026);\n\nimplementare le attivit\u00e0 legate alla promozione della cultura della sicurezza stradale sia rivolte ai cittadini sia presso le scuole del territorio al fine di educare i giovani evidenziando i rischi connessi a delle condotte in violazione del codice anche con specifiche campagne informative;\n\naumentare i controlli sulle strade ad alta percorrenza anche con l\u2019ausilio di rilevatori elettronici di velocit\u00e0 (a scopo educativo e non punitivo) al fine di sensibilizzare gli automobilisti al rispetto dei limiti di velocit\u00e0 e del divieto di utilizzare il cellulare durante la guida;\n\nad intensificare i rapporti tra gli uffici legati all\u2019urbanistica e viabilit\u00e0, poich\u00e9 negli anni \u00e8 risultato evidente (a livello nazionale) che gli interventi su edifici esistenti o nuove costruzioni possono portare a modifiche, anche considerevoli, della viabilit\u00e0 in alcuni rioni.\n\n\u201cCon l\u2019approvazione di questo ordine del giorno si muove finalmente qualcosa: verr\u00e0 predisposto uno studio per una nuova dislocazione degli attraversamenti pedonali posti in prossimit\u00e0 delle rotonde che evidenziano una particolare pericolosit\u00e0 per la mancanza di visibilit\u00e0 da parte di pedoni e degli automobilisti, a causa del ridotto spazio di frenata\u201d spiega l\u2019azzurro.\n\n\u201cSulla sicurezza stradale \u00e8 evidente che Lecco merita decisamente di pi\u00f9, per questo sono certo che la prossima giunta comunale applicher\u00e0 una vera rivoluzione del buonsenso affinch\u00e9 i pedoni siano ancora pi\u00f9 sicuri sulle nostre strade cittadine \u201d conclude Minuzzo.", "keywords": [], "meta_keywords": [""], "tags": ["comune di lecco", "Emilio Minuzzo", "forza italia", "incidenti"], "authors": [], "publish_date": "Wed Jan 29 10:11:25 2020", "summary": "", "article_html": "", "meta_description": "Manutenzione sulle strade, pi\u00f9 controlli e attivit\u00e0 di sensibilizzazione. Approvata la proposta del consigliere Minuzzo (Forza Italia)", "meta_lang": "it", "meta_favicon": "https://www.lecconotizie.com/corporate/apple-touch-icon-57x57.png", "meta_data": {"viewport": "width=device-width, initial-scale=1.0", "og": {"image": {"identifier": "https://lecconotizie.com/wp-content/uploads/2019/10/lungolago-investimento-pedone-7_risultato.jpeg", "secure_url": "https://lecconotizie.com/wp-content/uploads/2019/10/lungolago-investimento-pedone-7_risultato.jpeg", "width": 1234, "height": 600}, "locale": "it_IT", "type": "article", "title": "Incidenti stradali. Chiesto pi\u00f9 impegno al Comune: \"Miglioriamo la sicurezza\u201d - Lecco Notizie", "description": "Manutenzione sulle strade, pi\u00f9 controlli e attivit\u00e0 di sensibilizzazione. Approvata la proposta del consigliere Minuzzo (Forza Italia)", "url": "https://lecconotizie.com/lecco-citta/incidenti-stradali-chiesto-piu-impegno-al-comune-miglioriamo-la-sicurezza/", "site_name": "Lecco Notizie", "updated_time": "2020-01-29T15:05:43+00:00"}, "description": "Manutenzione sulle strade, pi\u00f9 controlli e attivit\u00e0 di sensibilizzazione. Approvata la proposta del consigliere Minuzzo (Forza Italia)", "article": {"publisher": "https://www.facebook.com/lecconotizie/", "tag": "incidenti", "section": "Lecco", "published_time": "2020-01-29T10:11:25+00:00", "modified_time": "2020-01-29T15:05:43+00:00"}, "twitter": {"card": "summary_large_image", "description": "Manutenzione sulle strade, pi\u00f9 controlli e attivit\u00e0 di sensibilizzazione. Approvata la proposta del consigliere Minuzzo (Forza Italia)", "title": "Incidenti stradali. Chiesto pi\u00f9 impegno al Comune: \"Miglioriamo la sicurezza\u201d - Lecco Notizie", "site": "@lecco_notizie", "image": "https://lecconotizie.com/wp-content/uploads/2019/10/lungolago-investimento-pedone-7_risultato.jpeg", "creator": "@lecco_notizie"}, "tec-api-version": "v1", "tec-api-origin": "https://lecconotizie.com", "generator": "Powered by Slider Revolution 5.4.8 - responsive, Mobile-Friendly Slider Plugin for WordPress with comfortable drag and drop interface.", "application-name": "Lecco Notizie", "msapplication-TileColor": "#FFFFFF", "msapplication-TileImage": "https://www.lecconotizie.com/corporate/mstile-144x144.png", "msapplication-square70x70logo": "https://www.lecconotizie.com/corporate/mstile-70x70.png", "msapplication-square150x150logo": "https://www.lecconotizie.com/corporate/mstile-150x150.png", "msapplication-wide310x150logo": "https://www.lecconotizie.com/corporate/mstile-310x150.png", "msapplication-square310x310logo": "https://www.lecconotizie.com/corporate/mstile-310x310.png"}, "canonical_link": "https://lecconotizie.com/lecco-citta/incidenti-stradali-chiesto-piu-impegno-al-comune-miglioriamo-la-sicurezza/"}