{"source_url": "https://www.star.com.tr", "url": "https://www.star.com.tr/spor/mert-hakan-yandastan-aci-itiraf-haber-1531462/", "title": "Mert Hakan Yanda\u015f'tan ac\u0131 itiraf!", "top_image": "https://imgs.stargazete.com/imgsdisk/maintmps/2020/04/16/mert-hakan-yandastan-aci--408_2-41.jpg", "meta_img": "https://imgs.stargazete.com/imgsdisk/maintmps/2020/04/16/mert-hakan-yandastan-aci--408_2-41.jpg", "images": ["https://www.star.com.tr/assetsnew/img/google-news-logo.svg", "https://imgs.stargazete.com/imgsdisk/maintmps/2020/04/16/mert-hakan-yandastan-aci--408_2-41.jpg", "https://www.star.com.tr/assetsnew/img/1x1.png", "https://mc.yandex.ru/watch/52120027", "https://d5nxst8fruw4z.cloudfront.net/atrk.gif?account=ZxU6o1QolK10N8"], "movies": [], "text": "AA 16 Nisan 2020 Per\u015fembe 10:35 - G\u00fcncelleme: 16 Nisan 2020 Per\u015fembe 10:35\n\nMert Hakan, kul\u00fcb\u00fcn resmi Instagram hesab\u0131nda medya sorumlusu Erhan Erdo\u011fan'\u0131n canl\u0131 yay\u0131n konu\u011fu oldu.\n\nFutbol oynamay\u0131 \u00f6zledi\u011fini ve yakla\u015f\u0131k 1 ayd\u0131r evde \u00e7al\u0131\u015fmalar\u0131n\u0131 s\u00fcrd\u00fcrd\u00fc\u011f\u00fcn\u00fc aktaran Mert Hakan Yanda\u015f, \"Hayat\u0131mda h\u0131rs, adrenalin eksik oldu\u011fu zaman kendimi yar\u0131m hissediyorum. Bunun i\u00e7in de futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak ge\u00e7iyor i\u00e7imden. Ben 9 ya\u015f\u0131nda futbola ba\u015flad\u0131m. 25 ya\u015f\u0131ma kadar topun pe\u015fine ko\u015ftum. Bu oyunla hayata tutundum. Kendimi bo\u015flukta hissediyorum. \u0130n\u015fallah en k\u0131sa zamanda hayat\u0131ma kavu\u015furum.\" ifadelerini kulland\u0131.\n\nH\u0131rsl\u0131 bir sezon ge\u00e7irdi\u011fini belirten Mert Hakan, \"Bence k\u00f6t\u00fc bir s\u00fcre\u00e7 araya girdi. B\u00fct\u00fcn mutluluk, istek, h\u0131rs, sonu\u00e7 her \u015fey elimizden al\u0131nd\u0131. Ke\u015fke b\u00f6yle bir \u015feye T\u00fcrkiye'de ve d\u00fcnyada \u015fahit olmasayd\u0131k. Elbet ligler ba\u015flayacak ama bu y\u00fczde 90 seyircisiz olacak. Seyirci olmadan da futbolun hi\u00e7bir keyfi yok. Bu s\u00fcre\u00e7te bunu anlad\u0131k. Herkes bu s\u00fcrecin bir an \u00f6nce bitmesini istiyor. Bu s\u00fcre\u00e7te iyi adapte olan \u015fansl\u0131 olacak ama bana g\u00f6re \u015fu anda her \u015fey yar\u0131m kalm\u0131\u015f gibi g\u00f6z\u00fck\u00fcyor.\" de\u011ferlendirmesinde bulundu.\n\nMert Hakan, \u015funlar\u0131 kaydetti:\n\n\"Sezon ba\u015f\u0131nda tatil yapmad\u0131m. Ya\u015fad\u0131\u011f\u0131m sakatl\u0131klar nedeniyle hi\u00e7bir zaman kendime olan inanc\u0131m\u0131 bitirmedim. Sezona iyi ki R\u0131za hocayla ba\u015flam\u0131\u015f\u0131z ve iyi ki ben de ayr\u0131lmam\u0131\u015f\u0131m. Kampta da birden b\u00fcy\u00fck bir sinerji yakaland\u0131. Birlikte iyi i\u015fler yapmaya ba\u015flad\u0131k. Ben T\u00fcrkiye'de futbolun duygularla oynand\u0131\u011f\u0131na inan\u0131yorum. Biz her \u015feyimizi veriyoruz ve kapasitemizin \u00fczerinde oynuyoruz. Bu birbirini sevmek ve aile olmaktan geliyor. \u00c7ok iyi durumday\u0131z. Son oynad\u0131\u011f\u0131m\u0131z Antalyaspor ma\u00e7\u0131nda bir kaza ya\u015fad\u0131k ama ligdeki en \u015fansl\u0131 tak\u0131m biziz. Ben tamamen duygular\u0131mla oynuyorum. Duygumu kaybetti\u011fim zaman ben diye bir \u015fey olmayaca\u011f\u0131n\u0131 biliyorum. Saha i\u00e7indeki eksiklerimi de gidermeye \u00e7al\u0131\u015f\u0131yorum. \u0130n\u015fallah daha iyi bir Mert Hakan g\u00f6r\u00fcr\u00fcz.\"\n\nKariyerinde 3-4 kez ciddi sakatl\u0131k ya\u015fad\u0131\u011f\u0131n\u0131, t\u00fcm sakatl\u0131klardan daha g\u00fc\u00e7l\u00fc d\u00f6nd\u00fc\u011f\u00fcn\u00fc belirten Mert Hakan, gen\u00e7 futbolculardan \u00e7ok \u00e7al\u0131\u015fmalar\u0131n\u0131 istedi.\n\n\n\nFutbolda \u00f6rnek ald\u0131\u011f\u0131 isimlerden de bahseden Mert Hakan, \u015f\u00f6yle devam etti:\n\n\"Futbol izlemeyi seven bir insan\u0131m. \u00d6rnek ald\u0131\u011f\u0131 isim olarak Andres Iniesta, Mesut \u00d6zil, Andrea Pirlo gibi futbolculardan umar\u0131m bir \u015feyler kapar\u0131m. Hayallerimi y\u00fcksek tutup \u00e7ok \u00e7al\u0131\u015f\u0131p hayallerime kavu\u015fmay\u0131 istiyorum. Liglerde en be\u011fendi\u011fim defans oyuncular\u0131 Caner Osmanpa\u015fa, Vida ve Marcao. Ligimizde \u00e7ok iyi oyuncular var. Tak\u0131mda en iyi anla\u015ft\u0131\u011f\u0131m isim Emre K\u0131l\u0131n\u00e7. Karde\u015f gibiyiz. \u00c7ok sevdi\u011fim d\u00fczg\u00fcn bir insan.\"\n\nFutbolu ve taraftar\u0131 \u00e7ok \u00f6zledi\u011fini vurgulayan Mert Hakan, \"Taraftar\u0131m\u0131z \u015fu andaki puan durumuna bak\u0131p bulundu\u011fumuz konumun keyfini \u00e7\u0131kars\u0131n. Her zaman bizim arkam\u0131zda olsunlar. Deplasmanda ve i\u00e7eride sonu\u00e7 ne olursa olsun bizi destekliyorlar. Benim Sivasspor'da 3. sezonum. Bu sezon kadar co\u015fkulu sezon ge\u00e7irmedim. Bundan sonra Sivas'ta b\u00fcy\u00fcyecek herkesin Sivassporlu olaca\u011f\u0131na inan\u0131yorum. Bunda Sivas Valisi Salih Ayhan'\u0131n ba\u015flatm\u0131\u015f oldu\u011fu 'Minik Yi\u011fidolar Tak\u0131m\u0131na Sahip \u00c7\u0131k\u0131yor' projesinin \u00e7ok b\u00fcy\u00fck katk\u0131s\u0131 oldu.\" ifadelerini kulland\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "S\u00fcper Lig ekiplerinden Demir Grup Sivasspor'un ba\u015far\u0131l\u0131 orta saha oyuncusu Mert Hakan Yanda\u015f, koronavir\u00fcs salg\u0131n\u0131 nedeniyle lige verilen aran\u0131n, moral ve motivasyonunu olumsuz etkiledi\u011fini bildirdi.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "Mert Hakan Yanda\u015f'tan ac\u0131 itiraf!", "description": "S\u00fcper Lig ekiplerinden Demir Grup Sivasspor'un ba\u015far\u0131l\u0131 orta saha oyuncusu Mert Hakan Yanda\u015f, koronavir\u00fcs salg\u0131n\u0131 nedeniyle lige verilen aran\u0131n, moral ve motivasyonunu olumsuz etkiledi\u011fini bildirdi.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/spor/mert-hakan-yandastan-aci-itiraf-haber-1531462/", "type": "article", "title": "Mert Hakan Yanda\u015f'tan ac\u0131 itiraf! | STAR", "locale": "tr_TR", "image": "https://imgs.stargazete.com/imgsdisk/maintmps/2020/04/16/mert-hakan-yandastan-aci--408_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1531462, "viewport": "width=1024", "section": "Spor", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/04/16/mert-hakan-yandastan-aci--408_2-41.jpg", "url": "https://www.star.com.tr/spor/mert-hakan-yandastan-aci-itiraf-haber-1531462/", "card": "summary_large_image", "site": "@stargazete", "title": "Mert Hakan Yanda\u015f'tan ac\u0131 itiraf!", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/spor/mert-hakan-yandastan-aci-itiraf-haber-1531462/"}