{"source_url": "https://iltirreno.gelocal.it", "url": "https://iltirreno.gelocal.it/pistoia/cronaca/2020/02/02/news/ultimatum-della-preside-alla-provincia-interventi-rapidi-o-chiudiamo-la-scuola-1.38417179", "title": "Ultimatum della preside alla Provincia \u00abInterventi rapidi o chiudiamo la scuola\u00bb", "top_image": "https://iltirreno.gelocal.it/image/contentid/policy:1.38417177:1580690950/image.jpg?f=detail_558&h=720&w=1280&$p$f$h$w=a952e14", "meta_img": "https://iltirreno.gelocal.it/image/contentid/policy:1.38417177:1580690950/image.jpg?f=detail_558&h=720&w=1280&$p$f$h$w=a952e14", "images": ["https://www.gelestatic.it/cless/common/2013-v1/img/meteo/2_giorno.png", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38423662:1580811718/finanza.jpg?f=detail_558&h=720&w=1280&$p$f$h$w=eaad1f8", "https://www.gelestatic.it/cless/common/2018-v1/img/lazy.png", "https://www.gelestatic.it/thimg/6iojrwsRZTmO97rNiQE1i2KTPJU=/960x540/smart/https%3A//iltirreno.gelocal.it/image/contentid/policy%3A1.38417177%3A1580690950/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.37410550:1567511073/121368011.jpg?f=detail_558&h=720&w=1280&$p$f$h$w=07ea75c", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://iltirreno.gelocal.it/image/contentid/policy:1.38417177:1580690950/image.jpg?f=detail_558&h=720&w=1280&$p$f$h$w=a952e14"], "movies": [], "text": "PISTOIA. \u00c8 stanca di parole, di promesse non mantenute. E come la preside, tutti gli insegnanti dell\u2019istituto professionale Einaudi. Per questo, con il loro appoggio e le loro firme in calce, ha deciso di mettere nero su bianco quello che \u00e8 un vero e proprio ultimatum alla Provincia di Pistoia: se non verranno eseguiti al pi\u00f9 presto i necessari interventi per garantire l\u2019incolumit\u00e0 fisica di studenti, docenti e personale, \u00e8 pronta a chiudere temporaneamente la scuola di viale Pacinotti.\n\n\n\n\u00abCos\u00ec come previsto dall\u2019attuale normativa vigente\u00bb avverte la dirigente Elena Pignolo nell\u2019\u201cinvito-diffida\u201d inviato ieri al presidente della Provincia Luca Marmo e alla consigliera con delega all\u2019Edilizia scolastica Marzia Niccoli.\n\n\n\nLa preside punta il dito contro \u00abl\u2019incuria e la superficialit\u00e0 con cui la Provincia di Pistoia ha finora disatteso gli obblighi di adeguata valutazione dei rischi presenti nella scuola attraverso azioni di controllo, manutenzione preventiva e riparazione al fine di garantire la sicurezza dei locali e degli edifici\u00bb.Questo anno scolastico era cominciato in salita per l\u2019Einaudi, con l\u2019intero secondo piano della vecchia sede interdetto all\u2019attivit\u00e0 didattica per gravi problemi di sicurezza, emersi in seguito alla campagna di verifiche portata avanti dalla Provincia a partire dall\u2019inizio del 2019. Ma la nuova preside, insieme ai tecnici della Provincia, era riuscita a contenere i problemi, a forza di razionalizzazione degli spazi, tramezzi e sistemazioni di fortuna. Il risultato, a settembre, era stato che nessuno degli oltre 700 studenti (300 quelli interessati dalla parziale chiusura) aveva avuto bisogno di fare le valigie.\u00abNonostante il vostro limitato supporto\u00bb accusa nella diffida alla Provincia la preside. Che nella premessa dell\u2019ultimatum passa in rassegna i vari problemi a cui devono far fronte studenti e personale dell\u2019Einaudi, sottolineando il mancato rispetto dei precisi impegni assunti da Marmo e Niccoli \u00abdinanzi ad alunni, genitori, docenti e dirigenza il 14 novembre 2019\u00bb in riferimento all\u2019esito della trattativa con Banca Intesa sul possibile trasferimento a gennaio di quest\u2019anno nell\u2019ex Centro servizi della Cassa di Risparmio, a Sant\u2019Agostino. Nonch\u00e9 sui 70.000 euro che la Provincia avrebbe dovuto stanziare per il progetto per realizzare degli spazi nel corridoio centrale della scuola nuova, il riscaldamento dei locali ancora privi, i laboratori e gli spazi per gruppi di inclusione.Tutti problemi a cui di recente se ne aggiunto uno nuovo: il 16 gennaio sono apparse nuove transenne negli atrii al piano terra e al primo piano dell\u2019edificio nuovo dell\u2019istituto professionale, in seguito alla scoperta di lesioni nella pavimentazione.\u00abVi invitiamo e diffidiamo \u2013 conclude la missiva inviata per conoscenza anche a Ufficio scolastico regionale, sindaco e prefetto \u2013 ad intervenire in tempi brevi, dando concretezza operativa a discorsi, idee e promesse. A fare chiarezza sulla programmazione dei prossimi interventi previsti per la messa in sicurezza del nostro istituto e sulle tempistiche... I difetto saremo costretti ad attuare in autotutela quegli strumenti necessari a garantire l\u2019incolumit\u00e0 fisica di studente, docenti e di tutto il personale scolastico, con conseguente chiusura temporanea della scuola Luigi Einaudi\u00bb. \u2014", "keywords": [], "meta_keywords": [""], "tags": [], "authors": ["Stefano Fiori", "Gli Orizzonti Del Tirreno"], "publish_date": "Sun Feb  2 00:00:00 2020", "summary": "", "article_html": "", "meta_description": "Inviata una diffida al presidente Luca Marmo firmata da tutti i docenti per chiedere il rispetto degli impegni assunti", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "description": "Inviata una diffida al presidente Luca Marmo firmata da tutti i docenti per chiedere il rispetto degli impegni assunti", "viewport": "width=device-width, initial-scale=1.0", "title": "Ultimatum della  preside alla Provincia \u00abInterventi rapidi o chiudiamo la scuola\u00bb  - cronaca - Il Tirreno", "thumb": "https://iltirreno.gelocal.it/image/contentid/policy:1.38417177:1580690950/image.jpg?f=detail_558&h=720&w=1280&$p$f$h$w=a952e14", "edition": "pistoia", "article": {"published_time": "2020-02-03", "modified_time": "2020-02-03", "section": "iltirreno cronaca", "publisher": "https://www.facebook.com/IlTirreno", "content_tier": "metered"}, "twitter": {"card": "summary_large_image", "site": "@iltirreno", "title": "Ultimatum della  preside alla Provincia \u00abInterventi rapidi o chiudiamo la scuola\u00bb", "description": "Inviata una diffida al presidente Luca Marmo firmata da tutti i docenti per chiedere il rispetto degli impegni assunti", "image": "https://iltirreno.gelocal.it/image/contentid/policy:1.38417177:1580690950/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/pistoia/cronaca/2020/02/02/news/ultimatum-della-preside-alla-provincia-interventi-rapidi-o-chiudiamo-la-scuola-1.38417179"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Ultimatum della  preside alla Provincia \u00abInterventi rapidi o chiudiamo la scuola\u00bb", "description": "Inviata una diffida al presidente Luca Marmo firmata da tutti i docenti per chiedere il rispetto degli impegni assunti", "image": "https://iltirreno.gelocal.it/image/contentid/policy:1.38417177:1580690950/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/pistoia/cronaca/2020/02/02/news/ultimatum-della-preside-alla-provincia-interventi-rapidi-o-chiudiamo-la-scuola-1.38417179"}, "format-detection": "telephone=no"}, "canonical_link": "https://iltirreno.gelocal.it/pistoia/cronaca/2020/02/02/news/ultimatum-della-preside-alla-provincia-interventi-rapidi-o-chiudiamo-la-scuola-1.38417179"}