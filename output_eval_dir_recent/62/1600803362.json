{"source_url": "http://www.genovatoday.it", "url": "http://www.genovatoday.it/attualita/coronavirus/consegna-farmaci-croce-bianca.html", "title": "Croce Bianca genovese, l'impegno dei volontari per la consegna di farmaci e spesa agli anziani", "top_image": "http://www.genovatoday.it/~media/horizontal-hi/60873993760916/croce-bianca-genovese-farmaci-2.jpg", "meta_img": "http://www.genovatoday.it/~media/horizontal-hi/60873993760916/croce-bianca-genovese-farmaci-2.jpg", "images": ["http://3.citynews.stgy.ovh/~shared/images/v2015/icons/badge-google.png", "http://1.citynews.stgy.ovh/~shared/images/v2015/icons/badge-apple.svg", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v2015/avatars/citynews-genovatoday.png", "http://www.genovatoday.it/~shared/do/~/count/?uOvgMEnmdCOMGKXvfgXz0zuhFZxZjFQa5l_CWcxC2dL1dlot19nDdS6QlS_MBr1QvwjuwGw0Ij16v7CUVYNNB4ADCeIwhu2rOntweD6XsBffbWYUGEhCI-am7S39TopoI7Cu9KGhgbeq83Kqlw9eoU6gjsmoTDxcG1zspzduNbM6WZ_x", "http://1.citynews.stgy.ovh/~shared/images/v4/elementi/mappa-nord.gif", "http://1.citynews-citynews.stgy.ovh/images/cn-horizontal-simple-full-10years.png", "http://www.genovatoday.it/~media/horizontal-hi/60873993760916/croce-bianca-genovese-farmaci-2.jpg", "http://1.citynews.stgy.ovh/~shared/images/v2015/brands/today-logo.svg"], "movies": [], "text": "La Croce Bianca Genovese, da sempre impegnata a difesa dei soggetti pi\u00f9 bisognosi, in questi mesi di improvvisa emergenza sanitaria ha lavorato per a garantire, con un considerevole sforzo, ulteriori servizi fondamentali come la consegna a domicilio dei farmaci e della spesa a tutti i soggetti pi\u00f9 fragili e agli anziani.\n\nDovendo infatti far fronte all\u2019impellente disagio della cittadinanza ed alle necessit\u00e0 dei pi\u00f9 deboli, \u00e8 stata imperativa l\u2019attivazione di un gruppo di volontari che si prestassero appositamente per queste opere, aiutando cos\u00ec con successo le persone a restare all\u2019interno delle loro abitazioni. Con circa 500 consegne al mese, il servizio si protrarr\u00e0 fino alla cessata allerta, comportando un investimento di tempo, mezzi e volontari non indifferente.\n\nQuesto servizio \u00e8 reso possibile dall\u2019impegno di tutti i volontari della Croce Bianca e grazie al contributo economico messo a disposizione dai Rotary Club genovesi con il supporto del Distretto 2032 che riunisce i Rotary Club della Liguria e delle tre province piemontesi di Alessandria, Asti e Cuneo.\n\nInfatti, anche grazie a questo aiuto la Croce Bianca Genovese \u00e8 riuscita a garantire in modo capillare la consegna di medicinali e di alimenti ai pi\u00f9 fragili, ad implementare la propria centrale operativa dedicando un operatore apposito alla gestione delle chiamate per questi generi di prima necessit\u00e0 ed infine \u00e8 riuscita ad approvvigionarsi di molti Dpi (Dispositivi di Protezione Individuale) come divise, scarponi, tute protettive monouso e molto altro.\n\n\u00abAbbiamo deciso di sostenere lo straordinario lavoro effettuato dalla Croce Bianca sul territorio - afferma Ines Guatelli, Governatore del Distretto Rotary 2032 - nei riguardi delle persone fragili e sole che debbono affrontare questo terribile periodo di emergenza. Il Rotary \u00e8 sempre molto attento alle persone pi\u00f9 indifese, sole e bisognose di un aiuto; in questo tempo di angoscia e paura noi rotariani siamo chiamati ad intervenire, a fianco delle Istituzioni, mettendo a disposizione le nostre professionalit\u00e0, le nostre risorse, agendo su pi\u00f9 frangenti, creando un\u2019azione sinergica, condivisa ed efficace\u00bb.\n\n\u00abLa P.A. Croce Bianca Genovese, a nome di tutto il personale volontario e della popolazione, dimostratasi pi\u00f9 che riconoscente, ringrazia il Distretto 2032 dei Club del Rotary, la sua Governatrice Ines Guatelli, tutti i presidenti dei Club e i singoli Rotariani per l\u2019impegno e l\u2019apporto di risorse che sono riusciti a mettere in campo, facendo s\u00ec che a ogni persona e nello spirito del \u201c#iorestoacasa\u201d potesse essere garantita l\u2019assistenza nella massima sicurezza possibile. \u201cNecessitas fortiter ferre docet\u201c (\"La necessit\u00e0 ci insegna a sopportare le sfortune coraggiosamente\" \u2013 Seneca) vale quindi come augurio ma soprattutto come riconoscimento per tutti quelli che hanno partecipato coraggiosamente e con impegno a questo importante e grande progetto, in un momento cos\u00ec drammatico e straordinario della nostra vita\u00bb.", "keywords": [], "meta_keywords": ["croce bianca", "farmaci", "anziani", "consegne", "rotary", "donazione", "volontari"], "tags": ["consegne", "coronavirus"], "authors": [], "publish_date": null, "summary": "", "article_html": "", "meta_description": "Croce Bianca impegnata nella consegna dei farmaci e della spesa agli anziani grazie al lavoro dei volontari e di una donazione del Rotary Club", "meta_lang": "it", "meta_favicon": "http://3.citynews-genovatoday.stgy.ovh/images/v2015/brand/favicon.png", "meta_data": {"title": "Croce bianca consegna farmaci e spesa agli anziani grazie a volontari e donazione Rotary Club", "description": "Croce Bianca impegnata nella consegna dei farmaci e della spesa agli anziani grazie al lavoro dei volontari e di una donazione del Rotary Club", "keywords": "croce bianca, farmaci, anziani, consegne, rotary, donazione, volontari", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1202837221, affiliate-data=ct=smart-banner&pt=408258, app-argument=http://www.genovatoday.it/attualita/coronavirus/consegna-farmaci-croce-bianca.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Croce Bianca genovese, l'impegno dei volontari per la consegna di farmaci e spesa agli anziani", "description": "Servizio \u00e8 reso possibile dall\u2019impegno di tutti i volontari della Croce Bianca e grazie al contributo economico messo a disposizione dai Rotary Club genovesi", "image": {"identifier": "http://www.genovatoday.it/~media/horizontal-hi/60873993760916/croce-bianca-genovese-farmaci-2.jpg", "width": 1000, "height": 563}, "url": "http://www.genovatoday.it/attualita/coronavirus/consegna-farmaci-croce-bianca.html", "site_name": "GenovaToday", "type": "article"}, "fb": {"app_id": 167161886697420, "pages": 113510678752010}}, "canonical_link": "http://www.genovatoday.it/attualita/coronavirus/consegna-farmaci-croce-bianca.html"}