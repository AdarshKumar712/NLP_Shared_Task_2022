{"source_url": "https://www.ilmattino.it", "url": "https://www.ilmattino.it/primopiano/esteri/coronavirus_in_corea_del_sud-5116473.html", "title": "Coronavirus, cos\u00ec la Corea del Sud lotta contro il virus: trasparenza, tecnologia e innovazione", "top_image": "https://statics.cedscdn.it/photos/MED/64/73/5116473_1323_4998.jpg", "meta_img": "https://statics.cedscdn.it/photos/MED/64/73/5116473_1323_4998.jpg", "images": ["https://statics.cedscdn.it/photos/MED/84/87/5118487_1239_thumbnail_2325248.jpg", "https://www.ilmessaggero.it/img/logo_guidalloshopping.png", "https://www.ilmessaggero.it/img/testatina_casa.jpg", "https://statics.cedscdn.it/photos/LOW/47/51/5114751_poster_001.jpg", "https://statics.cedscdn.it/photos/THUMB/28/18/5112818_1543_mappa_coronavirus_200.jpg", "https://statics.cedscdn.it/photos/THUMB/85/49/5118549_1323_coronavirus_europa_40.jpg", "https://statics.cedscdn.it/photos/THUMB/85/68/5118568_1106_coronavirus_pokemon_go_denunciato.jpg", "https://statics.cedscdn.it/photos/LOW/61/04/5116104_0920_befunky_collage_14_.jpg", "https://statics.cedscdn.it/photos/THUMB/53/41/5115341_0812_coronavirus_anziani_morti_italia_record_ultime_notizie.jpg", "https://statics.cedscdn.it/photos/PANORAMA/64/73/5116473_1323_4998.jpg", "https://www.ilmessaggero.it/casa/showcase_img/logo-453.jpg", "https://www.ilmessaggero.it/casa/showcase_img/285966.jpg", "https://statics.cedscdn.it/photos/MED/64/73/5116473_1323_4998.jpg", "https://www.ilmattino.it/img/logo_tv.png", "https://caltagironeeditore01.wt-eu02.net/927615140575951/wt.pl?p=328,0", "https://statics.cedscdn.it/photos/THUMB/85/30/5118530_1308_coronavirus_palermo_furto_ladri_sciacalli_ospedale_18_marzo_2020.jpg", "https://statics.cedscdn.it/photos/THUMB/86/57/5118657_1458_coronavirus_piemonte_torino_casi_morti_ultime_notizie_oggi_18_marzo.jpg", "https://statics.cedscdn.it/photos/LOW/83/74/5118374_1126_thumbnail_2325261.jpg", "https://utils.cedsdigital.it/promo_shop.php?what=img&id_testata=4&ad=dx", "https://statics.cedscdn.it/photos/LOW/45/66/5114566_1517_news212033.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://www.guidalloshopping.com/wp-content/uploads/2020/03/Copia-di-Copia-di-Copia-di-Copia-di-Copia-di-Copia-di-Progetto-senza-titolo-2-3-300x169.png", "https://statics.cedscdn.it/photos/LOW/55/80/5115580_0722_cnt.jpg", "https://www.ilmattino.it/img/logo.png", "https://statics.cedscdn.it/photos/THUMB/86/11/5118611_1429_jogging_coronavirus.jpg"], "movies": [], "text": "Un mix di tecnologia, trasparenza, metodi innovativi e molti pi\u00f9 test effettuati rispetto all'Italia. \u00c8 la formula messa a punto dalla Corea del Sud per rispondere all'emergenza coronavirus, che sta dando buoni risultati. La Corea del Sud ha dimostrato di godere di un sistema sanitario valido ed efficiente, i metodi sperimentati nel Paese asiatico sono stati presi ad esempio anche all'estero. Ma \u00e8 ancora troppo presto per cantare vittoria, ancora troppo presto per abbassare la guardia. La Corea del Sud luned\u00ec 16 marzo ha registrato 74 nuovi casi di infezione, che hanno portato il totale nazionale a 8.236. Tuttavia, il numero dei nuovi casi confermati luned\u00ec \u00e8 stato al di sotto del 100 per il secondo giorno consecutivo e il numero delle persone dimesse perch\u00e9 completamente guarite, \u00e8 stato superiore ai nuovi contagi.\n\nLa formula adotatta ha teso a privilegiare i controlli in larga scala ma mirati alle persone che avrebbero potuto ammalarsi, con l'obiettivo di identificare i focolai. Sono stati eseguiti pi\u00f9 di 200,000 screening in totale. Pi\u00f9 di 20 mila i controlli al giorno possibili, questa la capacit\u00e0 del sistema sanitario sudcoreano. Una misura, in particolare, ovvero i test eseguiti ai cittadini nelle loro auto dagli operatori sanitari, \u00e8 stata adottata anche in Germania. Questo tipo di test si \u00e8 rivelato vincente da diversi punti di vista. In primo luogo, le persone da sottoporre al controllo restano nell'automobile, abbassando cos\u00ec il rischio di contagio. Il test avviene in macchina e non fuori. \u00c8 un metodo veloce perch\u00e9 si possono controllare molte pi\u00f9 persone. Inoltre, il test \u00e8 economico perch\u00e9 costa intorno ai 20 dollari. La Corea del Sud ha messo in piedi pi\u00f9 di 50 di questi centri per lo screening su strada.\n\nAffidarsi alla tecnologia \u00e8 stata un'altra delle priorit\u00e0. A parte gli aggiornamenti diffusi dal governo due volte al giorno tramite sms e un sito con una mappa interattiva a cui rifersi per conoscere la diffusione del virus, sono state create anche delle app per il cellulare. Queste app hanno permesso agli utenti di venire a conoscenza degli spostamenti degli infetti nelle aree circostanti al proprio domicilio o nelle aree frequentate di solito. Il governo della Corea del Sud si \u00e8 affidato alle startup per sperimentare nuovi sistemi per contenere il virus. Alcune aziende specializzate in biotecnologia hanno elaborato sistemi di verifica dell'infezione i cui tempi di attesa sono di poche ore.\n\nIn tutto questo, la Corea del Sud ha registrato meno casi di infezione rispetto all'Italia e anche meno morti. Ci\u00f2 sarebbe avvenuto, secondo uno studio dell'economista Andreas Backhaus basato su dati demografici, perch\u00e9 il sistema sanitario italiano ha dovuto prendersi di cura di molti pi\u00f9 pazienti anziani rispetto alla Corea del Sud. Inoltre, nel Paese asiatico sono stati effettuati controlli anche ai pazienti asintomatici, in particolare giovani. Cos\u00ec la Corea del Sud sarebbe riuscita a ritracciare pi\u00f9 casi di positivit\u00e0 priva di sintomi rispetto all'Italia.\n\nIn Corea del Sud la questione coronavirus \u00e8 stata politicizzata. La destra e i conservatori ne hanno fatto un argomento utile ad attaccare il presidente Moon e la sua gestione dell'epidemia. Il Capo della Casa Blu \u00e8 accusato di non aver bandito gli arrivi da tutta la Cina, ma solo dallo Hubei, facilitando la diffusione della malattia nel Paese asiatico.\n\n\u00a9 RIPRODUZIONE RISERVATA", "keywords": [], "meta_keywords": ["corea del sud", "coronavirus"], "tags": [], "authors": [], "publish_date": null, "summary": "", "article_html": "", "meta_description": "Un mix di tecnologia, trasparenza, metodi innovativi e molti pi\u00f9 test effettuati rispetto all'Italia. \u00c8 la formula messa a punto dalla Corea del Sud per rispondere all'emergenza...", "meta_lang": "it", "meta_favicon": "", "meta_data": {"viewport": "width=device-width", "description": "Un mix di tecnologia, trasparenza, metodi innovativi e molti pi\u00f9 test effettuati rispetto all'Italia. \u00c8 la formula messa a punto dalla Corea del Sud per rispondere all'emergenza...", "keywords": "corea del sud, coronavirus", "robots": "index,follow", "article": {"content_tier": "metered"}, "news_keywords": "corea del sud, coronavirus", "pay": 0, "og": {"type": "article", "title": "Coronavirus, cos\u00ec la Corea del Sud lotta contro il virus: trasparenza, tecnologia e innovazione", "url": "https://www.ilmattino.it/primopiano/esteri/coronavirus_in_corea_del_sud-5116473.html", "image": "https://statics.cedscdn.it/photos/MED/64/73/5116473_1323_4998.jpg", "description": "Un mix di tecnologia, trasparenza, metodi innovativi e molti pi\u00f9 test effettuati rispetto all'Italia. \u00c8 la formula messa a punto dalla Corea del Sud per rispondere all'emergenza..."}, "fb": {"pages": 210639995470, "app_id": 2484655151607357}, "twitter": {"card": "summary_large_image", "url": "https://www.ilmattino.it/primopiano/esteri/coronavirus_in_corea_del_sud-5116473.html", "site": "@mattinodinapoli", "title": "Coronavirus, cos\u00ec la Corea del Sud lotta contro il virus: trasparenza, tecnologia e innovazione", "description": "Un mix di tecnologia, trasparenza, metodi innovativi e molti pi\u00f9 test effettuati rispetto all'Italia. \u00c8 la formula messa a punto dalla Corea del Sud per rispondere all'emergenza...", "image": "https://statics.cedscdn.it/photos/MED/64/73/5116473_1323_4998.jpg"}}, "canonical_link": "https://www.ilmattino.it/primopiano/esteri/coronavirus_in_corea_del_sud-5116473.html"}