{"source_url": "https://formiche.net", "url": "https://formiche.net/2020/04/non-facciamo-come-italia-bergamo/", "title": "Non facciamo come l\u2019Italia. Cronaca russa dal fronte di Bergamo", "top_image": "https://formiche.net/files/2020/03/missione-russia-in-italia-4.png", "meta_img": "https://formiche.net/files/2020/03/missione-russia-in-italia-4.png", "images": ["https://formiche.net/timthumb.php?src=https%3A%2F%2Fformiche.net%2Ffiles%2F2020%2F04%2FGIULIO-ANDREOTTI-C-659-GIULIO-ANDREOTTI737-e1588754190329.jpg&h=200&w=300&bid=10051&zc=1", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FMARCO-PANNELLA_1_resize.jpg&h=200&w=300&bid=10051&zc=1", "https://formiche.net/files/2016/02/Imagoeconomica_747255-150x150.jpg", "https://formiche.net/wp-content/themes/dao_demo_formiche/dao/assets/images/logo.jpg", "https://formiche.net/files/2016/02/Giulio-Regeni2-e1454681745392-150x150.jpg", "https://formiche.net/files/2020/03/missione-russia-in-italia-4.png", "https://formiche.net/files/2016/02/regeni-150x150.jpg", "data:image/gif;base64,R0lGODdhAQABAPAAAP///wAAACwAAAAAAQABAEACAkQBADs=", "https://formiche.net/files/2020/03/missione-russia-in-italia-2-300x213.png", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1406396.jpg&h=200&w=300&bid=10051&zc=1", "https://formiche.net/files/2016/01/Imagoeconomica_835631-150x150.jpg", "https://formiche.net/files/2016/02/Imagoeconomica_753369-150x150.jpg", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1404281.jpg&h=200&w=300&bid=10051&zc=1", "https://formiche.net/files/2018/06/news.png", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1404363.jpg&h=200&w=300&bid=10051&zc=1", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FPELE-ADRIANA-RUSSOL-C-1566-FESTA-NIKKA-COSTA-AL-GILDA-ROMA-14-10-1989709_resize.jpg&h=200&w=300&bid=10051&zc=1", "https://formiche.net/files/2015/04/logo.jpg", "https://formiche.net/files/2015/11/David_Cameron_28_January_2011-150x150.jpg", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F03%2Fmissione-russia-in-italia-4.png&h=580&w=950&a=c&bid=10051&zc=1", "https://formiche.net/timthumb.php?src=https%3A%2F%2Fformiche.net%2Ffiles%2F2016%2F09%2FFALDONE-13-ANTROPOLOGIA-SOCIALE-ALDO-MORO-FRANCESCO-COSSIGA-MANO-NELLA-MANO-AL-TEATRO-SISTINA-PER-SPETTACOLO-DI-RENATO-RASCEL-1977353_resize-e1521186855187.jpg&h=200&w=300&bid=10051&zc=1", "https://formiche.net/files/2019/06/Imagoeconomica_1262197-300x200.jpg", "https://formiche.net/files/2020/03/missione-russia-in-italia-7-300x212.png"], "movies": [], "text": "In Italia? Stiamo vedendo \u201cquello che non dovremmo fare\u201d per contenere il coronavirus, per questo tutti \u201cci sono grati\u201d. Il Kommersant, principale giornale economico russo, ha pubblicato un\u2019intervista ad Alexander Semenov, virologo russo e direttore del laboratorio di immunologia e virologia presso il Pasteur Rospotrebnadzor Research Institute of Epidemiology and Microbiology di San Pietroburgo. Attualmente \u00e8 a Bergamo: fa parte dell\u2019equipe inviata in Italia dal ministero della Difesa russo per assistere il governo di Roma nell\u2019affrontare l\u2019epidemia prodotta da SarsCoV2.\n\nIl sistema sanitario italiano, spiega Semenov, \u201c\u00e8 quasi crollato\u201d, e racconta \u201cl\u2019emozione\u201d dei medici lombardi quando hanno visto arrivare le apparecchiature portate dai russi. L\u2019intervista va inserita in un quadro: il soft-power (piuttosto affilato) con cui la Russia ha sponsorizzato la missione medico-militare in Italia. In questo occorre ricordare anche la reazione violenta del ministero della Difesa contro la Stampa, rea di aver sollevato dubbi a proposito dello schieramento russo, che, ha scritto il quotidiano torninese, potrebbe anche essere composto da operativi del servizio segreto militare (Gru) e che non sarebbe una semplice missione solidale.\n\nSemenov spiega per\u00f2 che quando i colleghi italiani hanno visto arrivare i russi erano come \u201cun bambino che ha ricevuto regali per il nuovo anno!\u201d, perch\u00e9 stanno subendo il peso di turni molto lunghi e dunque carichi di lavoro pesantissimi. Dice l\u2019esperto russo che questo succede anche perch\u00e9 l\u2019Italia ha tagliato al spesa sanitaria, mentre spiega che in Russia \u201csiamo al primo posto al mondo per dispositivi di ventilazione meccanica\u201d.\n\nPoi aggiunge che questo permetter\u00e0 a Mosca di evitare le situazioni tragiche viste in Italia, \u201cquando un medico ha una o due macchine per la ventilazione meccanica e tre o cinque pazienti con sindrome da distress respiratorio\u201d (la Covid-19, ossia la sindrome prodotta dal nuovo coronavirus responsabile dei decessi).\n\n\u201c\u00c8 pazzesco dover affrontare una scelta del genere, [scegliere] a chi dovrebbe essere permesso di respirare! In una tale situazione, il concetto di etica medica non \u00e8 pi\u00f9 tra i compiti teorici, ma la scelta pi\u00f9 difficile per un medico\u201d, dice Semenov al Kommersat. In Italia ci sono state condizioni del genere, soprattutto nella provincia di Bergamo, tanto che sono state diffuse linee guida dalla Societ\u00e0 scientifica anestesisti-rianimatori. Concetti mutuati dalla medicina delle catastrofi per assistere i medici nell\u2019utilizzo etico\u201d delle risorse intensivistiche.\n\nIl medico russo si rivolge poi ai suoi concittadini per metterli in guardia sui rischi: \u201cMi piacerebbe molto portarli nell\u2019unit\u00e0 di terapia intensiva dell\u2019ospedale di Bergamo e mostrare quel che pu\u00f2 succedere se non si prende in tempo\u201d. \u201cQui, in Italia, erano in ritardo di almeno tre settimane: abbiamo visto come non farlo\u201d aggiunge, \u201cora capiamo molto pi\u00f9 di due settimane fa, quando stavamo appena iniziando a lavorare e ad aiutare qui\u201d. E parla delle misure che, anche grazie all\u2019esperienza diretta sul campo italiano, la Russia sta mettendo in atto.\n\nL\u2019articolo si chiude con Semenov che spiega che quando i bergamaschi per strada riconoscono lui e i colleghi dalle uniformi, rispettando la social distancing imposta dal governo, gli gridano \u201cGrazie Russia!\u201d, e riempiono i militari russi di buone parole: \u201cSappiamo che siete qui. Vi siamo grati\u201d. E questo succede ogni giorno, dice, \u201cogni uscita per andare in un negozia a prendere una sciocchezza elementare come succo di frutta o yogurt \u00e8 accompagnata da due o tre ringraziamenti emotivi degli italiani\u201d.\n\nultima modifica: da", "keywords": [], "meta_keywords": [""], "tags": [], "authors": ["Francesco Bechis", "Gabriele Carrer"], "publish_date": "Sat Apr  4 19:08:08 2020", "summary": "", "article_html": "", "meta_description": "Un virologo russo racconta al Kommersat la missione a Bergamo. La crisi sanitaria, il dramma della terapia intensiva, la gratitudine degli italiani (nessun accenno alle polemiche). E gli errori che Mosca non deve commettere", "meta_lang": "it", "meta_favicon": "/files/2015/12/favicon.png", "meta_data": {"viewport": "width=device-width, initial-scale=1", "fb": {"pages": 104834196224406}, "description": "Un virologo russo racconta al Kommersat la missione a Bergamo. La crisi sanitaria, il dramma della terapia intensiva, la gratitudine degli italiani (nessun accenno alle polemiche). E gli errori che Mosca non deve commettere", "robots": "noodp", "og": {"locale": "it_IT", "type": "article", "title": "Non facciamo come l\u2019Italia. Cronaca russa dal fronte di Bergamo - Formiche.net", "description": "Un virologo russo racconta al Kommersat la missione a Bergamo. La crisi sanitaria, il dramma della terapia intensiva, la gratitudine degli italiani (nessun accenno alle polemiche). E gli errori che Mosca non deve commettere", "url": "https://formiche.net/2020/04/non-facciamo-come-italia-bergamo/", "site_name": "Formiche.net", "updated_time": "2020-04-04T19:12:37+02:00", "image": {"identifier": "https://formiche.net/files/2020/03/missione-russia-in-italia-4.png", "width": 1023, "height": 725}}, "article": {"author": "francesc16178", "section": "Feluche", "published_time": "2020-04-04T19:08:08+02:00", "modified_time": "2020-04-04T19:12:37+02:00"}, "twitter": {"card": "summary", "description": "Un virologo russo racconta al Kommersat la missione a Bergamo. La crisi sanitaria, il dramma della terapia intensiva, la gratitudine degli italiani (nessun accenno alle polemiche). E gli errori che Mosca non deve commettere", "title": "Non facciamo come l\u2019Italia. Cronaca russa dal fronte di Bergamo - Formiche.net", "image": "https://formiche.net/files/2020/03/missione-russia-in-italia-4.png"}, "generator": "WooCommerce 2.0.14", "EdImage": "https://formiche.net/files/2020/03/missione-russia-in-italia-4-300x213.png", "EdBlankInTitle": "- Formiche.net", "EdDateTime": "2020/04/04"}, "canonical_link": "https://formiche.net/2020/04/non-facciamo-come-italia-bergamo/"}