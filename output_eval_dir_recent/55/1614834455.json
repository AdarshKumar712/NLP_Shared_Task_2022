{"source_url": "https://www.ladigetto.it", "url": "https://www.ladigetto.it/bolzano/99349-gtyjuki.html", "title": "Droga in Val Venosta, due arresti dei carabinieri", "top_image": "https://www.ladigetto.it/files/banners/Mas_dela_Fam_a_domicilio_815184199.gif", "meta_img": "", "images": ["https://www.ladigetto.it/files/banners/3_Chiavi_200_236740087.gif", "https://www.ladigetto.it/files/banners/Pagine_Gialle_619747010.jpg", "https://www.ladigetto.it/files/banners/Banner_Logo_Golf_Club_Folgaria_500795972.jpg", "https://www.ladigetto.it/thumbnail.php?file=userphoto/Astice_673118812.jpg&size=summary_small", "https://www.ladigetto.it/files/banners/Stasera_in_TV_368646340.jpg", "https://www.ladigetto.it/files/banners/Film_in_Trentino_782532727.jpg", "https://www.ladigetto.it/files/banners/Trentovet_2_195955633.png", "https://www.ladigetto.it/files/banners/Meteo_Alto_Adige_453135202.jpg", "https://www.ladigetto.it/themes/adigetto/img/head_left.png", "https://www.ladigetto.it/files/banners/2_Camini_SS_269884997.gif", "https://www.ladigetto.it/thumbnail.php?file=userphoto/Lucchi_ritratto_Q_193417906.jpg&size=summary_small", "https://www.ladigetto.it/themes/adigetto/img/head_right.png", "https://www.ladigetto.it/files/banners/gazzettadellevalli_977397351.gif", "https://www.ladigetto.it/cron_image.html", "https://www.ladigetto.it/thumbnail.php?file=userphoto/Maurizio_Panizza_170151660.jpg&size=summary_small", "https://www.ladigetto.it/files/banners/Mas_dela_Fam_a_domicilio_815184199.gif", "https://www.ladigetto.it/files/banners/Radio_Italia_banner_755796043.jpg", "https://www.ladigetto.it/thumbnail.php?file=userphoto/Astrid_R_858715779.jpg&size=summary_small", "https://www.ladigetto.it/files/banners/logo_CCF_bordato_950247457.jpg", "https://www.ladigetto.it/files/banners/Banner_Petersberg_1_238984050.jpg", "https://www.ladigetto.it/themes/adigetto/img/icon_feed.gif", "https://www.ladigetto.it/thumbnail.php?file=userphoto/Grillopiu_131938826.jpg&size=summary_small", "https://www.ladigetto.it/files/banners/Film_a_Bolzano_330022935.jpg", "https://www.ladigetto.it/files/banners/Farmacie_di_turno_BZ_466375627.jpg", "https://www.ladigetto.it/thumbnail.php?file=Turismo/Cornelio_Galas_201204220.jpg&size=summary_small", "https://www.ladigetto.it/thumbnail.php?file=userphoto/Sandra_matuella_243791231.jpg&size=summary_small", "https://www.ladigetto.it/thumbnail.php?file=userphoto/Nadiapiu_828488415.jpg&size=summary_small", "https://www.ladigetto.it/files/banners/Cantinota_sequenza_2_142551412.gif", "https://www.ladigetto.it/thumbnail.php?file=Turismo/files_549925325.jpg&size=summary_small", "https://www.ladigetto.it/thumbnail.php?file=userphoto/Fabrizio_Tucciarone_Q_965250076.jpg&size=summary_small", "https://www.ladigetto.it/themes/adigetto/img/logo.png", "https://www.ladigetto.it/themes/adigetto/img/bar_right.png", "https://www.ladigetto.it/imagecode.html?article_id=99349", "https://www.ladigetto.it/thumbnail.php?file=userphoto/Giuseppe_Maiolo_881696530.jpg&size=summary_small", "https://www.ladigetto.it/files/banners/200x300_banner_f_costa_01_943095672.jpg", "https://www.ladigetto.it/thumbnail.php?file=userphoto/Rubrica_Grande_Guerra_868615391.jpg&size=summary_small", "https://www.ladigetto.it/files/banners/Banner_Adigetto_916502761.gif", "https://www.ladigetto.it/files/banners/Farmacie_di_turno_TN_766720955.jpg", "https://www.ladigetto.it/files/banners/Banner_Orso_Grigio_sequenza_2_518331449.gif", "https://www.ladigetto.it/files/banners/CCB_banner_adigetto_1_192707862.gif", "https://www.ladigetto.it/themes/adigetto/img/uheader_right.png", "https://www.ladigetto.it/files/banners/TANDEM2015_banner200x250px_ADIGETTO_906411046.gif", "https://www.ladigetto.it/thumbnail.php?file=userphoto/giannip_964973012.jpg&size=summary_small", "https://www.ladigetto.it/themes/adigetto/img/bar_left.png", "https://www.ladigetto.it/themes/adigetto/img/plain_text_icon.gif", "https://www.ladigetto.it/files/banners/Banner_Ca_Amata_787315748.jpg", "https://www.ladigetto.it/files/banners/Striscia_ristoranti_321319464.jpg", "https://www.ladigetto.it/themes/adigetto/img/icon_email.png", "https://www.ladigetto.it/files/banners/pubb_winpix_859570717.jpg", "https://www.ladigetto.it/themes/adigetto/img/printer_icon.gif", "https://www.ladigetto.it/files/banners/Golf_2_820409986.jpg", "https://www.ladigetto.it/files/banners/Ristorante_Vecchia_Zambana_sequenza_766500962.gif", "https://www.ladigetto.it/files/banners/Banner_NVB_400x75_527587165.jpg", "https://www.ladigetto.it/themes/adigetto/img/icon_twitter.png", "https://www.ladigetto.it/files/banners/Stampa_online_223512221.jpg", "https://www.ladigetto.it/files/banners/Festival_dell_economia_2020_200x300_188935456.jpg", "https://www.ladigetto.it/themes/adigetto/img/comment_icon.gif", "https://www.ladigetto.it/files/banners/Melinda_banner_200x300_2020_316140638.gif", "https://www.ladigetto.it/files/banners/Logo_Santa_Chiara_200_164070412.jpg", "https://www.ladigetto.it/thumbnail.php?file=Franca_Merz_371563513.jpg&size=summary_small", "https://www.ladigetto.it/files/banners/200x300_banner_f_costa_01_266512430.jpg", "https://www.ladigetto.it/files/banners/Mio_figlio_tra_bullismo_e_C_224773310.png", "https://www.ladigetto.it/thumbnail.php?file=userphoto/Bornancin_787599326.jpg&size=summary_small", "https://www.ladigetto.it/thumbnail.php?file=userphoto/Rubrica_Golf_225889099.jpg&size=summary_small", "https://www.ladigetto.it/files/banners/Banner_Dolomiti_azzurro_2_472604902.png", "https://www.ladigetto.it/files/banners/Golser_banner_200_2_661742880.jpg", "https://www.ladigetto.it/files/banners/Banner_Brugna_Palma_177306785.gif", "https://www.ladigetto.it/themes/adigetto/img/facebook.gif", "https://www.ladigetto.it/files/banners/Under_Trenta_banner_557283565.png", "https://www.ladigetto.it/thumbnail.php?file=userphoto/larentis_410207676.jpg&size=summary_small", "https://www.ladigetto.it/thumbnail.php?file=userphoto/Davide_Brugna_Q_405541634.jpg&size=summary_small", "https://www.ladigetto.it/files/banners/Meteo_Trentino_706664898.jpg", "https://www.ladigetto.it/themes/adigetto/img/uheader_left.png"], "movies": [], "text": "23/05/2020\n\nUn giovane \u00e8 stato pizzicato dopo aver spacciato alcuni grammi, un altro \u00e8 stato sorpreso mentre nascondeva la provvista\n\nSerata movimentata in Val Venosta. I Carabinieri setacciano la valle dall\u2019alto in basso alla ricerca di droga e spacciatori.\n\nNell\u2019ambito dei servizi di controllo del territorio per la prevenzione e repressione dei reati in genere e in particolare in materia di stupefacenti, i Carabinieri della Compagnia di Silandro hanno arrestato due persone in flagranza di reato a poche decine di minuti di distanza.\n\nLa prima operazione \u00e8 stata condotta nel tardo pomeriggio dai militari della Stazione Carabinieri di Malles Venosta, in collaborazione con quelli di Sluderno e Resia all\u2019Adige.\n\nGli operanti hanno monitorato gli spostamenti di un soggetto gi\u00e0 sospettato di spacciare droga che si muoveva in treno e che a Spondigna si \u00e8 incontrato con una giovane ragazza.\n\n\n\nQuest\u2019ultima \u00e8 stata poi fermata, perquisita e trovata in possesso di alcuni grammi di marijuana appena acquistati dall\u2019uomo per cinquanta euro.\n\nLo spacciatore, un ventunenne cittadino del Bangladesh gi\u00e0 noto per reati contro il patrimonio, richiedente asilo ospite presso il centro di accoglienza di Malles Venosta, \u00e8 stato quindi bloccato e trovato in possesso dei cinquanta euro ricevuti dalla ragazza e di ulteriori dodici grammi di stupefacente, inoltre nella sua stanza \u00e8 stata rinvenuta e sequestrata anche una bicicletta provento di furto.\n\nPertanto l\u2019uomo \u00e8 stato dichiarato in stato di arresto e accompagnato in caserma per i rilevi foto-dattiloscopici.\n\nQuindi, informato il pubblico ministero, \u00e8 stato posto agli arresti domiciliari presso la medesima struttura a disposizione dell\u2019autorit\u00e0 giudiziaria.\n\nLa ragazza \u00e8 stata segnalata all\u2019Autorit\u00e0 di Governo per la sanzione prevista per gli assuntori di stupefacenti.\n\n\n\nIl secondo arresto \u00e8 avvenuto un\u2019ora dopo circa a Plaus, dove i militari del nucleo operativo della Compagnia Carabinieri di Silandro hanno bloccato e controllato un diciannovenne di Merano sorpreso mentre si introduceva furtivamente nelle pertinenze di un\u2019abitazione.\n\nI militari credevano di aver sventato un furto in abitazione, reato che in questi giorni preoccupa molto i militari dell\u2019Arma in quanto la fase di coprifuoco COVID aveva tenuto tutti in casa e fatto crollare a picco i furti in abitazione, mentre ora che tutti escono i ladri professionali sicuramente vorranno recuperare il tempo perso nei due mesi di ferie forzate.\n\nNel campo dei reati contro il patrimonio infatti lo smartworking \u00e8 difficilmente applicabile\u2026\n\n\n\nI militari si sono stupiti nel constatare che in realt\u00e0 il giovane non stava cercando di rubare ma di occultare un involucro di nylon contente pi\u00f9 di mezzo chilogrammo di marijuana, la cui detenzione illegale gli \u00e8 costata l\u2019arresto in flagranza di reato.\n\nIl diciannovenne, peraltro incensurato, non era noto per frequentare il giro dello spaccio ma evidentemente aveva intravisto un margine di facile guadagno, non facendo per\u00f2 i conti con la Legge, e con i Carabinieri.\n\nDopo essere stato foto-segnalato, \u00e8 stato accompagnato al carcere di Bolzano a disposizione dell\u2019autorit\u00e0 giudiziaria.\n\n\u00a9 Riproduzione riservata", "keywords": [], "meta_keywords": [""], "tags": [], "authors": ["Di Daniela Larentis", "Di Nadia Clementi", "Di Sandra Matuella", "Di Giuseppe Maiolo", "Di Maurizio Panizza", "Di Luciana Grillo", "Di Daniele Bornancin", "Di Franca Merz", "Di Cornelio Galas", "Di Davide"], "publish_date": null, "summary": "", "article_html": "", "meta_description": "", "meta_lang": "en", "meta_favicon": "", "meta_data": {"generator": "Vivvo v4.6", "generation-time": "0s", "Description": "Droga in Val Venosta, due arresti dei carabinieri", "Keywords": "Bolzano,Droga in Val Venosta, due arresti dei carabinieri,Droga,in,Val,Venosta,,due,arresti,dei,carabinieri"}, "canonical_link": ""}