{"source_url": "https://vittoriodarold.blog.ilsole24ore.com", "url": "https://vittoriodarold.blog.ilsole24ore.com/2020/05/02/la-fase-due-bruxelles-sciogliere-nodo-del-recovery-fund/", "title": "La fase due di Bruxelles: sciogliere il nodo del Recovery fund", "top_image": "https://vittoriodarold.blog.ilsole24ore.com/wp-content/uploads/header/63.jpg", "meta_img": "https://vittoriodarold.blog.ilsole24ore.com/wp-content/uploads/header/63.jpg", "images": ["https://i2.res.24o.it/includes2015/feed/blog/_img/carlofesta_45.png", "https://vittoriodarold.blog.ilsole24ore.com/wp-content/uploads/header/63.jpg", "https://secure-it.imrworldwide.com/cgi-bin/m?ci=ilsole-it&cg=0", "https://i2.res.24o.it/includes2015/feed/blog/_img/marcoferrando_124.png", "https://i2.res.24o.it/includes2015/feed/blog/_img/andreabiondi_59.png"], "movies": [], "text": "Si prospetta una settimana di fuoco per l\u2019Europa che procede spesso in momenti di crisi in ordine sparso. Ci sono due problemi all\u2019orizzonte: trovare un accordo sul funzionamento del Recovery fund mentre l\u2019Italia attende i giudizi delle altre due agenzie di rating Moody\u2019s e Dbrs, dopo quelli di Fitch e S&P\u2019s, un\u2019ulteriore nuvola all\u2019orizzonte a complicare il quadro gi\u00e0 parecchio confuso.\n\n\n\nMa andiamo con ordine. A tenere banco sar\u00e0 ovviamente la divisiva questione dei meccanismi di funzionamento del Recovery fund che proprio per questo potrebbe restare ancora insoluta dopo che il Consiglio europeo ha dato via libera alla Bei per le Pmi (200 miliardi), il Mes per le spese sanitarie da Covid 19 nel limite del 2% del pil del paese richiedente gli aiuti (240 miliardi la disponibilit\u00e0 massima) e il Sure per la Cig europea (100 miliardi) per un totale di 540 miliardi di euro complessivi. Manca ancora il pezzo forte della strategia anti-Covid, ma non c\u2019\u00e8 accordo tra i 19 dell\u2019eurozona. I paesi del Nord (Olanda in prima linea) vogliono solo prestiti a breve per il recovery Fund mentre i paesi del Sud (Francia compresa) vogliono un mix di finanziamenti a fondi perduto per non far esplodere il debito e prestiti a lunga scadenza. La Germania \u00e8 l\u2019ago della bilancia ma la Merkel al quarto mandato di fila non vuole certo passare alla storia come la leader che ha distrutto il sogno di Kohl, l\u2019ex cancelliere e suo mentore che sognava una Germania europea piuttosto che un\u2019Europa tedesca. Probabilmente Berlino cercher\u00e0 di guadagnare tempo, smussare i contrasti e alla fine trovare un compromesso con qualche margine di ambiguit\u00e0 che consenta a tutti di cantare vittoria con i rispettivi elettorati. L\u2019appuntamento dunque \u00e8 fissato per mercoled\u00ec 6 maggio, il giorno in cui la Commissione Ue guidata da Ursula von der Leyen, fidata della Merkel, dovrebbe presentare la sua proposta sul Recovery fund, chiarendo modalit\u00e0 di funzionamento e dimensione di capitale di uno strumento cardine della politica anti-crisi che divide Paesi \u201cfrugali\u201d del Nord e \u201cfederalisti\u201d del Sud Europa.\n\nIl condizionale vista la posta in gioco \u00e8 d\u2019obbligo perch\u00e9 negli ultimi giorni ha preso sempe pi\u00f9 corpo l\u2019ipotesi di uno slittamento che per\u00f2 potrebbe innervosire sia la Bce di Christine Lagarde a caccia di un impegno fiscale degli stati sia i mercati. Ma un\u2019altra importante data da tenere d\u2019occhio \u00e8 la giornata di marted\u00ec quando la Corte costituzionale tedesca si esprimer\u00e0 sulla legittimit\u00e0 del Qe pandemico della Bce, lo strumento di intervento sul mercato secondario dei bond sovrani su cui ruota l\u2019attuale equilibrio che per ora tiene a bada gli spred all\u2019interno dell\u2019unione monetaria.\n\nInfine venerd\u00ec sar\u00e0 una giornata importante per l\u2019Italia che, dopo aver incassato la conferma del rating da parte di S&P e il taglio di Fitch ma con il mantenimento del giudizio a stabile, affronter\u00e0 il giudizio di Moody\u2019s e della canadese Dbrs.\n\n", "keywords": [], "meta_keywords": [""], "tags": ["Recovery fund", "Dbrs", "Merkel", "Ursula von der leyen", "Moody's", "Ue"], "authors": ["- Di"], "publish_date": "Sat May  2 00:00:00 2020", "summary": "", "article_html": "", "meta_description": "Si prospetta una settimana di fuoco per l'Europa che procede spesso in momenti di crisi in ordine sparso. Ci sono due problemi all'orizzonte: trovare un accordo sul funzionamento del Recovery fund\u00a0 mentre l'Italia attende i\u00a0 \u2026", "meta_lang": "it", "meta_favicon": "https://vittoriodarold.blog.ilsole24ore.com/wp-content/themes/agora2015/ico/apple-touch-icon-57x57.png", "meta_data": {"viewport": "width=device-width, initial-scale=1.0, maximum-scale=1, user-scalable=no", "title": "La fase due di Bruxelles: sciogliere il nodo del Recovery fund", "description": "Si prospetta una settimana di fuoco per l'Europa che procede spesso in momenti di crisi in ordine sparso. Ci sono due problemi all'orizzonte: trovare un accordo sul funzionamento del Recovery fund\u00a0 mentre l'Italia attende i\u00a0 \u2026", "google-site-verification": "JzpHVfeRaQAD0qMVhC85zpqHyt9urk0A0lkmGdlgUH8", "og": {"locale": "it_IT", "type": "article", "title": "Blog | La fase due di Bruxelles: sciogliere il nodo del Recovery fund - Primo piano", "description": "Si prospetta una settimana di fuoco per l\u2019Europa che procede spesso in momenti di crisi in ordine sparso. Ci sono due problemi all\u2019orizzonte: trovare un accordo sul funzionamento del Recovery fund\u00a0 mentre l\u2019Italia attende i\u00a0 giudizi delle altre due agenzie di rating Moody\u2019s e Dbrs, dopo quelli di Fitch e S&P\u2019s, un\u2019ulteriore nuvola all\u2019orizzonte a \u2026", "url": "https://vittoriodarold.blog.ilsole24ore.com/2020/05/02/la-fase-due-bruxelles-sciogliere-nodo-del-recovery-fund/", "site_name": "Primo piano", "updated_time": "2020-05-02T23:38:51+02:00", "image": {"identifier": "https://vittoriodarold.blog.ilsole24ore.com/wp-content/uploads/header/63.jpg", "width": 1900, "height": 450}}, "article": {"tag": "ursula von der leyen", "section": "Senza categoria", "published_time": "2020-05-02T23:29:45+02:00", "modified_time": "2020-05-02T23:38:51+02:00"}, "twitter": {"card": "summary", "description": "Si prospetta una settimana di fuoco per l\u2019Europa che procede spesso in momenti di crisi in ordine sparso. Ci sono due problemi all\u2019orizzonte: trovare un accordo sul funzionamento del Recovery fund\u00a0 mentre l\u2019Italia attende i\u00a0 giudizi delle altre due agenzie di rating Moody\u2019s e Dbrs, dopo quelli di Fitch e S&P\u2019s, un\u2019ulteriore nuvola all\u2019orizzonte a [\u2026]", "title": "La fase due di Bruxelles: sciogliere il nodo del Recovery fund - Primo piano", "creator": "Primo piano", "image": "https://vittoriodarold.blog.ilsole24ore.com/wp-content/uploads/header/63.jpg"}, "generator": "WordPress 4.6.1"}, "canonical_link": "https://vittoriodarold.blog.ilsole24ore.com/2020/05/02/la-fase-due-bruxelles-sciogliere-nodo-del-recovery-fund/"}