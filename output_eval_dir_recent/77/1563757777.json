{"source_url": "https://www.wired.it", "url": "https://www.wired.it/scienza/medicina/2020/03/05/oms-coronavirus-mutazione/", "title": "Buone notizie: il nuovo coronavirus non sta mutando significativamente", "top_image": "https://images.wired.it/wp-content/uploads/2020/03/04125716/GettyImages-1209821056.jpg", "meta_img": "https://images.wired.it/wp-content/uploads/2020/03/04125716/GettyImages-1209821056.jpg", "images": ["https://brightcove04pmdo-a.akamaihd.net/1177090979001/1177090979001_6129700348001_6129702460001-vs.jpg?pubId=2985902006001&videoId=6129700937001", "https://media.wired.it/static_wired/img/conde-nast.png?v=35", "https://images.wired.it/wp-content/uploads/2020/03/30195210/GettyImages-1214451222-600x246.jpg", "https://images.wired.it/wp-content/uploads/2018/06/13114432/WM_Logo_RGB1.png", "https://images.wired.it/wp-content/uploads/2020/03/31201840/GettyImages-1212402004-600x246.jpg", "https://www.wired.it/scienza/medicina/2020/03/05/oms-coronavirus-mutazione/", "https://images.wired.it/wp-content/uploads/2020/03/29211558/raffreddore-600x246.jpg", "https://bcsecure01-a.akamaihd.net/19/1177090979001/202002/1270/1177090979001_6131332384001_6131327029001-vs.jpg?pubId=2985902006001&videoId=6131329890001", "https://bcsecure01-a.akamaihd.net/19/1177090979001/202002/730/1177090979001_6131193531001_6131195203001-vs.jpg?pubId=2985902006001&videoId=6131195210001", "https://images.wired.it/wp-content/uploads/2020/04/01142052/coronavirus-vaccino1-600x246.jpg", "https://images.wired.it/wp-content/uploads/2020/04/02082426/coronavirus-big-tech-600x246.jpg", "https://images.wired.it/wp-content/uploads/2020/03/27232848/wired_answers_bucci-600x246.jpg", "https://secure-it.imrworldwide.com/cgi-bin/m?ci=condenast-it&cg=0&cc=0&ts=noscript", "https://images.wired.it/wp-content/uploads/2020/03/31141416/GettyImages-1214714655-600x246.jpg", "https://brightcove04pmdo-a.akamaihd.net/1177090979001/1177090979001_6129436517001_6129435895001-vs.jpg?pubId=2985902006001&videoId=6129435664001", "https://images.wired.it/wp-content/uploads/2020/03/31195639/test-covid-600x246.jpg", "https://images.wired.it/wp-content/uploads/2020/03/31144245/coronavirus-medd-600x246.jpg", "https://bcsecure01-a.akamaihd.net/19/1177090979001/202002/2742/1177090979001_6132128448001_6132123145001-vs.jpg?pubId=2985902006001&videoId=6132121221001", "https://images.wired.it/wp-content/uploads/2020/04/01205024/Novak-Djokovic-600x246.jpg", "https://images.wired.it/wp-content/uploads/2017/05/31132518/1535707518_Logo_RegionePS.png", "https://images.wired.it/avatar/big/mmusso.jpg", "https://images.wired.it/wp-content/uploads/2020/03/04125716/GettyImages-1209821056.jpg"], "movies": [], "text": "Di tutti i 104 ceppi di coronavirus raccolti dai casi di contagio in Cina, il 99,9% sono simili tra loro. Ci\u00f2 vuol dire che il virus non sta mutando in modo significativo. Lo studio dell'Oms\n\nI casi di contagio sono saliti a circa 93mila, mentre i decessi a oltre 3mila. L\u2019Italia, insieme alla Corea del sud e all\u2019Iran, sta affrontando uno dei maggiori focolai di coronavirus (Sars-CoV-2) al di fuori della Cina, con circa 2.200 casi di contagio confermati, 79 decessi e circa 160 persone guarite. Eppure, oggi arriva una buona notizia. Come riporta la rivista Nature, infatti, il nuovo coronavirus non sta mutando nel tempo. A dimostrarlo, dopo 9 giorni di conferenze e incontri (dal 16 al 24 febbraio) in Cina, sono stati gli esperti dell\u2019Organizzazione mondiale della sanit\u00e0, in un nuovo rapporto che ha analizzato nel dettaglio l\u2019epidemia cinese del nuovo coronavirus.\n\nTra i risultati del report, ce n\u2019\u00e8 uno particolarmente importante: le analisi del sequenziamento dell\u2019intero genoma di 104 ceppi del coronavirus, isolati e raccolti dai cittadini cinesi con insorgenza dei sintomi tra la fine di dicembre 2019 e met\u00e0 febbraio 2020, mostrano un\u2019omologia del 99,9%. In altre parole, ci\u00f2 significa che il virus non sta mutando in modo significativo. Un risultato, quindi, che allontana le paure che il coronavirus possa diventare pi\u00f9 aggressivo, oppure che eventuali mutazioni possano favorire il suo maggiore adattamento alla nostra specie o influenzare la sua risposta ai potenziali vaccini in via di sviluppo. Solo pochi giorni fa, ricordiamo, l\u2019azienda di biotecnologie Moderna Inc ha inviato al National Institute of Allergy and Infectious Diseases (Niaid) le prime fiale di un vaccino sperimentale pronto per essere testato su un ristretto gruppo di persone.\n\nTuttavia, come riporta il nuovo rapporto dell\u2019Oms, se da una parte il numero di contagi in Cina stia diminuendo, parallelamente dall\u2019altra sorgono ora alcune problematiche: le autorit\u00e0 cinesi, infatti, hanno ora difficolt\u00e0 nel reclutare pazienti per gli oltre 80 studi clinici che sono in corso per testare nuovi potenziali trattamenti contro il nuovo coronavirus. Ed \u00e8 proprio per questo che l\u2019Oms ha raccomandato di dare la priorit\u00e0 ad alcuni trattamenti sperimentali, rispetto ad altri.\n\nDal nuovo rapporto, inoltre, \u00e8 emerso che l\u2019et\u00e0 media delle persone contagiate dal nuovo coronavirus \u00e8 di 51 anni e la maggior parte dei contagi \u00e8 avvenuto all\u2019interno di ospedali, carceri o case, ossia dove c\u2019\u00e8 un contatto stretto e un maggior rischio di contaminazione che permette al virus di diffondersi tra le persone. Tuttavia, sottolinea Nature, dal rapporto \u00e8 emerso che la diffusione per via aerea potrebbe non essere la modalit\u00e0 di trasmissione principale del virus: uno studio preliminare svolto nella provincia di Guangdong, infatti, ha evidenziato che coloro che hanno condiviso la stessa abitazione con chi \u00e8 risultato positivo al virus (circa 1300 casi) avevano tra il 3 il 10% di possibilit\u00e0 di essere contagiati.", "keywords": [], "meta_keywords": [""], "tags": ["Puglia Sviluppo", "iPad", "Clima", "Google", "Spazio", "Cina", "Facebook \u2026", "Lavoro", "Internet", "genetica", "Wired Magazine \u2026", "Serie tv", "Il futuro dei media", "Coronavirus", "Trailer"], "authors": [], "publish_date": "Thu Mar  5 00:00:00 2020", "summary": "", "article_html": "", "meta_description": "Di tutti i 104 ceppi di coronavirus raccolti dai casi di contagio in Cina, il 99,9% sono simili tra loro. Ci\u00f2 vuol dire che il virus non sta mutando in modo significativo. Lo studio dell'Oms", "meta_lang": "it", "meta_favicon": "https://media.wired.it/static/img/icons/apple-touch-icon-180x180.png", "meta_data": {"language": "it", "apple-itunes-app": "app-id=859879283, app-argument=//www.wired.it/", "apple-mobile-web-app-capable": "yes", "apple-mobile-web-app-status-bar-style": "black", "viewport": "width=1054", "fb": {"app_id": 156550261045391, "pages": 114852768552976}, "msapplication-TileColor": "#000000", "msapplication-config": "https://media.wired.it/static_wired/img/favicon/browserconfig.xml", "msapplication-TileImage": "https://media.wired.it/static/img/icons//mstile-144x144.png", "theme-color": "#ffffff", "description": "Di tutti i 104 ceppi di coronavirus raccolti dai casi di contagio in Cina, il 99,9% sono simili tra loro. Ci\u00f2 vuol dire che il virus non sta mutando in modo significativo. Lo studio dell'Oms", "og": {"locale": "it_IT", "type": "article", "title": "Buone notizie: il nuovo coronavirus non sta mutando significativamente - Wired", "description": "Di tutti i 104 ceppi di coronavirus raccolti dai casi di contagio in Cina, il 99,9% sono simili tra loro. Ci\u00f2 vuol dire che il virus non sta mutando in modo significativo. Lo studio dell'Oms", "url": "https://www.wired.it/scienza/medicina/2020/03/05/oms-coronavirus-mutazione/", "site_name": "Wired", "updated_time": 1583454588, "image": {"identifier": "https://images.wired.it/wp-content/uploads/2020/03/04125716/GettyImages-1209821056.jpg", "secure_url": "https://images.wired.it/wp-content/uploads/2020/03/04125716/GettyImages-1209821056.jpg", "width": 1050, "height": 590}}, "article": {"publisher": "https://www.facebook.com/wireditalia/", "section": "Scienza", "published_time": 1583402403, "modified_time": 1583454588}, "twitter": {"card": "summary_large_image", "description": "Di tutti i 104 ceppi di coronavirus raccolti dai casi di contagio in Cina, il 99,9% sono simili tra loro. Ci\u00f2 vuol dire che il virus non sta mutando in modo significativo. Lo studio dell'Oms", "title": "Buone notizie: il nuovo coronavirus non sta mutando significativamente - Wired", "site": "@Wired", "image": "https://images.wired.it/wp-content/uploads/2020/03/04125716/GettyImages-1209821056.jpg", "creator": "@Wired", "domain": "wired.it"}, "generator": "WordPress 4.9"}, "canonical_link": "https://www.wired.it/scienza/medicina/2020/03/05/oms-coronavirus-mutazione/"}