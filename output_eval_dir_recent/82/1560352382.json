{"source_url": "http://www.haberaktuel.com", "url": "http://www.haberaktuel.com/diyanet-hac-islemlerini-erteledi-haberi-2712463.html", "title": "Diyanet hac i\u015flemlerini erteledi", "top_image": "https://www.haberaktuel.com/images/news/hac\u0131\u0131\u0131.jpg", "meta_img": "https://www.haberaktuel.com/images/news/hac\u0131\u0131\u0131.jpg", "images": ["https://www.haberaktuel.com/images/news/Google-News-Banneri.png", "data:image/png;base64,iVBORw0KGgoAAAANSUhEUgAAAGQAAABGAQMAAAAASKMqAAAAA1BMVEWurq51dlI4AAAAAXRSTlMmkutdmwAAABBJREFUKM9jGAWjYBQMKwAAA9QAAQWBn6cAAAAASUVORK5CYII=", "https://www.haberaktuel.com/images/news/hac\u0131\u0131\u0131.jpg", "https://www.haberaktuel.com/images/news/Hasbihal-Ad.png", "https://www.haberaktuel.com/images/news/haber-aktuel-zemin-300x56.png", "https://www.haberaktuel.com/images/news/haber-aktuel-300x99.png", "https://www.haberaktuel.com/images/news/Haber-Akt\u00fcel.png"], "movies": ["https://www.youtube.com/embed/sy2A1eKsAi0"], "text": "- Reklam -\n\nDiyanet \u0130\u015fleri Ba\u015fkanl\u0131\u011f\u0131, corona vir\u00fcse kar\u015f\u0131 al\u0131nan \u00f6nlemler kapsam\u0131nda hac i\u015flemlerini ikinci bir duyuruya kadar erteledi.\n\nSuudi Arabistan\u2019\u0131n, corona vir\u00fcs (Kovid-19) salg\u0131n\u0131 nedeniyle umre ziyaretlerini ge\u00e7ici olarak ask\u0131ya almas\u0131 ve umre ziyaretlerinin ge\u00e7ici olarak durdurulmas\u0131 ard\u0131ndan, Diyanet \u0130\u015fleri Ba\u015fkanl\u0131\u011f\u0131, internet sitesinden 2020 y\u0131l\u0131 hac \u00f6demeleri ile ilgili duyuru yapt\u0131.\n\n\u2018Hac \u00d6demeleri \u0130kinci Bir Duyuruya Kadar Ertelenmi\u015ftir\u2019 ba\u015fl\u0131kl\u0131 duyuruda 2\u2019nci ve 3\u2019\u00fcnc\u00fc taksit \u00f6demelerine ili\u015fkin \u201c2020 y\u0131l\u0131nda hacca gitmek \u00fczere kesin kay\u0131t yapt\u0131r\u0131p ilk taksit \u00f6demelerini yaparak 2\u2019nci ve 3\u2019\u00fcnc\u00fc taksit \u00f6demelerini hen\u00fcz yapmayan hac\u0131 adaylar\u0131m\u0131z\u0131n taksit \u00f6demeleri ve hac ile ilgili i\u015f ve i\u015flemler ikinci bir duyuruya kadar ertelenmi\u015ftir. Hac ile ilgili i\u015f ve i\u015flemler de (hac\u0131 adaylar\u0131m\u0131z\u0131n e\u011fitimleri, valiz, kitap, malzeme da\u011f\u0131t\u0131m\u0131, g\u00f6revli se\u00e7imi ve e\u011fitimi gibi konular) ikinci bir duyuruya kadar ertelenmi\u015ftir\u201d denildi.\n\nSitede ayr\u0131ca umre turlar\u0131 iptal edilen umrecilere \u00fccret iade i\u015flemlerinin nas\u0131l yap\u0131laca\u011f\u0131na ili\u015fkin bir duyuruya da yer verildi. Duyuruda, corona vir\u00fcsten korunmak ve yay\u0131l\u0131m\u0131n\u0131 \u00f6nlemek amac\u0131yla umre turlar\u0131n\u0131n ileri bir tarihe ertelenmesi \u00fczerine, baz\u0131 kafilelerin umre vizelerinin al\u0131nmas\u0131na ra\u011fmen iptal edilmek zorunda kal\u0131nd\u0131\u011f\u0131 bildirildi. Umre vizeleri al\u0131nan ve turlar\u0131 iptal edilen umre yolcular\u0131ndan vize \u00fccreti kesintisi yap\u0131lmadan \u00fccretlerin iade edilece\u011fi kaydedilirken, corona vir\u00fcs tedbirleri do\u011frultusunda umreye gidemeyen umrecilerin \u00fccret iadelerinin IBAN hesab\u0131na g\u00f6nderilmesi i\u00e7in talep ekran\u0131 a\u00e7\u0131ld\u0131.\n\nTRT", "keywords": [], "meta_keywords": [""], "tags": [], "authors": [], "publish_date": "Fri Mar 27 06:14:00 2020", "summary": "", "article_html": "", "meta_description": "Diyanet \u0130\u015fleri Ba\u015fkanl\u0131\u011f\u0131, corona vir\u00fcse kar\u015f\u0131 al\u0131nan \u00f6nlemler kapsam\u0131nda hac i\u015flemlerini ikinci bir duyuruya kadar erteledi. Suudi Arabistan\u2019\u0131n\u2026", "meta_lang": "tr", "meta_favicon": "https://www.haberaktuel.com/images/news/favicon.ico", "meta_data": {"viewport": "width=device-width, initial-scale=1.0", "robots": "max-snippet:-1,max-image-preview:standard,max-video-preview:-1", "description": "Diyanet \u0130\u015fleri Ba\u015fkanl\u0131\u011f\u0131, corona vir\u00fcse kar\u015f\u0131 al\u0131nan \u00f6nlemler kapsam\u0131nda hac i\u015flemlerini ikinci bir duyuruya kadar erteledi. Suudi Arabistan\u2019\u0131n\u2026", "og": {"image": {"identifier": "https://www.haberaktuel.com/images/news/hac\u0131\u0131\u0131.jpg", "width": 530, "height": 400}, "locale": "tr_TR", "type": "article", "title": "Diyanet hac i\u015flemlerini erteledi", "description": "Diyanet \u0130\u015fleri Ba\u015fkanl\u0131\u011f\u0131, corona vir\u00fcse kar\u015f\u0131 al\u0131nan \u00f6nlemler kapsam\u0131nda hac i\u015flemlerini ikinci bir duyuruya kadar erteledi. Suudi Arabistan\u2019\u0131n, corona vir\u00fcs (Kovid-19) salg\u0131n\u0131 nedeniyle umre\u2026", "url": "https://www.haberaktuel.com/diyanet-hac-islemlerini-erteledi-haberi-2712463.html", "site_name": "Haber Akt\u00fcel", "updated_time": "2020-03-27T06:14+00:00"}, "article": {"publisher": "https://www.facebook.com/haberaktuelcom", "published_time": "2020-03-27T06:14+00:00", "modified_time": "2020-03-27T06:14+00:00"}, "fb": {"app_id": 187792187915633}, "twitter": {"card": "summary", "site": "@haberaktuel", "title": "Diyanet hac i\u015flemlerini erteledi", "description": "Diyanet \u0130\u015fleri Ba\u015fkanl\u0131\u011f\u0131, corona vir\u00fcse kar\u015f\u0131 al\u0131nan \u00f6nlemler kapsam\u0131nda hac i\u015flemlerini ikinci bir duyuruya kadar erteledi. Suudi Arabistan\u2019\u0131n, corona vir\u00fcs (Kovid-19) salg\u0131n\u0131 nedeniyle umre\u2026", "image": {"identifier": "https://www.haberaktuel.com/images/news/hac\u0131\u0131\u0131.jpg", "width": 530, "height": 400}}, "google-site-verification": "n0GaUALu0mTqILg7ab6XqsmwOxE-zSj3PGMyM2yfUQ0", "onesignal": "wordpress-plugin", "msapplication-TileImage": "https://www.haberaktuel.com/images/news/cropped-favicon-270x270.png"}, "canonical_link": "https://www.haberaktuel.com/diyanet-hac-islemlerini-erteledi-haberi-2712463.html"}