{"source_url": "https://www.ilmessaggero.it", "url": "https://www.ilmessaggero.it/roma/news/coronavirus_rocca_di_papa_morti_contagi_san_raffaele_news_indagini_cosa_e_successo-5184618.html", "title": "Coronavirus Rocca di Papa, \u00abPositivi in corsia con gli altri\u00bb: cos\u00ec il focolaio al San Raffaele", "top_image": "https://statics.cedscdn.it/photos/MED/46/18/5184618_0835_roccadipapa.jpg", "meta_img": "https://statics.cedscdn.it/photos/MED/46/18/5184618_0835_roccadipapa.jpg", "images": ["https://statics.cedscdn.it/photos/LOW/79/67/5187967_poster_001.jpg", "https://www.ilmessaggero.it/img/logo_guidalloshopping.png", "https://www.ilmessaggero.it/img/testatina_casa.jpg", "https://statics.cedscdn.it/photos/MED/46/18/5184618_0835_roccadipapa.jpg", "https://statics.cedscdn.it/photos/THUMB/81/19/5188119_1606_italy_pandemic_coronavirus.jpg", "https://www.guidalloshopping.com/wp-content/uploads/2020/04/Schermata-2020-04-08-alle-17.03.08-300x196.png", "https://statics.cedscdn.it/photos/THUMB/78/61/5187861_1235_1.jpg", "https://statics.cedscdn.it/photos/THUMB/81/63/5188163_1612_cancellata_scritta_antonio_san_lorenzo.jpg", "https://www.ilmessaggero.it/img/logo_msgr_tv.png", "https://statics.cedscdn.it/photos/THUMB/25/41/5182541_0838_giacomozzi.jpg", "https://statics.cedscdn.it/photos/THUMB/14/05/5181405_camper_rocca_1_1.jpg", "https://www.ilmessaggero.it/casa/showcase_img/logo-453.jpg", "https://statics.cedscdn.it/photos/THUMB/35/63/5183563_1043_rocca_papa.jpg", "https://www.ilmessaggero.it/casa/showcase_img/285966.jpg", "https://utils.cedsdigital.it/promo_shop.php?what=img&id_testata=1&ad=dx", "https://statics.cedscdn.it/photos/THUMB/82/17/5188217_1701_coronavirus_roma_lazio_bollettino_casi_contagi_morti_23_aprile_2020.jpg", "https://caltagironeeditore01.wt-eu02.net/927615140575951/wt.pl?p=328,0", "https://www.ilmessaggero.it/img/lettera.png", "https://statics.cedscdn.it/photos/MED/79/61/5187961_1326_thumbnail_2384298.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://statics.cedscdn.it/photos/THUMB/80/30/5188030_1425_alta_velocita_frosinone_cassino_stazione_ferentino_treni_ultime_notizie_23_aprile_2020.jpg", "https://www.facebook.com/tr?id=613826478728879&ev=PageView\r\n&noscript=1", "https://www.ilmessaggero.it/img/mobile/AjaxLoader_small.gif", "https://statics.cedscdn.it/photos/MED/75/83/5187583_0852_tina_cipollari_dieta_prodotto_dimagrante_istagram_ultime_notizie_23_aprile_2020.jpg", "https://statics.cedscdn.it/photos/THUMB/79/34/5187934_1308_coronavirus_roma_bollettino_spallanzani_ultime_notizie_23_aprile_2020_2_.jpg"], "movies": [], "text": "Pazienti positivi al coronavirus negli stessi reparti dei no Covid, operatori non sufficienti e addirittura assenti la notte. Quello che emerge dai verbali dell'ultimo sopralluogo degli ispettori della Asl Rm 6 e dei carabinieri del Nas di Roma, che luned\u00ec sono entrati nella clinica San Raffaele di Rocca di Papa, \u00e8 un quadro inquietante. E che suffraga i sospetti dei primi rilievi della Polizia locale. E poco conta che ieri la struttura abbia inviato una nota alle autorit\u00e0 con alcune giustificazioni. Per l'assessore regionale alla Sanit\u00e0, Alessio D'Amato, \u00abla San Raffaele deve adempiere alla prescrizioni, le indicazioni circa il contenimento del virus erano state date il 24 gennaio, n\u00e9 sono accoglibili richieste di modificare i verbali\u00bb.\n\nCoronavirus, inchiesta al San Raffaele: \u00abMia madre lasciata morire, ci dicevano che non aveva sintomi\u00bb\n\nCoronavirus a Rocca di Papa: arrivano i Nas, indagini su 30 morti sospette\n\n\n\nI REATI\n\nIeri i carabinieri del Nas hanno depositato una prima corposa informativa sul tavolo del sostituto procuratore di Velletri Giuseppe Travaglini. Sono almeno una trentina le morti sospette su cui indagano i pm dei Castelli, ma il numero sembra destinato a salire. Sulla struttura di Rocca di Papa dove, a oggi, si contano 161 positivi di cui 121 pazienti e 40 operatori sanitari, la Procura di Velletri ha aperto un fascicolo al momento per omicidio colposo, ma si profila anche l'epidemia colposa e presto potrebbero scattare i primi provvedimenti. Non \u00e8 escluso il commissariamento. I controlli hanno riscontrato non solo la \u00abmancata separazione tra degenti positivi e negativi\u00bb ma anche \u00abl'assenza di percorsi emergenziali, il mancato controllo del confinamento dei pazienti e l'assenza di personale medico e infermieristico in numero adeguato e sufficiente per assistere i malati\u00bb. La struttura tra l'altro, \u00e8 accreditata per 95 posti letto di lungodegenza ed \u00e8 l\u00ec che sarebbe scoppiato il focolaio. Nelle relazioni al sopralluogo del 20 aprile, scrivono gli ispettori e i carabinieri, \u00absi \u00e8 constatato che a fronte dei 70 pazienti presenti all'interno del reparto Rsa alle ore 12, solo 20 di loro erano stati adeguatamente assistiti nell'espletamento delle pulizie quotidiane rimanendo pertanto gli altri 50 privi di idonea igiene e assistenza\u00bb. C'\u00e8 dell'altro. Gli ispettori mettono nero su bianco che \u00abdalla visione dei turni programmati per aprile in Rsa per la notte di domenica 20 non risulta la presenza di personale infermieristico e assistenziale\u00bb.\n\nNon solo. \u00abIl numero dei pazienti positivi, trasformano di fatto la struttura in una Rsa Covid e il personale in servizio non appare sufficiente a garantire una assistenza adeguata\u00bb. Delle evidenze emerse ne ha preso atto la sindaca Veronica Cimino che le ha fatte sue nell'ordinanza con cui ha chiesto alla struttura di dare immediata esecuzione alle prescrizioni sanitarie fornite dalla Asl e a provvedere al corretto smaltimento dei rifiuti da Covid. \u00abLa matematica non \u00e8 una opinione - dice la sindaca - parleranno i numeri dei morti, dei malati. Sono i numeri che faranno giustizia\u00bb. Secondo la San Raffaele Spa \u00absin dal primo caso positivo\u00bb n\u00e9 i medici di medicina generale o del servizio sanitario nazionale, \u00absi sono pi\u00f9 recati presso la nostra Rsa pur avendo la responsabilit\u00e0 medica prevista dalla normativa\u00bb. Intanto, \u00e8 stato disposto il trasferimento di 21 pazienti, fondamentale \u00e8 sapere se i Covid positivi saranno accolti in strutture adeguate senza pericolo di ulteriori contagi. \u00abIn queste ore - ha detto il comandante della polizia locale Gabriele Di Bella - stiamo chiedendo la certificazione che attesti dove siano state portate queste persone e se sono positive o meno al Covid. La zona di isolamento \u00e8 una cintura impenetrabile e tutto quello che entra e esce passa attraverso la supervisione dei check point. Ho sollecitato la direzione amministrativa e sanitaria a trasmettere tempestivamente la documentazione in assenza della quale sar\u00e0 trasmessa subito una informativa alla Procura\u00bb.\n\nNEL MIRINO\n\nLa Procura di Velletri ha nel mirino anche la San Raffaele di Montecompatri, altra clinica del gruppo, dove l'altroieri \u00e8 avvenuto un secondo decesso. Qui, per\u00f2, appena avuta notizia della prima morte per Covid, il sindaco Fabio D'Acuti, il 17 aprile, ha sigillato la struttura con una ordinanza, poi parzialmente revocata. E sono stati effettuati tamponi a tappeto. A oggi sono 25 i positivi, di cui 16 nella Rsa, 3 nell'hospice, 2 nella psichiatria e 4 operatori adesso in isolamento domiciliare. Su 426 tamponi a personale, degenti ed esterni venuti a contatto, 326 hanno dato esito negativo e per 76 si \u00e8 ancora in attesa della risposta. \u00abSiccome il virus ha una velocit\u00e0 di diffusione enorme - spiega D'Acuti - ho emesso l'ordinanza senza aspettare la risposta dei primi tamponi. Vedevo che cosa stava succedendo a Rocca di Papa e non c'era tempo da perdere\u00bb.\n\nUltimo aggiornamento: 11:00\n\n\u00a9 RIPRODUZIONE RISERVATA", "keywords": [], "meta_keywords": ["coronavirus", "rocca di papa"], "tags": [], "authors": [], "publish_date": null, "summary": "", "article_html": "", "meta_description": "Pazienti positivi al coronavirus negli stessi reparti dei no Covid, operatori non sufficienti e addirittura assenti la notte. Quello che emerge dai verbali dell'ultimo sopralluogo degli ispettori...", "meta_lang": "it", "meta_favicon": "https://www.ilmessaggero.it/img/favicons/152x152.png", "meta_data": {"viewport": "width=device-width", "description": "Pazienti positivi al coronavirus negli stessi reparti dei no Covid, operatori non sufficienti e addirittura assenti la notte. Quello che emerge dai verbali dell'ultimo sopralluogo degli ispettori...", "keywords": "coronavirus, rocca di papa", "robots": "index,follow", "news_keywords": "coronavirus, rocca di papa", "pay": 0, "og": {"type": "article", "title": "Coronavirus Rocca di Papa, \u00abPositivi in corsia con gli altri\u00bb: cos\u00ec il focolaio al San Raffaele", "url": "https://www.ilmessaggero.it/roma/news/coronavirus_rocca_di_papa_morti_contagi_san_raffaele_news_indagini_cosa_e_successo-5184618.html", "image": "https://statics.cedscdn.it/photos/MED/46/18/5184618_0835_roccadipapa.jpg", "description": "Pazienti positivi al coronavirus negli stessi reparti dei no Covid, operatori non sufficienti e addirittura assenti la notte. Quello che emerge dai verbali dell'ultimo sopralluogo degli ispettori..."}, "fb": {"pages": 124918220854917, "app_id": 602506186465830}, "article": {"content_tier": "free"}, "twitter": {"card": "summary_large_image", "url": "https://www.ilmessaggero.it/roma/news/coronavirus_rocca_di_papa_morti_contagi_san_raffaele_news_indagini_cosa_e_successo-5184618.html", "site": "@ilmessaggeroit", "title": "Coronavirus Rocca di Papa, \u00abPositivi in corsia con gli altri\u00bb: cos\u00ec il focolaio al San Raffaele", "description": "Pazienti positivi al coronavirus negli stessi reparti dei no Covid, operatori non sufficienti e addirittura assenti la notte. Quello che emerge dai verbali dell'ultimo sopralluogo degli ispettori...", "image": "https://statics.cedscdn.it/photos/MED/46/18/5184618_0835_roccadipapa.jpg"}}, "canonical_link": "https://www.ilmessaggero.it/roma/news/coronavirus_rocca_di_papa_morti_contagi_san_raffaele_news_indagini_cosa_e_successo-5184618.html"}