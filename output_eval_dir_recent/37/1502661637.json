{"source_url": "https://www.ilgazzettino.it", "url": "https://www.ilgazzettino.it/italia/politica/salvini_bologna_citofona_tunisino_oggi_anna_rita_biagini_news-5002197.html", "title": "Salvini e la citofonata al tunisino, la signora che ha denunciato: \u00abIo qui esco con la pistola\u00bb", "top_image": "https://www.ilgazzettino.it/photos/MED/11/80/5001180_0832_salvini_citofona.jpg", "meta_img": "https://www.ilgazzettino.it/photos/MED/11/80/5001180_0832_salvini_citofona.jpg", "images": ["https://www.ilgazzettino.it/photos/MED/11/80/5001180_0832_salvini_citofona.jpg", "https://www.ilgazzettino.it/img/oroscopo.png", "https://www.ilgazzettino.it/photos/THUMB/06/89/5000689_2018_salvini_fedez_citofono_spacciatore_instagram_oggi_bologna.jpg", "https://www.ilgazzettino.it/photos/THUMB/03/95/5000395_1604_tradisce_moglie_suocera_luna_di_miele_figlio_ultime_notizie.jpg", "https://www.ilgazzettino.it/img/logo_tv.png", "https://www.ilgazzettino.it/photos/THUMB/11/86/5001186_0759_di_maio_dimissioni.jpg", "https://www.facebook.com/tr?id=429095610566268&ev=PageView\r\n&noscript=1", "https://www.ilgazzettino.it/photos/THUMB/08/08/5000808_2353_renzi.jpg", "https://caltagironeeditore01.wt-eu02.net/927615140575951/wt.pl?p=328,0", "https://www.ilgazzettino.it/photos/THUMB/00/54/5000054_1224_salvini_fabio_volo_diretta_radio_deejay_ultime_notizie_0.jpg", "https://www.ilgazzettino.it/photos/THUMB/99/93/4999993_1514_salvini_citofona.jpg", "https://utils.cedsdigital.it/promo_shop.php?what=img&id_testata=5&ad=dx", "https://www.ilgazzettino.it/photos/MED/03/36/5000336_22_01_20_di_maio_annuncia_le_dimmissioni_da_capo_politico_del_m5s_infografica_g01_19_web.jpg", "https://www.ilgazzettino.it/img/logo.png", "https://www.ilgazzettino.it/photos/THUMB/06/50/5000650_1815_salvini_citofono_danni_macchina.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://www.ilgazzettino.it/photos/THUMB/06/36/5000636_1917_salvini_1.jpg", "https://www.ilgazzettino.it/photos/THUMB/02/69/5000269_Salvin3.jpg", "https://www.ilgazzettino.it/photos/THUMB/08/11/5000811_0007_salvini_e_fine.jpg", "https://www.ilgazzettino.it/photos/THUMB/01/96/5000196_1128_assunta_incinta_posto_fisso.jpg", "https://www.ilgazzettino.it/photos/THUMB/85/53/4998553_21_01_20_salvini_al_quartiere_pilastro_di_bologna_citofona_a_famiglia_tunisina_e_vero_che_spacc_web.jpg", "https://www.ilgazzettino.it/photos/THUMB/00/65/5000065_1248_est58714.jpg"], "movies": [], "text": "Settemila abitanti all'estrema periferia della citt\u00e0, un quartiere di edilizia popolare con poco spazio, tante etnie, una storia di degrado e tensioni sociali. E di violenza: al Pilastro il 4 gennaio 1991 la banda della Uno bianca crivell\u00f2 di colpi tre carabinieri di pattuglia. E qui abita Anna Rita Biagini, 61 anni: \u00abCi vivo da trent'anni, ma le cose negli ultimi tempi sono peggiorate. La sera quando porto il cane a fare una passeggiata ho una pistola in tasca, regolarmente registrata. Mi spiace ma \u00e8 cos\u00ec\u00bb, raccontava marted\u00ec a Matteo Salvini in campagna elettorale.\n\nSalvini, sfondato parabrezza all'auto della donna che indicava il citofono\n\nSalvini, Fabio Volo lo offende in diretta: \u00abVai a citofonare ai camorristi...\u00bb. La replica del capo della Lega\n\nDOSSIER CONTRO I PUSHER\n\nPoi si \u00e8 spinta oltre, indicando al leader della Lega il citofono di un ragazzo tunisino che, a suo dire, spaccia. E Salvini, ripreso dalle tv, schiaccia il bottone: \u00abBuonasera, suo figlio \u00e8 un pusher?\u00bb. Risponde il padre di Y., balbetta qualcosa e appende. Ora la citofonata \u00e8 un caso politico e diplomatico, con le proteste ufficiali della Tunisia e l'indignazione dell'opposizione. \u00abSe avesse bussato alla mia mamma, che abita al Pilastro, gli sarebbe andata molto peggio\u00bb, commenta il sindaco Pd di Bologna Virginio Merola. Ma anche l'alleata Giorgia Meloni non apprezza: \u00abIo non l'avrei fatto. Se sei una persona cos\u00ec in vista il pericolo emulazione non si pu\u00f2 controllare\u00bb. Oggi dovrebbe partire la denuncia della famiglia del diciassettenne contro Salvini: \u00abLe possibili ipotesi di reato sono molteplici, a memoria mi vengono in mente almeno sei o sette illeciti tra civili e penali\u00bb, dice l'avvocato Cathy La Torre, che segue il ragazzo. Ieri pomeriggio era nel suo studio: \u00abCome sto? Male. Sono stato sommerso dalle bugie, non sono uno spacciatore, sono un ragazzo tranquillo. E mi sono visto piombare Matteo Salvini in casa\u00bb. Y. gioca a calcio e va a scuola, ma vuole abbandonarla per trovarsi un impiego perch\u00e9 tra pochi mesi diventer\u00e0 pap\u00e0. Il padre lavora come corriere alla Bartolini, ha un fratello pi\u00f9 grande con un precedente per rissa, \u00abla droga non c'entra nulla\u00bb. E allora perch\u00e9 la signora Biagini ha scelto proprio il suo citofono? \u00abSi incontrano a spasso con il cane, sotto il portico del condominio del ragazzo si spaccia e l'ha tirato in mezzo\u00bb, \u00e8 la ricostruzione del legale. Lei, mentre scorta Salvini tra le aiuole del quartiere, racconta la sua vita difficile, del figlio trentenne malato di Sla e stroncato da un'overdose. Dal quel momento la lotta agli stupefacenti \u00e8 diventata la sua missione e per questo, afferma, la minacciano e lei gira con un'arma. Consegna all'ex ministro il dossier di una personale indagine, con foto e segnalazioni dei pusher di zona. \u00abChiedo solo di poter uscire di casa tranquilla e qui non mi sento sicura. Dal presidente di quartiere mi sento dire che invece le cose vanno bene, ci promettono una nuova caserma dei carabinieri ma rimandano sempre. Per questo apprezzo Salvini, mi sembra che su questi problemi abbia le idee chiare\u00bb.\n\n\n\nSCONTRO DIPLOMATICO\n\nIeri mattina i familiari di Anna Rita Biagini si sono ritrovati con la macchina semi distrutta, il parabrezza danneggiato e i vetri laterali in frantumi. \u00abTorner\u00f2 - promette Salvini - Non sono pentito, ho risposto a una madre coraggiosa. Noi siamo andati a disturbare la piazza dello spaccio. In galera in questo momento ci sono pi\u00f9 di duemila spacciatori tunisini\u00bb. Il vicepresidente del Parlamento di Tunisi, Osama Sghaier, irrompe nella polemica definendo il segretario \u00abun razzista, che mina i rapporti tra Italia e Tunisia\u00bb. L'ambasciatore Moez Sinaoui scrive al presidente del Senato Elisabetta Casellati denunciando \u00abuna deplorevole provocazione, fatta in maniera illecita, senza rispetto per il domicilio privato di una famiglia tunisina\u00bb. All'autorit\u00e0 per la privacy \u00e8 gi\u00e0 arrivata una segnalazione e il presidente Antonello Soro anticipa: \u00abLa esamineremo\u00bb.\n\nUltimo aggiornamento: 09:21\n\n\u00a9 RIPRODUZIONE RISERVATA", "keywords": [], "meta_keywords": ["bologna", "matteo salvini"], "tags": [], "authors": [], "publish_date": null, "summary": "", "article_html": "", "meta_description": "Settemila abitanti all'estrema periferia della citt\u00e0, un quartiere di edilizia popolare con poco spazio, tante etnie, una storia di degrado e tensioni sociali. E di violenza: al Pilastro...", "meta_lang": "it", "meta_favicon": "https://www.ilgazzettino.it/img/favicons/favicon.png", "meta_data": {"viewport": "width=device-width", "description": "Settemila abitanti all'estrema periferia della citt\u00e0, un quartiere di edilizia popolare con poco spazio, tante etnie, una storia di degrado e tensioni sociali. E di violenza: al Pilastro...", "keywords": "bologna, matteo salvini", "robots": "index,follow", "article": {"content_tier": "metered"}, "news_keywords": "bologna, matteo salvini", "og": {"type": "article", "title": "Salvini e la citofonata al tunisino, la signora che ha denunciato: \u00abIo qui esco con la pistola\u00bb", "url": "https://www.ilgazzettino.it/italia/politica/salvini_bologna_citofona_tunisino_oggi_anna_rita_biagini_news-5002197.html", "image": "https://www.ilgazzettino.it/photos/MED/11/80/5001180_0832_salvini_citofona.jpg", "description": "Settemila abitanti all'estrema periferia della citt\u00e0, un quartiere di edilizia popolare con poco spazio, tante etnie, una storia di degrado e tensioni sociali. E di violenza: al Pilastro..."}, "fb": {"pages": 154142713068, "app_id": 1405845179653364}, "twitter": {"card": "summary_large_image", "url": "https://www.ilgazzettino.it/italia/politica/salvini_bologna_citofona_tunisino_oggi_anna_rita_biagini_news-5002197.html", "site": "@Gazzettino", "title": "Salvini e la citofonata al tunisino, la signora che ha denunciato: \u00abIo qui esco con la pistola\u00bb", "description": "Settemila abitanti all'estrema periferia della citt\u00e0, un quartiere di edilizia popolare con poco spazio, tante etnie, una storia di degrado e tensioni sociali. E di violenza: al Pilastro...", "image": "https://www.ilgazzettino.it/photos/MED/11/80/5001180_0832_salvini_citofona.jpg"}}, "canonical_link": "https://www.ilgazzettino.it/italia/politica/salvini_bologna_citofona_tunisino_oggi_anna_rita_biagini_news-5002197.html"}