{"source_url": "https://www.ilgiornale.it", "url": "https://www.ilgiornale.it/news/politica/campania-fico-cerca-dialogo-col-pd-base-gela-no-ad-alleanze-1820373.html", "title": "Campania, Fico cerca il dialogo col Pd. La base lo gela: \"No ad alleanze\"", "top_image": "https://www.ilgiornale.it/sites/default/files/foto/2020/02/03/1580715936-fotogramma-20200202173618-31836763.jpg", "meta_img": "https://www.ilgiornale.it/sites/default/files/foto/2020/02/03/1580715936-fotogramma-20200202173618-31836763.jpg", "images": ["https://www.ilgiornale.it/sites/default/modules/ilg_firme/img/691.png", "https://www.ilgiornale.it/sites/default/modules/ilg_logo/img/logo_interne.png", "https://www.ilgiornale.it/sites/default/files/styles/thumbnail/public/pictures/TVRJM05UZzU-image_0.jpeg", "https://www.ilgiornale.it/sites/default/files/styles/thumbnail/public/pictures/TVRNNE1UYzU-DSC_0577-827x1024%20-%20Copy.jpg", "https://www.ilgiornale.it/sites/default/files/styles/large/public/foto/2020/02/03/1580715936-fotogramma-20200202173618-31836763.jpg", "https://mediasetitalia01.wt-eu02.net/769396664005295/wt.pl?p=328,0", "https://www.shinystat.com/cgi-bin/shinystat.cgi?USER=mdilgiornale&P=2", "https://secure-it.imrworldwide.com/cgi-bin/m?ci=mediamond-it&cg=0", "https://www.ilgiornale.it/sites/all/themes/ilgiornaledefault05/img/rss_mini.png", "https://www.ilgiornale.it/sites/default/files/foto/2020/02/03/1580715936-fotogramma-20200202173618-31836763.jpg", "https://www.ilgiornale.it/sites/default/modules/ilg_firme/img/475.png", "https://www.ilgiornale.it/sites/default/files/spazio_curvo_1.jpg", "https://www.ilgiornale.it/sites/all/themes/ilgiornaledefault05/img/mobile_icon.png", "https://www.ilgiornale.it/sites/default/files/styles/thumbnail/public/pictures/TXpZMk1nPT0-BerninGLSelfportrait2Borghese.jpg"], "movies": [], "text": "La base del Movimento 5 Stelle si divide in vista delle elezioni Regionali in Campania che si terranno in questa primavera. Nel corso dell'assemblea tenutasi all\u2019Hotel Ramada di Napoli, \u00e8 stato netto il responso negativo su un'alleanza con il Partito democratico: circa il 90% ha bocciato categoricamente un accordo con o senza Vincenzo De Luca come candidato dei dem. Un incontro durato 7 ore che ha messo i pentastellati a un bivio, con circa 120 interventi al microfono: da considerare che quei pochi esponenti favorevoli al dialogo sono stati coperti da fischi di dissenso. La base la pensa diversamente da Roberto Fico, che era presente: \" Per me il punto davvero importante \u00e8 aver ascoltato tutti, e questo prescinde un po\u2019 dall\u2019idea di costruire un percorso nuovo in Campania \". Poi specificato che adesso \" i facilitatori regionali porteranno a Vito Crimi queste opinioni e si decider\u00e0 \".\n\nValeria Ciaramino, regista dell'assemblea, ha cos\u00ec sintetizzato le richieste arrivate dalla maggioranza: \" Chiediamo che a votare (su eventuali alleanze, ndr) sulla piattaforma Rousseau siano solo i campani \". Ma successivamente il presidente della Camera ha voluto fare chiarezza sul punto in questione sollevato da molti gialli: \" Questo poi si vedr\u00e0 e si decider\u00e0 \".\n\n\"Cos\u00ec opposizione a vita\"\n\nLo stesso Fico ha concluso l'assemblea con un breve intervento, tentando di indurre alla riflessione la base grillina: \" Si \u00e8 detto che siamo contro il sistema: \u00e8 vero nel senso che vogliamo cambiarlo, ma siamo anche parte delle istituzioni. Io sono la terza carica dello Stato e il Movimento parteciper\u00e0 alle nomine, a partire dalla Rai. Possiamo decidere di dimetterci tutti e di stare all\u2019opposizione, ma sono convinto che la fotografia della Campania a giugno non sar\u00e0 diversa da quello di adesso \". In tal senso gli Stati generali saranno fondamentali poich\u00e9 serviranno per \" fare un ragionamento \", farsi \" delle domande ed affrontare problemi come quello della piattaforma Rousseau \". \" Ognuno di noi ha responsabilit\u00e0. Pensiamo a chiederci se per il Movimento un\u2019altra strada \u00e8 possibile \", ha concluso. Per lui pochi applausi e si alza una sola voce da parte degli attivisti: \" Nessun accordo con il Pd \".", "keywords": [], "meta_keywords": [""], "tags": ["Partito democratico (Pd)", "Movimento 5 Stelle (M5S)"], "authors": ["Luca Sablone", "Alessandro Sallusti", "Francesco Maria Del Vigo"], "publish_date": "Mon Feb  3 09:16:09 2020", "summary": "", "article_html": "", "meta_description": "Il 90% non vuole alleanze con qualsiasi partito in Campania. Roberto Fico avverte: \"Cos\u00ec siamo destinati a fare opposizione a vita\".", "meta_lang": "", "meta_favicon": "https://www.ilgiornale.it/misc/favicon.ico", "meta_data": {"og": {"description": "Il 90% non vuole alleanze con qualsiasi partito in Campania. Roberto Fico avverte: &quot;Cos\u00ec siamo destinati a fare opposizione a vita&quot;.", "image": "https://www.ilgiornale.it/sites/default/files/foto/2020/02/03/1580715936-fotogramma-20200202173618-31836763.jpg", "site_name": "ilGiornale.it", "url": "https://www.ilgiornale.it/news/politica/campania-fico-cerca-dialogo-col-pd-base-gela-no-ad-alleanze-1820373.html", "title": "Campania, Fico cerca il dialogo col Pd. La base lo gela: \"No ad alleanze\"", "type": "article"}, "news_keywords": "Movimento 5 Stelle (M5S), Partito democratico (Pd)", "article": {"published_time": "2020-02-03T09:16:09+01:00"}, "description": "Il 90% non vuole alleanze con qualsiasi partito in Campania. Roberto Fico avverte: \"Cos\u00ec siamo destinati a fare opposizione a vita\".", "generator": "Drupal 7 (http://drupal.org)"}, "canonical_link": "https://www.ilgiornale.it/news/politica/campania-fico-cerca-dialogo-col-pd-base-gela-no-ad-alleanze-1820373.html"}