{"source_url": "https://www.cronacheancona.it", "url": "https://www.cronacheancona.it/2020/01/09/mattia-ha-attraversato-con-le-cuffiette-non-ha-sentito-le-urla-dei-compagni-e-i-richiami-del-macchinista/210485/", "title": "Mattia ha attraversato con le cuffiette: non ha sentito le urla dei compagni e i richiami del macchinista", "top_image": "https://www.cronacheancona.it/wp-content/uploads/2020/01/mattia-perini-650x340.jpeg", "meta_img": "https://www.cronacheancona.it/wp-content/uploads/2020/01/mattia-perini-650x340.jpeg", "images": ["https://cronachemaceratesi.s3.amazonaws.com/images/social/mail.png", "https://www.cronacheancona.it/wp-content/uploads/2020/01/mattia-perini-2.jpg", "https://www.cronacheancona.it/wp-content/themes/WpNewspaper/images/fb.png", "https://cdn.cronachemaceratesi.it/wp-content/uploads/static/img/rss_big.png", "https://www.cronacheancona.it/wp-content/uploads/2020/01/stazione-loreto-3-650x488.jpeg", "https://www.cronacheancona.it/wp-content/themes/WpNewspaper/images/Logo_Cronache_Ancona_def.png", "https://cdn.cronachemaceratesi.it/wp-content/uploads/static/img/fb_big.png", "https://www.cronachefermane.it/images/stampa_pdf.png", "https://www.cronacheancona.it/wp-content/uploads/2020/01/mattia-perini-650x340.jpeg", "https://www.cronacheancona.it/wp-content/themes/WpNewspaper/images/google_play.png", "https://www.cronacheancona.it/wp-content/themes/WpNewspaper/images/rss.png", "https://www.cronacheancona.it/wp-content/themes/WpNewspaper/images/apple.png"], "movies": [], "text": "TRAGEDIA SUI BINARI - Mattia Perini, 16 anni, civitanovese, non si \u00e8 accorto dell'arrivo del treno se non all'ultimo quando ha cercato di tornare indietro ma ormai era tardi\n\ndi Maria Paola Cancellieri\n\nUna tragedia che si \u00e8 consumata sui binari, sotto gli occhi di un gruppetto di studenti e di un docente. Doveva essere un giorno come tanti per Mattia Perini, invece lo studente civitanovese \u00e8 morto a soli 16 anni travolto da un treno in transito nella stazione di Loreto. Sembra impossibile a tutti che il suo cuore si sia fermato in un secondo mentre compiva un gesto abituale, quotidiano. Era uscito da scuola, l\u2019Alberghiero \u2018Einstein Nebbia\u2019 di Loreto, alle 13,40 di oggi, come faceva ogni giorno e aveva raggiunto la scalo ferroviario della citt\u00e0 mariana. Verso le 14, stava attraversando i binari per raggiungere la banchina dall\u2019altra parte dei binari dove avrebbe dovuto attendere il treno regionale che lo avrebbe riportato a casa, a Civitanova. Cuffiette alle orecchie, Mattia avrebbe iniziato ad attraversare la strada ferrata proprio mentre stava entrando in stazione a velocit\u00e0 ridotta la Frecciargento Taranto-Milano con 294 passeggeri a bordo.\n\nIl convoglio era in transito e non avrebbe fatto sosta. Gli amici gli hanno gridato di fermarsi, il macchinista ha azionato il segnale acustico per invitarlo a spostarsi. Ma quando il ragazzino ha intravisto la sagoma del mezzo era ormai troppo tardi. Negli occhi sbarrati di chi guidava il treno si \u00e8 specchiata l\u2019ultima immagine di una giovane vita. Ci sono volute ore per ricostruire l\u2019esatta dinamica dell\u2019incidente. Secondo le testimonianze raccolte dagli agenti della Polfer, il ragazzino avrebbe tentato all\u2019ultimo secondo di fare dietrofront per tornare indietro. Il macchinista avrebbe cercato di frenare ma l\u2019impatto \u00e8 stato inevitabile e letale: il 16enne \u00e8 morto sul colpo e sono stati inutili i soccorsi sanitari. Sono rimasti sconvolti dalla drammatica esperienza i coetanei dello studente che hanno assistito alla scena senza poter aiutare l\u2019amico. La notizia dell\u2019incidente, di questa morte assurda, \u00e8 corsa sui social network innanzitutto. I genitori del ragazzo, preoccupati per il suo ritardo hanno telefonato disperati a scuola sperando di trovarlo ancora l\u00ec. Poi sono partiti subito per Loreto e qui sono entrati in un tunnel di lacrime e strazio.\n\nIn queste ore di disperazione e profonda sofferenza, il sindaco di Loreto ha voluto manifestare il cordoglio della citt\u00e0 mariana. \u00abEsprimo a nome del Comune di Loreto il pi\u00f9 forte dolore per la scomparsa di Mattia Perini e vivo cordoglio per la sua famiglia, colpita da questa tragedia, cui siamo molto vicini. \u2013 scrive Paolo Niccoletti \u2013 Sono corso sul luogo del fatto non appena avvisato ma ora \u00e8 il tempo proprio del dolore e dei sentimenti pi\u00f9 profondi verso Mattia e suoi cari, rinviando altri commenti e giudizi sino a quando le autorit\u00e0 deputate non avranno fatto maggiore chiarezza su quanto accaduto\u00bb.\n\n(ultimo aggiornamento alle ore 19.45)", "keywords": [], "meta_keywords": [""], "tags": [], "authors": [], "publish_date": "Thu Jan  9 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "/favicon.ico", "meta_data": {"og": {"type": "article", "title": "Mattia ha attraversato con le cuffiette:  non ha sentito le urla dei compagni  e i richiami del macchinista | Cronache Ancona", "description": "TRAGEDIA SUI BINARI - Mattia Perini, 16 anni, civitanovese, non si \u00e8 accorto dell'arrivo del treno se non all'ultimo quando ha cercato di tornare indietro ma ormai era tardi. I genitori sono", "url": "https://www.cronacheancona.it/2020/01/09/mattia-ha-attraversato-con-le-cuffiette-non-ha-sentito-le-urla-dei-compagni-e-i-richiami-del-macchinista/210485/", "site_name": "Cronache Ancona", "image": {"identifier": "https://www.cronacheancona.it/wp-content/uploads/2020/01/mattia-perini-650x340.jpeg", "secure_url": "https://www.cronacheancona.it/wp-content/uploads/2020/01/mattia-perini-650x340.jpeg"}}, "fb": {"app_id": 367091883668215}, "article": {"published_time": "2020-01-09T18:31:26Z", "modified_time": "2020-01-09T18:59:44Z"}, "twitter": {"card": "summary_large_image", "site": "@CronacheAncona", "domain": "cronacheancona.it", "title": "Mattia ha attraversato con le cuffiette:  non ha sentito le urla dei compagni  e i richiami del macchinista | Cronache Ancona", "description": "TRAGEDIA SUI BINARI - Mattia Perini, 16 anni, civitanovese, non si \u00e8 accorto dell'arrivo del treno se non all'ultimo quando ha cercato di tornare indietro ma ormai era tardi. I genitori sono", "image": "https://www.cronacheancona.it/wp-content/uploads/2020/01/mattia-perini-650x340.jpeg"}, "generator": "WordPress 5.3.2"}, "canonical_link": "https://www.cronacheancona.it/2020/01/09/mattia-ha-attraversato-con-le-cuffiette-non-ha-sentito-le-urla-dei-compagni-e-i-richiami-del-macchinista/210485/"}