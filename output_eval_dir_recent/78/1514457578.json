{"source_url": "http://www.lecceprima.it", "url": "http://www.lecceprima.it/cronaca/incendio-bar-stazione-servizio-cavallino-7-febbraio-2020.html", "title": "Fuoco nell'area di servizio, raid incendiario nel bar: l'inaugurazione tra 4 giorni", "top_image": "http://www.lecceprima.it/~media/horizontal-hi/13012637958384/0-8.jpg", "meta_img": "http://www.lecceprima.it/~media/horizontal-hi/13012637958384/0-8.jpg", "images": ["http://3.citynews.stgy.ovh/~shared/images/v2015/icons/badge-google.png", "http://1.citynews.stgy.ovh/~shared/images/v2015/icons/badge-apple.svg", "http://3.citynews.stgy.ovh/~shared/images/v4/elementi/mappa-sud.gif", "http://www.lecceprima.it/~media/horizontal-hi/13012637958384/0-8.jpg", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://2.citynews-lecceprima.stgy.ovh/~media/square-low/63589763268781/img_8491-2.jpg", "http://b.scorecardresearch.com/p?c1=2&c2=9751734&cs_ucfr=0&cv=2.0&cj=1", "http://1.citynews-citynews.stgy.ovh/images/cn-horizontal-simple-full-10years.png", "http://www.lecceprima.it/~shared/do/~/count/?ZMRXZcAIKDr5ti-D-NXIILVwmmOkA6asQT6ugGhkFsJx2hOBriSLF5vt5GyXuW5HoSwwd1M-rpk5mZEL6V0s-xpZ5gcmDWuHhWvSucRPh1y75kAJkYihssak3QtpT5YiaT3WfCaoLV6nDToadGzD_XGNL2NtcC_", "http://1.citynews.stgy.ovh/~shared/images/v2015/brands/today-logo.svg"], "movies": [], "text": "CAVALLINO \u2013 Piromani appiccano un incendio all'interno di un locale, nel piazzale della stazione di servizio: il bar, in fase di ultimazione lavori, sarebbe stato inaugurato tra quattro giorni. Ora, per\u00f2, non sar\u00e0 pi\u00f9 possibile: gli arredi interni sono stati consumati in maniera consistente dal fuoco. Cos\u00ec come alcune delle attrezzature. L\u2019atto intimidatorio, dalle modalit\u00e0 evidentemente mafiose, si \u00e8 velrificato nella tarda serata di ieri, ai danni del distributore \u201cEsso\u201d nei pressi dello svincolo che, dalla tangenziale est, conduce sulla via provinciale 23 che che collega Cavallino al capoluogo salentino.\n\nIntorno alle 23,25, qualcuno ha dunque inteso provocare gravi conseguenze a un\u2019attivit\u00e0 appena ultimata e di propriet\u00e0 della \u201cEner Gas\u201d di Napoli, ma data in gestione ad alcuni imprenditori del luogo. Da quanto si apprende, la caffetteria sarebbe stata affittata, a sua volta, a un terzo gestore. Che si sia trattato di una richiesta estorsiva - ipotesi pi\u00f9 che plausibile dal punto di vista degli inquirenti - o di una ritorsione dovuta ad altri motivi, lo si potr\u00e0 accertare soltanto in un secondo momento.\n\nI danni sono visibili soprattutto sull\u2019infisso metallico posto a protezione dell\u2019ingresso principale del locale ma, come gi\u00e0 accennato, mobilio e attrezzature di quella che sarebbe dovuta essere una caffetteria sono stati ingoiati dalla fiammata. I malviventi hanno manomesso la porta antipanico posta sul retro del locale e, una volta all'interno, hanno appiccato le fiamme. Il valore complessivo delle conseguenze arrecate potr\u00e0 essere quantificato al termine dei sopralluoghi, ma si parla di svariate decine di migliaia di euro. Sul posto, oltre ai vigili del fuoco del comando provinciale per spegnere le fiamme e mettere in sicurezza l'area, anche gli agenti di polizia della sezione volanti che ora, assieme ai colleghi della squadra mobile di Lecce, hanno nelle proprie mani le indagini.\n\nAl vaglio degli investigatori della questura tutti i filmati disponibili: sono stati recuperati anche quelli delle telecamere installate lungo le stazioni di servizio della vicina tangenziale. Ma gli agenti sperano che qualcuno abbia notato elementi o presenze sospetti e che le stesse vittime del messaggio possano fornire indicazioni sugli autori dell\u2019accaduto.", "keywords": [], "meta_keywords": ["incendio doloso", "incendio bar cavallino", "incendio stazione servizio", "polizia lecce"], "tags": ["incendio doloso", "raid bar cavallino"], "authors": [], "publish_date": null, "summary": "", "article_html": "", "meta_description": "L\u2019episodio nella notte, nel territorio di Cavallino, ai danni di un locale all\u2019interno dell\u2019area \u201cEsso\u201d. Sul posto, i vigili del fuoco e gli agenti di polizia per le indagini. Danni agli infissi", "meta_lang": "it", "meta_favicon": "http://3.citynews-lecceprima.stgy.ovh/images/v2015/brand/favicon.png", "meta_data": {"title": "Fuoco nella stazione di servizio: raid incendiario al bar non ancora aperto", "description": "L\u2019episodio nella notte, nel territorio di Cavallino, ai danni di un locale all\u2019interno dell\u2019area \u201cEsso\u201d. Sul posto, i vigili del fuoco e gli agenti di polizia per le indagini. Danni agli infissi", "keywords": "incendio doloso, incendio bar cavallino, incendio stazione servizio, polizia lecce", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1201279446, affiliate-data=ct=smart-banner&pt=408258, app-argument=http://www.lecceprima.it/cronaca/incendio-bar-stazione-servizio-cavallino-7-febbraio-2020.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Fuoco nell'area di servizio, raid incendiario nel bar: l'inaugurazione tra 4 giorni", "description": "L\u2019episodio nella notte, nel territorio di Cavallino, ai danni di un locale all\u2019interno dell\u2019area \u201cEsso\u201d. Sul posto, i vigili del fuoco e gli agenti di polizia per le indagini. Danni agli infissi, arredamento e attrezzi da bar", "image": {"identifier": "http://www.lecceprima.it/~media/horizontal-hi/13012637958384/0-8.jpg", "width": 1000, "height": 563}, "url": "http://www.lecceprima.it/cronaca/incendio-bar-stazione-servizio-cavallino-7-febbraio-2020.html", "site_name": "LeccePrima", "type": "article"}, "fb": {"app_id": 194115463943475, "pages": 112352998793334}}, "canonical_link": "http://www.lecceprima.it/cronaca/incendio-bar-stazione-servizio-cavallino-7-febbraio-2020.html"}