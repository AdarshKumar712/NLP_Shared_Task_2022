{"source_url": "https://www.monrealepress.it", "url": "https://www.monrealepress.it/2020/04/16/coronavirus-tutte-le-misure-del-governo-musumeci-per-uscire-dalla-crisi/", "title": "Coronavirus, tutte le misure del governo Musumeci per uscire dalla crisi", "top_image": "https://www.monrealepress.it/wp-content/uploads/2016/12/regione-sicilia.jpg", "meta_img": "https://www.monrealepress.it/wp-content/uploads/2016/12/regione-sicilia.jpg", "images": ["http://www.monrealepress.it/wp-content/uploads/2020/04/ottica-coronavirus-1.jpg", "https://www.monrealepress.it/wp-content/uploads/2020/02/Educarnival-2019_-3.jpg", "https://www.villabatepress.it/wp-content/themes/madoniepress/img/logo.png", "http://www.monrealepress.it/wp-content/uploads/2019/07/Casamento-Travel-Estate-2019.gif", "http://www.monrealepress.it/wp-content/uploads/2020/02/locandina-aso-ciolino.jpeg", "http://www.monrealepress.it/wp-content/uploads/2020/01/Casamento-Travel-Gennaio-2020.gif", "https://www.monrealepress.it/wp-content/uploads/2020/04/coronavirus-pixabay-304x232.jpg", "https://www.madoniepress.it/wp-content/themes/madoniepress/img/logo.png", "http://www.monrealepress.it/wp-content/uploads/2020/01/400x400madonie-press.gif", "https://www.monrealepress.it/wp-content/themes/madoniepress/img/logo.png", "https://www.monrealepress.it/wp-content/uploads/2020/02/preview_Marcello_6-2-def-scaled3.jpg", "http://www.monrealepress.it/wp-content/uploads/2019/03/migipress.png", "https://www.monrealepress.it/wp-content/uploads/2016/12/regione-sicilia.jpg", "https://www.monrealepress.it/wp-content/uploads/2020/02/sfincione-tusa.jpg", "https://www.monrealepress.it/wp-content/uploads/2020/04/erba-prato-304x232.jpg", "https://www.monrealepress.it/wp-content/uploads/2016/08/notturnia09.jpg", "https://www.monrealepress.it/wp-content/uploads/2019/06/rifiuti-poggio1-1-304x232.jpg", "http://www.monrealepress.it/wp-content/uploads/2020/04/volantino-conad-15-26-aprile.png", "http://www.monrealepress.it/wp-content/uploads/2018/11/banner-ciuro.gif"], "movies": [], "text": "Una finanziaria emergenziale, snella e di soli 26 articoli, per attivare misure di contrasto agli effetti economici negativi del coronavirus in Sicilia. Il governo Musumeci ha riscritto la manovra per il 2020 e l\u2019ha gi\u00e0 inviata all\u2019Assemblea regionale siciliana, per l\u2019avvio dell\u2019iter di approvazione. Le risorse provengono da una rimodulazione dei fondi extraregionali (Fesr e Fse) e del Poc 2014/2020. L\u2019obiettivo di Palazzo Orleans \u00e8 affrontare la cosiddetta \u201cFase 1\u201d (quella dell\u2019emergenza attuale) e la successiva \u201cFase 2\u201d (Piano per la ricostruzione economica) incidendo, sostanzialmente, in quattro settori: enti locali, famiglie povere, operatori economici, scuole e povert\u00e0 educative.\n\nComuni: Viene istituito un Fondo perequativo degli enti locali. Ai Comuni, per far fronte alle minori entrate, a causa della sospensione o per i mancati versamenti da parte dei contribuenti, andranno duecento milioni di euro.\n\nScuola e povert\u00e0 educative: Al mondo della scuola vengono destinate centoventi milioni di euro. Serviranno per evitare un ulteriore incremento della dispersione scolastica e per garantire i livelli occupazionali dei lavoratori dei comparti dell\u2019istruzione e della formazione professionale. Ma anche per favorire l\u2019adozione di strategie finalizzate al potenziamento della scuola digitale e al corretto e pi\u00f9 ampio esercizio del diritto allo studio.\n\nFasce deboli della popolazione: Il governo regionale ha previsto di incrementare il budget, da destinare ai Comuni, per l\u2019assistenza alimentare delle famiglie pi\u00f9 disagiate, portando le risorse a duecento milioni di euro. A queste si aggiungono altri cento milioni di euro che serviranno a istituire, presso l\u2019Irfis, uno speciale Fondo per il finanziamento al consumo per le famiglie. Verranno concessi prestiti, in parte a fondo perduto, fino a cinquemila euro, a interessi zero.\n\nSistema economico-produttivo: Per quanto concerne il sostegno alle imprese sono previsti due tipi di interventi: sovvenzioni e finanziamenti per il credito d\u2019esercizio, che assicurino liquidit\u00e0 alle aziende. Anche per questo settore verr\u00e0 creato presso l\u2019Irfis un Fondo di centosettanta milioni di euro per far fronte alle esigenze finanziarie degli operatori economici. Verranno concessi prestiti, in parte a fondo perduto, fino a quindicimila euro, a interessi zero. Dieci milioni, in particolare, sono destinati a sostenere l\u2019editoria siciliana e le agenzie di stampa, anche online. Altri cento milioni di euro serviranno a creare, presso la Crias, uno speciale \u201cFondo per la ripresa artigiani\u201d. Anche per loro prestiti fino a quindicimila euro senza interessi. Identica possibilit\u00e0 per le cooperative: cinquanta milioni di euro a disposizione, attraverso l\u2019Ircac, per finanziamenti fino a cinquantamila euro. Interventi anche per il settore del turismo e il comparto della pesca.\n\nSospensione versamenti: Verranno sospese tutte le tasse di concessione governativa di competenza regionale, i tributi per il deposito in discarica dei rifiuti solidi, i canoni per le concessioni demaniali marittime e i ruoli istituzionali e irrigui dei Consorzi di bonifica dell\u2019ultimo triennio.", "keywords": [], "meta_keywords": [""], "tags": [], "authors": [], "publish_date": "Thu Apr 16 00:00:00 2020", "summary": "", "article_html": "", "meta_description": "Una finanziaria emergenziale, snella e di soli 26 articoli, per attivare misure di contrasto agli effetti economici negativi del coronavirus in Sicilia.", "meta_lang": "it", "meta_favicon": "https://www.monrealepress.it/wp-content/uploads/2017/11/cropped-favicon-monreale-32x32.png", "meta_data": {"description": "Una finanziaria emergenziale, snella e di soli 26 articoli, per attivare misure di contrasto agli effetti economici negativi del coronavirus in Sicilia.", "og": {"locale": "it_IT", "type": "article", "title": "Coronavirus, tutte le misure del governo Musumeci per uscire dalla crisi", "description": "Una finanziaria emergenziale, snella e di soli 26 articoli, per attivare misure di contrasto agli effetti economici negativi del coronavirus in Sicilia.", "url": "https://www.monrealepress.it/2020/04/16/coronavirus-tutte-le-misure-del-governo-musumeci-per-uscire-dalla-crisi/", "site_name": "Monreale Press - Quotidiano online di cronaca e informazione", "image": "https://www.monrealepress.it/wp-content/uploads/2016/12/regione-sicilia.jpg"}, "article": {"publisher": "http://www.facebook.com/MonrealePress", "tag": "Nello Musumeci", "section": "Regione", "published_time": "2020-04-16T09:07:06+00:00"}, "twitter": {"card": "summary", "description": "Una finanziaria emergenziale, snella e di soli 26 articoli, per attivare misure di contrasto agli effetti economici negativi del coronavirus in Sicilia.", "title": "Coronavirus, tutte le misure del governo Musumeci per uscire dalla crisi", "site": "@monrealepress", "image": "https://www.monrealepress.it/wp-content/uploads/2016/12/regione-sicilia.jpg", "creator": "@monrealepress"}, "msapplication-TileImage": "https://www.monrealepress.it/wp-content/uploads/2017/11/cropped-favicon-monreale-270x270.png", "viewport": "initial-scale=1, maximum-scale=1"}, "canonical_link": "https://www.monrealepress.it/2020/04/16/coronavirus-tutte-le-misure-del-governo-musumeci-per-uscire-dalla-crisi/"}