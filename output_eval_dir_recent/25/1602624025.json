{"source_url": "https://www.adnkronos.com", "url": "https://www.adnkronos.com/fatti/politica/2020/05/10/fase-boccia-prudenza-rischio-prossimi-focolai-nei-luoghi-lavoro_Rglh8qWExvPIArp7PkifFM.html", "title": "Fase 2, Boccia: \"Prudenza, rischio prossimi focolai nei luoghi di lavoro\"", "top_image": "https://www.adnkronos.com/rf/image_size_1280x960/Pub/AdnKronos/Assets/Immagini/2020/03/31/Francesco_Boccia_Fg.jpg", "meta_img": "https://www.adnkronos.com/rf/image_size_1280x960/Pub/AdnKronos/Assets/Immagini/2020/03/31/Francesco_Boccia_Fg.jpg", "images": ["https://www.adnkronos.com/rf/image_size_240x180/Pub/AdnKronos/Assets/Immagini/alfasigma_BOTTONE.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/16/gme136.jpg", "https://www.adnkronos.com/rf/image_size_240x180/Pub/AdnKronos/Assets/Immagini/vna_prhub_logo.jpg", "https://www.adnkronos.com/res/img/ico/ico-article.png", "https://www.adnkronos.com/rf/image_size_240x180/Pub/AdnKronos/Assets/Immagini/2017/12/13/ricetta_elettronica_mano_Fg_3-3-3530709443.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/04/30/84466.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/C/coronavirus_medici_67_Afp.jpg", "https://www.adnkronos.com/res/img/oroscopo/oroscopo.it/occhio_t.png", "https://b.scorecardresearch.com/p?c1=2&c2=15095852&cs_ucfr=1cv=2.0&cj=1", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/C/calcestruzzo_Concretezza.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/04/23/84437.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/05/05/fincantieri_ftg.jpg", "https://www.adnkronos.com/rf/image_size_400x300/Pub/AdnKronos/Assets/Immagini/2020/03/31/Francesco_Boccia_Fg.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/prom_foto/cida_maratona_manager_promo.png", "https://www.adnkronos.com/res/img/meteo/9.png", "https://www.adnkronos.com/res/img/ico/ico-social-twitter-black.png", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/24/pharmakronos_logo.jpg", "https://www.adnkronos.com/res/img/ico/ico-site-sfoglia.png", "https://www.adnkronos.com/res/img/logo-footer.png", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/27/fermiamoilcovid-speciale-cover.jpg", "https://www.adnkronos.com/res/img/LdF2019.gif", "https://www.adnkronos.com/res/img/meteo/4.png", "https://www.adnkronos.com/rf/image_size_240x180/Pub/AdnKronos/Assets/Immagini/2019/11/19/cdp_sito_web.jpg", "https://www.adnkronos.com/res/img/ico/ico-social-rss-black.png", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/B/banca_mediolanum.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/04/23/84438.jpg", "https://www.adnkronos.com/res/img/ico/ico-video-big.png", "https://www.adnkronos.com/rf/image_size_240x180/Pub/AdnKronos/Assets/Video/2020/04/30/84468.jpg", "https://www.adnkronos.com/res/img/ico/ico-social-youtube-black.png", "https://www.adnkronos.com/rf/image_size_240x180/Pub/AdnKronos/Assets/Immagini/2020/05/07/sorgenia_us.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Webinar-COVID-19.jpg", "https://www.adnkronos.com/res/img/ico/ico-social-mail-black.png", "https://www.adnkronos.com/res/img/bg-menu-mobile2.png", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/V/vitamine_fg.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/22/M9_FDV.png", "https://www.adnkronos.com/rf/image_size_240x180/Pub/AdnKronos/Assets/Immagini/Cdp_FG_3-5-1292481210.jpg", "https://www.adnkronos.com/rf/image_size_240x180/Pub/AdnKronos/Assets/Immagini/300x250_retail.jpg", "https://www.adnkronos.com/rf/image_size_240x180/Pub/AdnKronos/Assets/Immagini/palazzo_informazione_esterno_adn_1-0-376943921.jpg", "https://www.adnkronos.com/res/img/adnk.jpg", "https://www.adnkronos.com/rf/image_size_240x180/Pub/AdnKronos/Assets/Video/Autopoly/conte_2304.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/05/07/84493.jpg", "https://www.adnkronos.com/res/img/logo-top.gif", "https://www.adnkronos.com/rf/image_size_240x180/Pub/AdnKronos/Assets/Immagini/Fotogallery/gemelli_photobook_covid19/tempo_gemelli.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/04/30/84467.jpg", "https://www.adnkronos.com/res/img/bg-menu-mobile.png", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/A/assilea_logo.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/05/04/MSDItalia.jpeg", "https://www.adnkronos.com/res/img/ico/ico-social-facebook-black.png", "https://www.adnkronos.com/rf/image_size_240x180/Pub/AdnKronos/Assets/Video/2020/04/23/84436.jpg", "https://www.adnkronos.com/rf/image_size_240x180/Pub/AdnKronos/Assets/Video/Autopoly/conte_mascherine.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/12/columbus_covid2hospital.jpeg", "https://www.adnkronos.com/rf/image_size_240x180/Pub/AdnKronos/Assets/Immagini/LOGO-FORTUNE-ITALIA.jpg", "https://www.adnkronos.com/rf/image_size_1280x960/Pub/AdnKronos/Assets/Immagini/2020/03/31/Francesco_Boccia_Fg.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/02/20/virus_ospedale_afp_2002.jpg", "https://www.adnkronos.com/res/img/play-video.png", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/22/Direzione-Generale-bper_ufs.jpg"], "movies": [], "text": "(Fotogramma)\n\n\"A chi dice 'aprite, aprite, aprite' rispondo s\u00ec, ma in sicurezza. I prossimi focolai potrebbero essere nei luoghi di lavoro - il rischio c'\u00e8 - mentre nella prima fase lo erano stati gli ospedali e le Rsa, dove ora invece c'\u00e8 sicurezza massima\". Lo dice all'Adnkronos il ministro agli Affari regionali Francesco Boccia.\n\n\"Ecco perch\u00e9 - prosegue - serve prudenza e occorre poter ripartire garantendo la massima sicurezza nei bar, ristoranti, centri estetici, ad esempio, prima di farli ripartire. Massima sicurezza per clienti e lavoratori, naturalmente\".\n\nI protocolli di sicurezza che attendono le Regioni per riaprire le attivit\u00e0 ancora chiuse? \"Meglio qualche giorno in pi\u00f9 ma far le cose per bene, e non tornare indietro per farle in fretta, come avvenuto in altri Paesi europei\" dice il ministro per gli Affari regionali.\n\n\"Come \u00e8 accaduto sempre finora - rivendica - i protocolli verranno sottoposti al vaglio delle parti sociali dal premier. Per noi ha senso agire cos\u00ec: fare le cose per bene, nel confronto e col tempo necessario. Sicurezza sul lavoro, diffusione del contagio e regole condivise sono all'ordine del giorno della riunione di domani col premier, il ministro della Salute Roberto Speranza e tutti i governatori. Ci confronteremo sui contenuti, ma stiamo lavorando per una differenziazione territoriale a partire dal 18 maggio: da l\u00ec probabilmente ogni regione potr\u00e0 decidere di aprire o restringere\" la stretta anti-Covid-19.\n\nAnche perch\u00e9, spiega ancora il ministro, \"da gioved\u00ec partir\u00e0 questo monitoraggio dei dati basato su un modello efficace che consente di controllare lo stato di ogni regione. Tutti potranno andare sul sito della Protezione Civile e del ministero della Salute per monitorare i rischi e il livello di contagio, e ogni presidente\" sulla base dei parametri messi a punto con la circolare del ministero della Salute e la griglia delle variabili \"pu\u00f2 decidere di aprire o restringere\".\n\nBraccio di ferro con le Regioni sulle riaperture? \"No, assolutamente. La storia dei ricorsi conta pochissime eccezioni, nessuno ha la bacchetta magica e abbiamo 21 realt\u00e0 diverse. C'\u00e8 sempre stata collaborazione improntata sulla lealt\u00e0 istituzionale, lo rivendico\".\n\n\"Ovviamente - riconosce il ministro - ci sono dei passaggi un po' pi\u00f9 complessi di altri. Nei primi giorni non c'erano dispositivi personali, ricordo ventilatori polmonari arrivati di notte nelle corsie. O pensiamo a quando sono mancati gli operatori sanitari\" nelle zone pi\u00f9 colpite dall'emergenza. \"Ecco, tutto questo accade ancora, lo dico a chi pensa sia finita l'emergenza: continuano a partire aerei della Guardia di finanza con medici e infermieri a bordo, perch\u00e9 l'emergenza c'\u00e8 ancora. Io ho pianto con loro, la domenica delle Palme, quando questi medici e infermieri sono partiti lasciando le famiglie a casa per raggiungere Bergamo, Brescia, Cremona e andare a rischiare la vita in corsia. Ecco, questa \u00e8 l'Italia, non di due mesi fa ma lo \u00e8 ancora: mentre stiamo parlando in Protezione civile stanno organizzando il prossimo aereo\".\n\n\"Anch'io voglio uscire dall'emergenza - mette in chiaro Boccia - ma senza far danni, poi so bene che occorre accelerare sulla Cig, mettere soldi in tasca agli italiani in difficolt\u00e0, garantire liquidit\u00e0 in tempi rapidissimi. Dal 18 maggio ci sar\u00e0 una differenziazione territoriale, con una responsabilit\u00e0 sui territori che verr\u00e0 misurata sui numeri. Ripartiremo - con l'eccezione di concerti, cinema e teatri, per questo ci vorr\u00e0 ancora del tempo - ma le attivit\u00e0 condotte da persone e imprese ripartiranno e ogni regione dovr\u00e0 monitorare lo stato del contagio\".\n\nQuanto alla Cig, assicurare la cassa integrazione entro un mese \"\u00e8 essenziale, dobbiamo farlo. E' un imperativo e sar\u00e0 fatto tutto il possibile\" sottolinea.\n\n\"Io personalmente non ho mai polemizzato con alcuna regione, nessuno ha la bacchetta magica, sia chiaro. Ho semplicemente posto la sicurezza sul lavoro al centro. Certi diritti in Italia, per nostra fortuna, sono universali e scolpiti nella Costituzione: salute e lavoro non possono essere messi in secondo piano\".\n\nSulla ripartenza di bar, ristoranti, parrucchieri centri estetici dal 18 \"nessuno ha detto s\u00ec o no - chiarisce - si riparte con protocolli di sicurezza affidabili. Il 18 chi riapre lo fa con le massime garanzie per lavoratori e clienti. Tutti vorremmo che ristoranti, parrucchieri ed esercizi riaprissero fin da ora. Dal 18 maggio, con un monitoraggio dei dati che consentir\u00e0 di testare lo stato di 'salute' di ogni regione, ogni presidente potr\u00e0 aprire o restringere\" il cerchio, tenendo sotto controllo tutte le variabili indicate dal ministero della Salute.\n\n\"Non ci sono decisioni unilaterali, rivendico un approccio e un metodo basati sulla condivisione e sul confronto, che \u00e8 faticosissimo - rimarca - l'esatta alternativa alla propaganda facile, ma ognuno serve lo Stato e le istituzioni con i valori in cui crede. Per me \u00e8 importante, quando si va a letto la sera, coricarsi con la coscienza a posto. Tutti possiamo fare errori, ma nella consapevolezza di aver fatto tutto il possibile per il bene della comunit\u00e0\".\n\nUna delle ipotesi sul tavolo, spiega, \u00e8 aprire agli spostamenti da una regione all'altra step by step, prima dando il disco verde a quelle limitrofe e con minori contagi, poi in seconda battuta a tutte le altre. Di certo per\u00f2 \u00e8 escluso che ci si potr\u00e0 muovere tra Regioni diverse gi\u00e0 dal 18 maggio.\n\nGli spostamenti interregionali \"dipendono dal sistema di monitoraggio, poi, con ogni probabilit\u00e0, ci sar\u00e0 un meccanismo che consentir\u00e0 di decidere chi pu\u00f2 andare dove. La mia tesi \u00e8 la seguente: se ci sono due Regioni limitrofe e con basso rischio, lo stesso rischio, allora ci si pu\u00f2 spostare, ma non dal 18 maggio comunque, occorrer\u00e0 pi\u00f9 tempo. Ma \u00e8 chiaro - rimarca - che chi \u00e8 a basso rischio non pu\u00f2 aprire a chi, invece, ha un alto rischio di contagio\".\n\nA chi gli chiede di possibili chiusure di 'frontiera' tra Nord e Sud, Boccia risponde: \"Nessuno deve chiudere a nessuno, ma bisogner\u00e0 aprire gradualmente in base alle condizioni della singola regione per contenere i rischi. In questo c'\u00e8 la massima collaborazione, quando saremo pronti, i cittadini di due Regioni a basso rischio e limitrofe potranno spostarsi\".\n\nIl bagno nel mare di Mondello o l'aperitivo ai Navigli? \"Per ora l'unico vaccino che abbiamo \u00e8 il nostro comportamento, fin quando non ci sar\u00e0 certezza di star meglio, di aver superato\" il Covid-19 e di aver trovato un vaccino che metta ko il virus \"l'unica arma che abbiamo \u00e8 il distanziamento sociale. Perci\u00f2 rispettiamo il prossimo, chi abbiamo accanto e chi incontriamo per strada\" dice Boccia.\n\n\"A nessuno piace essere rigoroso o burbero - riconosce - \u00e8 come in casa quando c'\u00e8 da far rispettare le regole, il mestiere pi\u00f9 complicato. Questo ha portato il premier ad adottare quella che per me \u00e8 la madre di tutte le virt\u00f9, la prudenza. E' chiaro dal primo momento che quella che noi chiamiamo normalit\u00e0 torner\u00e0 solo quando avremo un vaccino. Quella che viviamo dal 4 maggio \u00e8 una 'nuova normalit\u00e0', ma non prevede certo gli aperitivi ai Navigli o il bagno a Mondello. Devono capirlo tutti, \u00e8 in questo ha fatto bene il sindaco Sala ad essere molto duro\".\n\nSiamo usciti dal lockdown \"con un sacrificio enorme per tutto il Paese, per sei settimane gli italiani sono rimasti a casa, dandoci la possibilit\u00e0 di rafforzare il Sistema sanitario a dare respiro agli operatori, medici e infermieri. Ecco perch\u00e9 ora gli interruttori vanno premuti uno alla volta e non tutti insieme, altrimenti vanificheremmo i nostri sacrifici. Dobbiamo fare il possibile per non tornare indietro, sarebbe un danno economico immenso che non possiamo permetterci. Ecco perch\u00e9 occorre agire con gradualit\u00e0\", rimarca Boccia.\n\nFavorevole all'uso del Mes da parte dell'Italia? \"Mes senza condizioni, una linea per la sanit\u00e0 che \u00e8 altra cosa rispetto a quella per il salvataggio degli Stati che noi stessi, come Pd, avevamo criticato duramente. Qui parliamo di un Mes senza condizionalit\u00e0, allo 0,1% di tasso d'interesse: \u00e8 difficile spiegare ad ogni regione perch\u00e9 deve rinunciare chi a 3, chi a 4, chi a 5 miliardi di euro. Perch\u00e9 di questo si parla: si va da Regioni che possono ottenere 5 - 5,5 miliardi di euro a Regioni che possono ottenerne 1-1,5. Con interessi che paga lo Stato, non le Regioni... e noi diciamo di no?\" risponde Boccia.\n\n\"Io sono d'accordo con Conte - prosegue - la questione \u00e8 nelle mani del Parlamento, io da deputato libero oltre che da ministro voter\u00f2 a favore, il mio \u00e8 buonsenso\". A chi gli chiede se il Mes rischia davvero di spaccare il governo, \"no, non penso proprio - dice - perch\u00e9 deve decidere il Parlamento, nella sua sovranit\u00e0. Aspettiamo il dibattito, la posizione del Pd \u00e8 nota. Sul Mes le cose ora stanno diversamente, ci siamo battuti sul Recovery Fund e lo abbiamo ottenuto. Io credo che l'Europa in questi due mesi sia gi\u00e0 cambiata, \u00e8 nei fatti\".", "keywords": [], "meta_keywords": [""], "tags": [], "authors": [], "publish_date": "Sun May 10 00:00:00 2020", "summary": "", "article_html": "", "meta_description": "Il ministro agli Affari regionali all'Adnkronos: \"Occorre poter ripartire garantendo la massima sicurezza in bar, ristoranti, centri estetici. C'\u00e8 ipotesi di spostamenti tra Regioni differenziati\"", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1", "google-site-verification": "NU7YGQ9Nbztbd064CsATv2mpT4VxH4WDZFVGx_v4JSg", "msvalidate.01": "9E6BFDF46C1A8AA96A8A63544894085D", "fb": {"pages": 181188228134, "admins": 557415418}, "description": "Il ministro agli Affari regionali all&#039;Adnkronos: &#034;Occorre poter ripartire garantendo la massima sicurezza in bar, ristoranti, centri estetici. C&#039;\u00e8 ipotesi di spostamenti tra Regioni differenziati&#034;", "news_keywords": "Francesco Boccia, fase 2, coronavirus, Covid-19", "og": {"site_name": "Adnkronos", "type": "article", "url": "https://www.adnkronos.com/fatti/politica/2020/05/10/fase-boccia-prudenza-rischio-prossimi-focolai-nei-luoghi-lavoro_Rglh8qWExvPIArp7PkifFM.html", "title": "Fase 2, Boccia: \"Prudenza, rischio prossimi focolai nei luoghi di lavoro\"", "image": "https://www.adnkronos.com/rf/image_size_1280x960/Pub/AdnKronos/Assets/Immagini/2020/03/31/Francesco_Boccia_Fg.jpg", "description": "Il ministro agli Affari regionali all'Adnkronos: \"Occorre poter ripartire garantendo la massima sicurezza in bar, ristoranti, centri estetici. C'\u00e8 ipotesi di spostamenti tra Regioni differenziati\""}, "twitter": {"title": "Fase 2, Boccia: \"Prudenza, rischio prossimi focolai nei luoghi di lavoro\"", "image": "https://www.adnkronos.com/rf/image_size_1280x960/Pub/AdnKronos/Assets/Immagini/2020/03/31/Francesco_Boccia_Fg.jpg", "description": "Il ministro agli Affari regionali all'Adnkronos: \"Occorre poter ripartire garantendo la massima sicurezza in bar, ristoranti, centri estetici. C'\u00e8 ipotesi di spostamenti tra Regioni differenziati\"", "card": "summary_large_image", "site": "@Adnkronos"}, "eomportal-instanceid": "?", "eomportal-id": 86895, "eomportal-loid": "1.3.1511314388", "eomportal-uuid": "8d33a656-92d7-11ea-bb47-c8edfd932e5d", "eomportal-lastUpdate": "Mon May 11 12:52:40 CEST 2020"}, "canonical_link": "https://www.adnkronos.com/fatti/politica/2020/05/10/fase-boccia-prudenza-rischio-prossimi-focolai-nei-luoghi-lavoro_Rglh8qWExvPIArp7PkifFM.html"}