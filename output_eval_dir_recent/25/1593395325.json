{"source_url": "https://www.blogsicilia.it", "url": "https://www.blogsicilia.it/oltrelostretto/conte-populismo-ultimatum-renzi/532202/", "title": "\"Se Conte sceglie il populismo, non saremo al suo fianco\", l'ultimatum di Renzi", "top_image": "https://www.blogsicilia.it/wp-content/uploads/2020/04/Matteo-Renzi-1.jpg", "meta_img": "https://www.blogsicilia.it/wp-content/uploads/2020/04/Matteo-Renzi-1.jpg", "images": ["https://www.blogsicilia.it/wp-content/themes/blogsicilia-2018/img/facebook-messenger.png", "https://certify.alexametrics.com/atrk.gif?account=rfABm1akGFL14B", "https://www.blogsicilia.it/wp-content/uploads/2015/12/Lucia-Arena-400x2155-230x170.jpg", "https://www.blogsicilia.it/wp-content/uploads/2020/04/Matteo-Renzi-1.jpg", "https://www.blogsicilia.it/wp-content/themes/blogsicilia-2018/img/blogsicilialogo-footer.png", "https://www.blogsicilia.it/wp-content/themes/blogsicilia-2018/img/transparent.gif", "https://www.blogsicilia.it/wp-content/themes/blogsicilia-2018/img/blogsicilialogotop.png", "https://www.blogsicilia.it/wp-content/uploads/2018/03/Contact_Us.jpg"], "movies": [], "text": "L'intervento del leader di Italia Viva\n\n\u00abSia pi\u00f9 prudente quando parla agli italiani, lei ha detto 11 volte \u2018noi consentiamo\u2019, nel campo delle libert\u00e0 costituzionali il Presidente del Consiglio non consente, perch\u00e9 le libert\u00e0 costituzionali vengono prima di lei. Lei non consente la libert\u00e0, lei la riconosce. Rivendico di aver contribuito a creare un altro governo quando il senatore Salvini ha chiesto pieni poteri, non li abbiamo negati a lui per darli ad altri. \u00c8 un fatto costituzionale che dobbiamo difendere\u00bb.\n\nCos\u00ec Matteo Renzi, senatore e leader di Italia Viva, intervenendo al Senato dopo l\u2019informativa del premier Giuseppe Conte. Il politico toscano ha aggiunto: \u00abDa due mesi 60 milioni di italiani sono comprensibilmente in un regime che ricorda lo stato degli arresti domiciliari per una emergenza sanitaria, la politica ha il compito di dire parole di chiarezza e forza. Non usciremo da questa dinamica con un paternalismo populista o con una visione priva di politica\u00bb.\n\nRenzi ha poi affermato che: \u00abNon possiamo delegare tutto alla comunit\u00e0 scientifica. Questo paese ha gi\u00e0 avuto momenti in cui ha abdicato a questa responsabilit\u00e0, l\u2019ha fatto nel 1992, l\u2019ha fatto 10 anni fa con i tecnici, oggi non possiamo chiedere a un virologo di come combattere la disoccupazione. Tocca alla politica affrontare la nuova divisione: quella tra garantiti e non garantiti, chi ha la certezza di arrivare alla fine del mese ha la certezza di poter affrontare questa crisi, poi ci sono persone che stanno piangendo la notte. Ho l\u2019impressione che non stiamo mettendo in atto tutti gli strumenti\u00bb.\n\nInfine, l\u2019ultimatum di Renzi: \u00abSi pu\u00f2 stare a inseguire le dirette Facebook oppure si pu\u00f2 cercare di fare le statistiche per cui crescono i disoccupati, vorrei desse un dato in pi\u00f9 ai dati Istat che ai sondaggi, che avesse il coraggio di dire che di fronte all\u2019emergenza occupazionale e alla carneficina che si prospetta occorre uno sforzo di tutti. Se lei ci vorr\u00e0 al suo fianco noi ci saremo a condizione di fare le cose che servono agli italiani, se dobbiamo essere su un crinale populista che dice alla gente ci\u00f2 che piace sentire, noi non saremo al suo fianco. Se sceglier\u00e0 la strada del populismo non avr\u00e0 al suo fianco Italia Viva, se sceglier\u00e0 la strada della politica l\u2019aspetteremo l\u00ec\u00bb.", "keywords": [], "meta_keywords": [""], "tags": ["giuseppe conte", "matteo renzi"], "authors": [], "publish_date": "Thu Apr 30 16:35:45 2020", "summary": "", "article_html": "", "meta_description": "Cos\u00ec Matteo Renzi, senatore e leader di Italia Viva, intervenendo al Senato dopo l'informativa del premier Giuseppe Conte.", "meta_lang": "it", "meta_favicon": "https://www.blogsicilia.it/favicon.ico", "meta_data": {"charset": "UTF-8", "google-site-verification": "eJgIW9fuL1KEQZrUWmnI-5gz5yK4Gv6Ov1IkfhbLJ9U", "description": "Cos\u00ec Matteo Renzi, senatore e leader di Italia Viva, intervenendo al Senato dopo l'informativa del premier Giuseppe Conte.", "robots": "noodp", "og": {"locale": "it_IT", "type": "article", "title": "\"Se Conte sceglie il populismo, non saremo al suo fianco\", l'ultimatum di Renzi", "description": "Cos\u00ec Matteo Renzi, senatore e leader di Italia Viva, intervenendo al Senato dopo l'informativa del premier Giuseppe Conte.", "url": "https://www.blogsicilia.it/oltrelostretto/conte-populismo-ultimatum-renzi/532202/", "site_name": "BlogSicilia - Ultime notizie dalla Sicilia", "image": {"identifier": "https://www.blogsicilia.it/wp-content/uploads/2020/04/Matteo-Renzi-1.jpg", "width": 1280, "height": 720}}, "article": {"tag": "matteo renzi", "section": "Oltre lo stretto", "published_time": "2020-04-30T16:35:45+02:00"}, "twitter": {"card": "summary", "description": "Cos\u00ec Matteo Renzi, senatore e leader di Italia Viva, intervenendo al Senato dopo l'informativa del premier Giuseppe Conte.", "title": "\"Se Conte sceglie il populismo, non saremo al suo fianco\", l'ultimatum di Renzi", "image": "https://www.blogsicilia.it/wp-content/uploads/2020/04/Matteo-Renzi-1.jpg"}, "DC.date.issued": "2020-04-30T16:35:45+02:00", "generator": "WordPress 4.9.8", "fb": {"pages": 86834841772}}, "canonical_link": "https://www.blogsicilia.it/oltrelostretto/conte-populismo-ultimatum-renzi/532202/"}