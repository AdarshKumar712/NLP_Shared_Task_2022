{"source_url": "https://www.blitzquotidiano.it", "url": "https://www.blitzquotidiano.it/salute/coronavirus-iss-mascherine-giorni-3189534/", "title": "Coronavirus, Iss: su mascherine permane fino 4 giorni", "top_image": "https://static.blitzquotidiano.it/wp/wp-content/uploads/2020/05/mascherine_ansa.jpg", "meta_img": "https://static.blitzquotidiano.it/wp/wp-content/uploads/2020/05/mascherine_ansa.jpg", "images": ["https://static.blitzquotidiano.it/static/lazy/logo-lazy.jpg", "https://static.blitzquotidiano.it/wp/wp-content/uploads/2020/05/china-1-420x220.jpg", "https://static.blitzquotidiano.it/wp/wp-content/uploads/2020/05/sordi-gassman-grande-guerra-manifesto.jpeg", "https://www.blitzquotidiano.it/images/oroscopo.png", "https://www.blitzquotidiano.it/images/icon-hamburger.jpg", "https://static.blitzquotidiano.it/wp/wp-content/uploads/2020/03/coronavirus-italia-ansa-420x220.jpg", "https://static.blitzquotidiano.it/wp/wp-content/uploads/2020/05/orlando-ansa-1-420x220.jpg", "https://static.blitzquotidiano.it/wp/wp-content/uploads/2020/05/conte-giuseppe-1-420x220.jpg", "https://static.blitzquotidiano.it/wp/wp-content/uploads/2020/05/mascherine_ansa.jpg", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/2020/05/bimbo-1-420x220.jpg", "https://www.blitzquotidiano.it/images/icon-search.jpg", "https://static.blitzquotidiano.it/wp/wp-content/uploads/2020/05/raffreddore-ansa-420x220.jpg", "https://static.blitzquotidiano.it/wp/wp-content/uploads/2020/05/coronavirus-lombardia-ansa-1-420x220.jpg", "https://www.blitzquotidiano.it/images/logo.jpg", "https://static.blitzquotidiano.it/wp/wp-content/uploads/2020/05/coronavirus_mare_ansa-420x220.jpg"], "movies": [], "text": "ROMA \u2013 La presenza di particelle virali del coronavirus sulle mascherine pu\u00f2 essere rilevata fino a quattro giorno dalla contaminazione.\n\nA dirlo \u00e8 un rapporto dell\u2019Istituto Superiore di Sanit\u00e0 (Iss) dal titolo \u201cRaccomandazioni ad interim sulla sanificazione di strutture non sanitarie nell\u2019attuale emergenza Covid-19\u201d.\n\nE quindi? E quindi bisogna stare attenti e \u201cpulire con un detergente le superfici prima di disinfettarle e prestare massima attenzione all\u2019utilizzo delle mascherine\u201d.\n\nRiguardo alla stabilit\u00e0 nel tempo del SARS-CoV-2 su differenti superfici il rapporto fornisce una tabella che mostra, tra l\u2019altro, come sul tessuto le particelle virali infettanti sono state rilevate fino a 24 ore dopo la contaminazione mentre nello strato interno delle mascherine chirurgiche sono state rilevate fino a 4 giorni dopo.\n\n\u201cI dati riportati sono il frutto di evidenze di letteratura scientifica \u2013 spiega Paolo D\u2019Ancona, medico epidemiologo dell\u2019Istituto Superiore di Sanit\u00e0 (Iss) \u2013 ma vanno declinate in base alle situazioni ambientali, ad esempio i coronavirus resistono meglio a temperature basse e in ambienti umidi.\n\nIl fatto che sopravvivono, inoltre, non significa di per s\u00e9 che trasmettano la malattia: se ci sono poche particelle virali, infatti, la carica infettante \u00e8 minore.\n\nPurtroppo per\u00f2 non si conosce quale sia la dose minima per infettare, anche perch\u00e9 dipende anche dalle difese immunitarie dei singoli individui.\n\nPertanto, bisogna stare sempre molto attenti\u201d.\n\nQuesto spiega l\u2019attenzione degli esperti, soprattutto nella Fase 2 in cui ci sar\u00e0 una ripresa della circolazione delle persone e un grande utilizzo di dispositivi di protezione individuali.\n\n\u201cLe mascherine lavabili \u2013 prosegue D\u2019Ancona \u2013 vanno usate una volta sola e poi messe subito in lavatrice, senza poggiarle sui mobili.\n\nQuelle monouso vanno gettate nella raccolta indifferenziata subito dopo l\u2019utilizzo. In entrambi i casi vanno toccate solo sugli elastici, lavandosi prima e dopo le mani. Attenzione infine a non gettarle a terra, il rischio infettivo \u00e8 minimo ma l\u2019impatto sull\u2019ambiente \u00e8 alto\u201d.\n\nIl rapporto precisa, inoltre, la distinzione tra termini oggi molto utilizzati, come la sanificazione, un \u201ccomplesso di procedimenti e operazioni\u201d di pulizia che comprende il ricambio d\u2019aria in tutti gli ambienti, e la disinfezione, ovvero il trattamento per abbattere la carica microbica che va effettuato utilizzando prodotti disinfettanti autorizzati dal Ministero della Salute.\n\nC\u2019\u00e8 poi la detersione, che consiste nella rimozione dello sporco ed \u00e8 un\u2019azione necessaria prima della disinfezione, perch\u00e9 \u201clo sporco \u00e8 ricco di microrganismi che vi si moltiplicano e sono in grado di ridurre l\u2019attivit\u00e0 dei disinfettanti\u201d. I prodotti che vantano un\u2019azione disinfettante, ovvero in grado di uccidere patogeni, infine, \u201cnon vanno confusi con detergenti e igienizzanti\u201d.\n\nPer questi ultimi, infatti, non \u00e8 prevista alcuna autorizzazione. (Fonte: Ansa, ISS).", "keywords": [], "meta_keywords": [""], "tags": [], "authors": [], "publish_date": "Thu May 21 16:52:33 2020", "summary": "", "article_html": "", "meta_description": "La presenza di particelle virali del coronavirus sulle mascherine pu\u00f2 essere rilevata fino a quattro giorno dalla contaminazione.", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "La presenza di particelle virali del coronavirus sulle mascherine pu\u00f2 essere rilevata fino a quattro giorno dalla contaminazione.", "og": {"locale": "it_IT", "type": "article", "title": "Coronavirus, Iss: su mascherine permane fino 4 giorni", "description": ".", "url": "https://www.blitzquotidiano.it/salute/coronavirus-iss-mascherine-giorni-3189534/", "site_name": "Blitz quotidiano", "image": {"identifier": "https://static.blitzquotidiano.it/wp/wp-content/uploads/2020/05/mascherine_ansa.jpg", "secure_url": "https://static.blitzquotidiano.it/wp/wp-content/uploads/2020/05/mascherine_ansa.jpg", "width": 1250, "height": 850}}, "article": {"publisher": "https://www.facebook.com/Blitzquotidiano", "section": "Salute", "published_time": "2020-05-21T16:52:33+00:00"}, "twitter": {"card": "summary", "description": "La presenza di particelle virali del coronavirus sulle mascherine pu\u00f2 essere rilevata fino a quattro giorno dalla contaminazione.", "title": "Coronavirus, Iss: su mascherine permane fino 4 giorni", "site": "@blitzquotidiano", "image": "https://static.blitzquotidiano.it/wp/wp-content/uploads/2020/05/mascherine_ansa.jpg", "creator": "@blitzquotidiano"}, "generator": "AMP for WP 1.0.32", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/salute/coronavirus-iss-mascherine-giorni-3189534/"}