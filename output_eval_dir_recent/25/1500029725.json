{"source_url": "http://www.laprovinciadelsulcisiglesiente.com", "url": "http://www.laprovinciadelsulcisiglesiente.com/wordpress/2020/01/i-deputati-sardi-sono-stati-auditi-in-commissione-sui-temi-legati-allinsularita/", "title": "I deputati sardi sono stati auditi in Commissione sui temi legati all\u2019insularit\u00e0", "top_image": "http://www.laprovinciadelsulcisiglesiente.com/wordpress/wp-content/uploads/2019/09/palazzo-consiglio-regionale-28-14385642761842138357.-300x225.jpg", "meta_img": "http://www.laprovinciadelsulcisiglesiente.com/wordpress/wp-content/uploads/2019/09/palazzo-consiglio-regionale-28-14385642761842138357.-300x225.jpg", "images": ["http://www.laprovinciadelsulcisiglesiente.com/wordpress/wp-content/uploads/2014/10/Renato-Soru-96-300x199.jpg", "http://www.laprovinciadelsulcisiglesiente.com/wordpress/wp-content/uploads/2014/11/Palazzo-del-Consiglio-regionale-2-copia-300x200.jpg", "http://www.laprovinciadelsulcisiglesiente.com/wordpress/wp-content/plugins/simple-share-buttons-adder/buttons/somacro/google.png", "http://www.laprovinciadelsulcisiglesiente.com/wordpress/wp-content/plugins/wp-post-to-pdf-enhanced/asset/images/pdf.png", "http://www.laprovinciadelsulcisiglesiente.com/wordpress/wp-content/uploads/2019/09/palazzo-consiglio-regionale-28-14385642761842138357.-300x225.jpg", "http://www.laprovinciadelsulcisiglesiente.com/wordpress/wp-content/uploads/2017/10/Medianet-web-orizzontale.jpg", "https://www.laprovinciadelsulcisiglesiente.com/wordpress/wp-content/uploads/2013/04/Schermata-2013-04-09-a-21.25.002.jpg", "http://2.gravatar.com/avatar/52e2b86e1652a222759904829faae38b?s=70&d=mm&r=g", "http://www.laprovinciadelsulcisiglesiente.com/wordpress/wp-content/plugins/simple-share-buttons-adder/buttons/somacro/pinterest.png", "http://www.laprovinciadelsulcisiglesiente.com/wordpress/wp-content/themes/yamidoo/images/icons/feed.png", "http://www.laprovinciadelsulcisiglesiente.com/wordpress/wp-content/uploads/2013/04/Copertina-libro-80-anni-di-calcio-rossoblu-Monteponi-Iglesias-x-web.jpg", "http://www.laprovinciadelsulcisiglesiente.com/wordpress/wp-content/plugins/simple-share-buttons-adder/buttons/somacro/facebook.png", "http://www.laprovinciadelsulcisiglesiente.com/wordpress/wp-content/plugins/simple-share-buttons-adder/buttons/somacro/twitter.png", "http://www.laprovinciadelsulcisiglesiente.com/wordpress/wp-content/uploads/2019/05/Consiglio-regionale-79-300x200.jpg", "http://www.laprovinciadelsulcisiglesiente.com/wordpress/wp-content/uploads/2020/01/Copertina-libro-80-anni-di-calcio-rossoblu-Monteponi-Iglesias-x-web.jpg", "http://www.laprovinciadelsulcisiglesiente.com/wordpress/wp-content/uploads/2019/05/Copertina-libro-Santu-Sidoriu-x-web.jpg", "http://www.laprovinciadelsulcisiglesiente.com/wordpress/wp-content/plugins/simple-share-buttons-adder/buttons/somacro/tumblr.png", "http://www.laprovinciadelsulcisiglesiente.com/wordpress/wp-content/uploads/2020/01/Copertina-libro-di-Alberto-Vacca-x-web.jpg"], "movies": [], "text": "Proseguono i lavori della Commissione d\u2019inchiesta sull\u2019insularit\u00e0. Dopo la seduta della scorsa settimana con una delegazione di senatori sardi, oggi la riunione del parlamentino presieduto da Michele Cossa (Riformatori sardi) \u00e8 stata interamente dedicata alle audizioni dei deputati eletti in Sardegna. Alla chiamata della Commissione hanno risposto, per ragioni diverse, solo quattro deputati dei 17 eletti in Sardegna: i democratici Andrea Frailis e Romina Mura, il leghista Guido de Martini e Pietro Pittalis di Forza Italia. Da parte di tutti \u00e8 arrivata la piena disponibilit\u00e0 a lavorare per raggiungere l\u2019obiettivo dell\u2019inserimento del principio di insularit\u00e0 in Costituzione.\n\nSecondo Romina Mura (Pd): \u00abVivere in un Isola pu\u00f2 rappresentare un\u2019opportunit\u00e0 ma prima occorre superare il gap infrastrutturale rispetto ad altre regioni d\u2019Europa \u2013 ha detto Romina Mura \u2013 sul principio di insularit\u00e0 \u00e8 opportuno mettere in campo una battaglia di popolo simile a quella portata avanti alcuni anni fa sulla vertenza entrate. Forse sarebbe opportuno, visto lo stallo in cui si trova il Senato, presentare una proposta di legge anche alla Camera. Per portare avanti questa iniziativa serve per\u00f2 creare un fronte comune dei deputati sardi e trovare il sostegno dei rispettivi gruppi parlamentari. Il ministro degli Affari regionali, Francesco Boccia, ha mostrato sensibilit\u00e0 su questo tema. Un\u2019altra strada da seguire \u00e8 quella dell\u2019attuazione della legge delega sul federalismo fiscale che obbliga lo Stato a trovare strumenti perequativi a favore delle regioni pi\u00f9 deboli\u00bb. Dalla deputata del Pd, infine, un invito a tutte le forze politiche rappresentate in Consiglio regionale e in Parlamento: \u00abOccorre cambiare le regole europee sugli aiuti di Stato \u2013 ha sottolineato Romina Mura \u2013 le regioni svantaggiate hanno necessit\u00e0 di un allentamento dei vincoli. Per raggiungere questo obiettivo serve assoluta unit\u00e0 tra tutte le forze politiche\u00bb.\n\nArgomentazioni condivise da Pietro Pittalis che ha per\u00f2 indicato un\u2019altra strada per dare pi\u00f9 forza ad un\u2019eventuale iniziativa parlamentare: \u00abSono d\u2019accordo sulla necessit\u00e0 di presentare una proposta di legge alla Camera \u2013 ha detto Pietro Pittalis \u2013 per questo ho fatto preparare una bozza all\u2019ufficio legislativo di Montecitorio. Se per\u00f2 vogliamo avere la certezza che la proposta vada avanti \u00e8 necessario coinvolgere anche i colleghi della Sicilia. Il gruppo dei parlamentari sardi \u00e8 troppo piccolo per incidere, su un tema come questo il contributo dei siciliani potrebbe essere decisivo. Da tempo stanno chiedendo di potere mutuare un sistema di continuit\u00e0 territoriale simile al nostro e sono d\u2019accordo con la nostra iniziativa sull\u2019insularit\u00e0\u00bb.\n\nProposta sulla quale si \u00e8 detto d\u2019accordo anche il deputato del Pd Andrea Frailis: \u00abCredo che sia un percorso da seguire. Ho il timore che il clima non sia favorevole in Parlamento. Oggi si discute di autonomia differenziata e le rivendicazioni delle regioni pi\u00f9 deboli non sono viste di buon occhio \u2013 ha detto Andrea Frailis \u2013 bisogna per questo rafforzare le nostre rivendicazioni. Il tema dell\u2019insularit\u00e0 deve essere portato fuori dal palazzo. Magari con un\u2019iniziativa che coinvolga le scuole e spieghi ai giovani quali sarebbero i vantaggi economici e sociali che scaturirebbero dall\u2019inserimento del principio di insularit\u00e0 in Costituzione\u00bb.\n\nAnche per il deputato della Lega Guido De Martini l\u2019unit\u00e0 delle forze politiche \u00e8 la condizione irrinunciabile per sperare di ottenere qualche risultato: \u00abLa Sardegna \u00e8 una regione superidentitaria. Caratteristica che manca per\u00f2 in Parlamento tra i rappresentanti eletti nell\u2019Isola. Su questi temi non si pu\u00f2 non essere d\u2019accordo. La Commissione d\u2019inchiesta pu\u00f2 fare molto e svolgere un ruolo di raccordo che ci consenta di portare avanti una battaglia unitaria\u00bb.\n\nNel dibattito sono intervenuti i consiglieri regionali Antonio Mario Mundula (Fratelli d\u2019Italia), Roberto Li Gioi (M5S), Eugenio Lai (Leu), Giuseppe Meloni (Pd), Roberto Caredda (Misto), Antonello Peru (Udc-Cambiamo) e Francesco Agus (Progressisti). Tutti d\u2019accordo, con diverse sottolineature, nel portare avanti una battaglia comune sull\u2019insularit\u00e0 con un obiettivo prioritario: la modifica delle norme europee sugli aiuti di Stato.\n\nSoddisfatto il presidente della Commissione: \u00abQuesta \u00e8 una battaglia che ci vede tutti coinvolti. E\u2019 una questione che va oltre la trasversalit\u00e0 tra le forze politiche perch\u00e9 investe i sentimenti di tutti i sardi \u2013 ha detto Michele Cossa \u2013 oggi abbiamo sentito proposte molto interessanti. Su una nuova iniziativa da portare avanti alla Camera suggerisco un confronto con il Comitato promotore della proposta di legge di iniziativa popolare sull\u2019insularit\u00e0. Ci\u00f2 che \u00e8 certo \u00e8 che la Sardegna ha condizioni differenti rispetto a tutte le altre regioni d\u2019Italia. Da questo concetto occorre partire per vedere riconosciuti i nostri diritti\u00bb.\n\nLa Commissione si riunir\u00e0 gioved\u00ec prossimo. In programma l\u2019audizione dell\u2019ex presidente della Regione Ugo Cappellacci.\n\nCondividi... 0 Google+ 0 Pinterest 0 Tumblr 0\n\nComments\n\ncomments", "keywords": [], "meta_keywords": ["Andrea Frailis", "Antonello Peru", "Antonio Mario Mundula", "Eugenio Lai", "Francesco Agus", "Francesco Boccia", "Giuseppe Meloni", "Guido De Martini", "Michele Cossa", "Pietro Pittalis", "Roberto Caredda", "Roberto Li Gioi", "Romina Mura", "Ugo Cappellacci", ""], "tags": ["Romina Mura", "Ugo Cappellacci", "Andrea Frailis", "Antonello Peru", "Roberto Caredda", "Eugenio Lai", "Antonio Mario Mundula", "Guido De Martini", "Giuseppe Meloni", "Francesco Agus", "Roberto Li Gioi", "Michele Cossa", "Francesco Boccia", "Pietro Pittalis"], "authors": ["Giampaolo Cirronis"], "publish_date": null, "summary": "", "article_html": "", "meta_description": "Proseguono i lavori della Commissione d\u2019inchiesta sull\u2019insularit\u00e0. Dopo la seduta della scorsa settimana con una delegazione di senatori sardi,", "meta_lang": "it", "meta_favicon": "", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "description": "Proseguono i lavori della Commissione d\u2019inchiesta sull\u2019insularit\u00e0. Dopo la seduta della scorsa settimana con una delegazione di senatori sardi,", "keywords": "Andrea Frailis,Antonello Peru,Antonio Mario Mundula,Eugenio Lai,Francesco Agus,Francesco Boccia,Giuseppe Meloni,Guido De Martini,Michele Cossa,Pietro Pittalis,Roberto Caredda,Roberto Li Gioi,Romina Mura,Ugo Cappellacci,", "robots": "index, follow", "generator": "WPZOOM Framework 1.4.6", "fb": {"app_id": 915223278565973, "admins": "giampaolo.cirronis"}, "og": {"url": "http://www.laprovinciadelsulcisiglesiente.com/wordpress/2020/01/i-deputati-sardi-sono-stati-auditi-in-commissione-sui-temi-legati-allinsularita/", "title": "I deputati sardi sono stati auditi in Commissione sui temi legati all\u2019insularit\u00e0", "site_name": "La Provincia del Sulcis Iglesiente", "description": "Proseguono i lavori della Commissione d\u2019inchiesta sull\u2019insularit\u00e0. Dopo la seduta della scorsa settimana con una delegazione di senatori sardi, ogg", "type": "article", "image": "http://www.laprovinciadelsulcisiglesiente.com/wordpress/wp-content/uploads/2019/09/palazzo-consiglio-regionale-28-14385642761842138357.-300x225.jpg", "locale": "it_it"}}, "canonical_link": "http://www.laprovinciadelsulcisiglesiente.com/wordpress/2020/01/i-deputati-sardi-sono-stati-auditi-in-commissione-sui-temi-legati-allinsularita/"}