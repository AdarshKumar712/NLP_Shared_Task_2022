{"source_url": "https://www.huffingtonpost.it", "url": "https://www.huffingtonpost.it/entry/il-veneto-passa-al-lockdown-soft-zaia-atto-di-fiducia-ma-lemergenza-non-e-finita_it_5e944813c5b6765e95643e70", "title": "Zaia allenta il lockdown", "top_image": "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=1200_630", "meta_img": "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=1200_630", "images": ["https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://img.huffingtonpost.com/asset/5e98ad133000005f0615456b.jpeg?ops=150_150", "https://amp.assets.huffpost.com/assets-07729486d3642da3b909fdfe19acdc14/images/logos/HuffPost_Int'l_IT_outl_white-v2.svg", "https://img.huffingtonpost.com/asset/5e98a46c3000005f06154562.jpeg?cache=XZ155sHZC7&ops=150_150", "https://img.huffingtonpost.com/asset/5e988dd72500006b06eafc24.jpeg?ops=150_150", "https://img.huffingtonpost.com/asset/5e9873fa25000079216b7e41.jpeg?cache=TcLnFsE3fg&ops=150_150", "https://img.huffingtonpost.com/asset/5e98a124300000b40615455d.jpeg?ops=150_150", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=scalefit_630_noupscale", "https://amp.assets.huffpost.com/assets-07729486d3642da3b909fdfe19acdc14/images/logos/HuffPost.svg", "https://amp.assets.huffpost.com/assets-07729486d3642da3b909fdfe19acdc14/images/icons/newsletter-toaster.png", "https://img.huffingtonpost.com/asset/5e98ab202500008d216b7fc3.jpeg?ops=150_150", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1", "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=1200_630"], "movies": [], "text": "L\u2019emergenza coronavirus non \u00e8 finita, ma il Veneto inaugura una nuova fase. Quella, per usare le parole del governatore Luca Zaia, del lockdown soft. Restano alcune restrizioni, ma vengono eliminati alcuni divieti. Uno tra tutti: il limite, quando si esce, di stare al massimo a 200 metri di distanza dalla propria abitazione.\n\nPer il presidente della Regione, si tratta di un atto di fiducia nei confronti dei cittadini. \u201cDomattina sappiamo che troveremo pi\u00f9 auto in autostrada e pi\u00f9 persone che vanno al lavoro, per cui abbiamo scritto quest\u2019ordinanza pensando a un lockdown ridotto, un lockdown \u2018soft\u2019 che per\u00f2 deve mettere in sicurezza anche chi ha spostamenti importanti\u201d, ha detto Zaia in conferenza stampa.\n\n\n\nTra le misure confermate o adottate ci sono: \u201cChiusura degli esercizi commerciali come i supermarket la domenica e i festivi, confermata l\u2019attivit\u00e0 dei mercati a cielo aperto non pi\u00f9 solo alimentare ma anche abbigliamento bimbi con la conferma della perimetrazione e dei varchi vigilati in accesso e uscita con ingressi contingentati con mascherina e guanti\u201d. E ancora, spiega zaia, \u201cnegli spostamenti all\u2019esterno da casa bisogna utilizzare mascherine e ogni altro dispositivo idoneo alla protezione, le uscite di casa devono essere esclusivamente individuali salvo esigenze di necessit\u00e0 e di tutela della salute, come accompagnamento di disabili o minori di 14 anni. \u00c8 vietata l\u2019uscita di casa con temperatura superiore ai 37,5 gradi\u201d.\n\n\n\nVietati eventi e assembramenti in occasione delle prossime festivit\u00e0: \u201cil 25 aprile e l\u20321 maggio il picnic, la grigliata o il barbecue all\u2019aperto \u00e8 autorizzato ma solo nella propriet\u00e0 privata e limitatamente al nucleo familiare residente\u201d. Un\u2019altra novit\u00e0 riguarda \u201clo spostamento per l\u2019assistenza al parto da parte del genitore, che \u00e8 ammesso\u201d.\n\n\n\nInfine, una \u2018concessione\u2019 agli sportivi: \u201cl\u2019attivit\u00e0 motoria \u00e8 individuale e deve svolgersi in prossimit\u00e0 della propria abitazione nel rispetto della distanza di almeno 2 metri dalle altre persone- prosegue Zaia- ho tolto il limite di 200 metri e questo \u00e8 un atto di grande fiducia, ma utilizziamo il buonsenso: non 4 o 5 chilometri, bisogna rimanere in prossimit\u00e0 di casa\u201d.\n\n\n\nTra le altre misure, molte riguardano l\u2019adeguamento alle novit\u00e0 dell\u2019ultimo dpcm, come l\u2019apertura di librerie e negozi di abbigliamento per neonati. \u201cAbbiamo cercato di fare una cosa equilibrata e rispettosa con il primo obiettivo della salute dei cittadini - dice Zaia - l\u2019emergenza non \u00e8 finita, quest\u2019ordinanza seppure concessoria su alcune libert\u00e0 dei cittadini non deve essere vissuta come fine dell\u2019emergenza. Abbiamo 245 persone in terapia intensiva e 1.427 In ospedale, se non scendono o peggio si alzano bisogna andar gi\u00f9 pesanti un\u2019altra volta- conclude il presidente della regione veneto- la prima cura al coronavirus siamo noi, i nostri comportamenti irresponsabili aumentano la diffusione del virus\u201d.", "keywords": [], "meta_keywords": [""], "tags": [], "authors": [], "publish_date": "Mon Apr 13 13:23:38 2020", "summary": "", "article_html": "", "meta_description": "Nuova ordinanza in Veneto: via il limite dei 200 metri per i runner, ok ai mercati all'aperto. Obbligo di mascherina e guanti per chi esce di casa. \"Riaprire le aziende non compete a noi\"", "meta_lang": "it", "meta_favicon": "https://amp.assets.huffpost.com/assets-07729486d3642da3b909fdfe19acdc14/favicon.ico", "meta_data": {"viewport": "width=device-width, initial-scale=1", "description": "Nuova ordinanza in Veneto: via il limite dei 200 metri per i runner, ok ai mercati all'aperto. Obbligo di mascherina e guanti per chi esce di casa. \"Riaprire le aziende non compete a noi\"", "og": {"type": "article", "image": {"identifier": "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=1200_630", "url": "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=1200_630", "width": 1200, "height": 630}, "site_name": "L'HuffPost", "title": "Zaia allenta il lockdown", "description": "Nuova ordinanza in Veneto: via il limite dei 200 metri per i runner, ok ai mercati all'aperto. Obbligo di mascherina e guanti per chi esce di casa. \"Riaprire le aziende non compete a noi\"", "url": "https://www.huffingtonpost.it/entry/il-veneto-passa-al-lockdown-soft-zaia-atto-di-fiducia-ma-lemergenza-non-e-finita_it_5e944813c5b6765e95643e70", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "Zaia allenta il lockdown", "image": {"identifier": "https://img.huffingtonpost.com/asset/5e944b5d300000290315403c.jpeg?cache=BadGrZ3tEl&ops=1200_630", "width": 1200, "height": 630}, "description": "Nuova ordinanza in Veneto: via il limite dei 200 metri per i runner, ok ai mercati all'aperto. Obbligo di mascherina e guanti per chi esce di casa. \"Riaprire le aziende non compete a noi\""}, "robots": "noodp,noydir,max-snippet:-1,max-image-preview:large,max-video-preview:-1", "keywords": "coronavirus,veneto,Luca Zaia,lockdown soft", "article": {"section": "Politica", "tag": "coronavirus,veneto,Luca Zaia,lockdown soft", "published_time": "2020-04-13T13:23:38+02:00", "modified_time": "2020-04-13T13:23:38+02:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5e944813c5b6765e95643e70", "taboola.category": "politica"}, "canonical_link": "https://www.huffingtonpost.it/entry/il-veneto-passa-al-lockdown-soft-zaia-atto-di-fiducia-ma-lemergenza-non-e-finita_it_5e944813c5b6765e95643e70"}