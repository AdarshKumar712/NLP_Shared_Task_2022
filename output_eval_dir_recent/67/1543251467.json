{"source_url": "http://www.blogtaormina.it", "url": "http://www.blogtaormina.it/2020/03/09/meloni-decreto-coronavirus-gestito-malissimo-si-e-scatenato-il-panico/263166/", "title": "Meloni: \u201cDecreto Coronavirus gestito malissimo, si \u00e8 scatenato il panico\u201d", "top_image": "http://www.blogtaormina.it/wp-content/uploads/2019/08/Giorgia-Meloni-.jpg", "meta_img": "http://www.blogtaormina.it/wp-content/uploads/2019/08/Giorgia-Meloni-.jpg", "images": ["http://www.blogtaormina.it/wp-content/uploads/2020/03/Etna-in-eruzione-218x150.jpg", "http://www.blogtaormina.it/wp-content/uploads/2020/03/coronavirus211-218x150.jpg", "http://www.blogtaormina.it/wp-content/uploads/2020/03/Aldo-Giovanni-e-Giacomo-03-218x150.jpg", "http://www.blogtaormina.it/wp-content/uploads/2019/03/Razza-218x150.jpg", "http://www.blogtaormina.it/wp-content/uploads/2017/11/Comune-di-Giardini-Naxos-218x150.jpg", "http://www.blogtaormina.it/wp-content/uploads/2019/08/Giorgia-Meloni-.jpg", "http://www.blogtaormina.it/wp-content/uploads/2019/08/Giorgia-Meloni--696x384.jpg", "http://www.blogtaormina.it/wp-content/uploads/2020/03/Giuseppe-Conte-2-218x150.jpg", "http://www.blogtaormina.it/wp-content/uploads/2020/03/modulo-218x150.jpg", "http://www.blogtaormina.it/wp-content/uploads/2017/12/Logo-Blogtaormina.png", "http://www.blogtaormina.it/wp-content/uploads/2019/01/Nello-Musumeci-218x150.jpg", "http://www.blogtaormina.it/wp-content/uploads/2020/03/Giuseppe-Conte-3-218x150.jpg", "http://www.blogtaormina.it/wp-content/uploads/2020/03/telemedicina-218x150.jpg", "http://www.blogtaormina.it/wp-content/uploads/2020/01/coronavirusjpg-218x150.jpg"], "movies": [], "text": "\u201cIl decreto Coronavirus \u00e8 stato gestito malissimo. Dopo aver scatenato il panico tra i cittadini evitiamo di scatenare il panico pure tra gli investitori. Il Governo ora adotti tutti i provvedimenti possibili per impedire che la speculazione finanziaria metta in ginocchio la Nazione. Valuti se sospendere le contrattazioni di borsa per dare modo di metabolizzare gli ultimi provvedimenti e frenare i comportamenti pi\u00f9 irrazionali\u201d. Lo ha dichiarato Giorgia Meloni, leader di Fratelli d\u2019Italia.\n\nNo al contagio della paura. \u201cDi certo vanno vietate in questa fase le vendite allo scoperto, ossia lo strumento con cui pochi cinici e razionali speculatori possono fare fortuna sulla legittima irrazionalit\u00e0 dei piccoli investitori. Inoltre gli organismi di vigilanza e l\u2019intelligence, ognuno per le proprie competenze, siano attivati immediatamente per monitorare le principali operazioni e scongiurare azioni che possano pregiudicare gli interessi strategici nazionali. Il contagio del virus va giustamente contenuto, ma va fermato anche il contagio della paura e della speculazione.\n\nOspedali dedicati. \u201cPer fronteggiare l\u2019emergenza Coronavirus la prima cosa da garantire \u00e8 la tenuta del sistema sanitario nazionale. Fratelli d\u2019Italia fin dall\u2019inizio sostiene la necessit\u00e0 di predisporre nuove strutture sanitarie dedicate esclusivamente ai pazienti positivi al Covid-19 in modo da non bloccare l\u2019operativit\u00e0 delle strutture ospedaliere. L\u2019evidente carenza, infatti, di posti letto e posti in terapia intensiva deve essere velocemente colmata partendo dalla riqualificazione dei tanti ospedali dismessi o trasformando alcuni gi\u00e0 attivi, anche coinvolgendo le strutture private. Un esempio virtuoso \u00e8 la trasformazione a Roma della struttura Columbus dell\u2019ospedale Gemelli in un Covid Hospital dedicato. Ne servono subito molti altri in tutta Italia\u201d.\n\nSostenere il sistema sanitario. \u201cIl personale medico e sanitario si pu\u00f2 reperire assumendo dalle graduatorie gi\u00e0 esistenti, assumendo medici e personale precari, accelerando il riconoscimento dei titoli conseguiti all\u2019estero, coinvolgendo neolaureati in medicina e specializzandi nelle modalit\u00e0 stabilite dai tecnici. Cos\u00ec si sostiene il sistema sanitario italiano e non si lascia nessuno indietro come una grande Nazione pu\u00f2 e deve fare. Ci auguriamo che queste proposte di buon senso siano accolte dal Governo ed entrino nel decreto sul potenziamento del sistema sanitario nazionale su cui si sta lavorando e che dovrebbe essere varato nelle prossime ore\u201d.\n\n\u00a9 Riproduzione Riservata\n\nCommenti", "keywords": [], "meta_keywords": [""], "tags": ["Giorgia Meloni", "Italia", "coronavirus", "emergenza coronavirus"], "authors": [], "publish_date": "Mon Mar  9 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "http://www.blogtaormina.it/wp-content/uploads/2017/12/favicon-32x32.png", "meta_data": {"viewport": "width=device-width, initial-scale=1.0", "og": {"image": {"identifier": "http://www.blogtaormina.it/wp-content/uploads/2019/08/Giorgia-Meloni-.jpg", "width": 1181, "height": 651}, "locale": "it_IT", "type": "article", "title": "Meloni: \"Decreto Coronavirus gestito malissimo, si \u00e8 scatenato il panico\"", "description": "\u201cIl decreto Coronavirus \u00e8 stato gestito malissimo. Dopo aver scatenato il panico tra i cittadini evitiamo di scatenare il panico pure tra gli investitori. Il Governo ora adotti tutti i provvedimenti possibili per impedire che la speculazione finanziaria metta in ginocchio la Nazione. Valuti se sospendere le contrattazioni di borsa per dare modo di metabolizzare \u2026", "url": "http://www.blogtaormina.it/2020/03/09/meloni-decreto-coronavirus-gestito-malissimo-si-e-scatenato-il-panico/263166/", "site_name": "BlogTaormina", "updated_time": "2020-03-09T22:19:57+01:00"}, "article": {"publisher": "https://www.facebook.com/TaorminaToday/", "tag": "Italia", "section": "Politica Italiana", "published_time": "2020-03-09T14:28:42+01:00", "modified_time": "2020-03-09T22:19:57+01:00"}, "fb": {"app_id": 1758044394450760}, "generator": "WordPress Download Manager 2.9.61"}, "canonical_link": "http://www.blogtaormina.it/2020/03/09/meloni-decreto-coronavirus-gestito-malissimo-si-e-scatenato-il-panico/263166/"}