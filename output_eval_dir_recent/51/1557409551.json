{"source_url": "https://www.affaritaliani.it", "url": "https://www.affaritaliani.it/economia/mcdonald-s-italia-1-milioni-per-i-malati-di-covid-19-661330.html?ref=rss", "title": "McDonald\u2019s Italia, 1 milione per i malati di COVID-19", "top_image": "https://www.affaritaliani.it/static/upl2016/mc-d/mc-donald-s-02.jpg", "meta_img": "https://www.affaritaliani.it/static/upl2016/mc-d/mc-donald-s-02.jpg", "images": ["https://www.affaritaliani.it/includes/v2018/img/ico-meteo.svg", "https://www.affaritaliani.it/static/upl2019/___x/x1.png", "https://www.affaritaliani.it/includes/v2018/img/ico-messenger.svg", "https://www.affaritaliani.it/static/upl2018_restyle/gard/garden-party-meghan-markle-principe-carlo-camilla-ape13.jpg", "https://www.affaritaliani.it/includes/v2018/img/ico-oroscopo.svg", "https://www.affaritaliani.it/static/upl2020/02_1/02_1600-spider-duetto-196613.jpg", "https://www.affaritaliani.it/includes/v2018/img/ico-facebook.svg", "https://www.affaritaliani.it/static/upl2016/mc-d/mc-donald-s-0210.jpg", "https://www.affaritaliani.it/includes/v2018/img/ico-giochi.svg", "https://www.affaritaliani.it/includes/img/ajax-loader.gif", "https://www.affaritaliani.it/includes/v2018/img/ico-twitter.svg", "https://www.affaritaliani.it/static/upl2019/gd-a/gd-affaritaliani-300x250.jpg", "https://www.affaritaliani.it/static/upl2020/80x8/80x80logo_zc.jpg", "https://www.affaritaliani.it/includes/v2018/img/ico-whatsapp.svg", "https://www.affaritaliani.it/static/upl2018_restyle/immo/immobiliare_300x100.png", "https://www.affaritaliani.it/static/upl2020/test/testata-affarialiani-24-anni.jpg", "https://www.affaritaliani.it/static/upl2016/mc-d/mc-donald-s-02.jpg", "https://www.affaritaliani.it/includes/v2018/img/ico-share.svg", "https://sb.scorecardresearch.com/p?c1=2&c2=30406034&cs_ucfr=1&cv=2.0&cj=1"], "movies": [], "text": "In questo drammatico momento per il Paese, McDonald\u2019s Italia e Fondazione per L\u2019Infanzia Ronald McDonald hanno deciso di dimostrare concretamente la loro vicinanza alle istituzioni e agli Italiani donando 1 milione di euro per far fronte all\u2019emergenza COVID-19 nella Regione Lombardia.\n\nLa donazione ha come obiettivo quello di contribuire alla realizzazione del nuovo ospedale dedicato alla cura dei malati di COVID-19, presso i padiglioni della Fiera di Milano, con l\u2019acquisto di moduli di degenza. Inoltre, la donazione include l\u2019acquisto di un\u2019unit\u00e0 completa di rianimazione per potenziare il reparto di Terapia Intensiva dell\u2019Ospedale Buzzi.\n\nMcDonald\u2019s Italia e Fondazione per L\u2019Infanzia Ronald McDonald hanno avviato una collaborazione con Fondazione di Comunit\u00e0 Milano onlus e costituito un Fondo dedicato nel quale potranno confluire i fondi destinati alla messa in opera del nuovo ospedale di Milano Fiera e le successive donazioni da parte di dipendenti, fornitori e partner del sistema McDonald\u2019s Italia.\n\n\u201cLa gara di solidariet\u00e0 che si \u00e8 innescata intorno alla Lombardia e al progetto dell\u2019Ospedale dedicato all\u2019emergenza in Fiera, \u00e8 sempre pi\u00f9 grande. La mia gratitudine va a quelle aziende come McDonald\u2019s per una donazione cos\u00ec importante e preziosa. Un gesto che ci d\u00e0 forza e motivazione per andare avanti nonostante le criticit\u00e0 che dobbiamo affrontare quotidianamente\u201d, ha commentato il Presidente di Regione Lombardia, Attilio Fontana.\n\n\u201cIn questo momento di estrema emergenza nazionale \u2013 dichiara il Presidente di Fondazione Fiera Milano Enrico Pazzali \u2013 dove anche il sistema industriale sta affrontando criticit\u00e0 per il futuro, sento doveroso ringraziare chi sta offrendo un sostegno economico e materiale per contribuire alla lotta contro la diffusione del Covid-19. In tale contesto, esprimo un sentimento di gratitudine a McDonald\u2019s e a Fondazione per L\u2019Infanzia Ronald McDonald per la loro iniziativa, che si affianca al Fondo lanciato da Fondazione Fiera Milano per sostenere la battaglia contro il coronavirus e la costruzione della struttura sanitaria/ospedaliera presso il Portello di Fieramilano\u201d.\n\n\u201cLa Fondazione di Comunit\u00e0 Milano onlus svolge il proprio ruolo di hub della solidariet\u00e0, grazie alla prossimit\u00e0 al territorio e vicinanza alla comunit\u00e0\u201d afferma il Presidente, Giovanni Azzone. \u201cPer questo aderiamo con convinzione all\u2019iniziativa di McDonald\u2019s Italia e di Fondazione per L\u2019Infanzia Ronald McDonald, fornendo il nostro supporto attraverso lo strumento del Fondo Solidale, un riferimento immediato e trasparente per quanti vorranno contribuire a vincere la sfida contro il Covid-19\u201d.\n\n\u201cIl momento che stiamo vivendo \u00e8 drammatico; mai avremmo pensato di trovarci ad affrontare una simile esperienza, che tocca l\u2019intero Paese e le vite di tutti\u201d ha dichiarato Mario Federico, Amministratore Delegato di McDonald\u2019s Italia. \u201cLa nostra azienda \u00e8 radicata nel territorio attraverso i suoi 600 ristoranti e i suoi 24.000 dipendenti. Per questo motivo non possiamo non fare la nostra parte dando un aiuto concreto a chi ha bisogno di cure e a chi ogni giorno si prodiga per garantirle anche a costo della propria salute.\u201d\n\n\u201cFondazione Ronald \u00e8 da sempre vicina a chi ha bisogno di cure, collaboriamo con ospedali come il Bambin Ges\u00f9 a Roma, il Meyer a Firenze, gli Spedali Civili a Brescia, il Sant\u2019Orsola a Bologna e l\u2019Ospedale di Alessandria. Da 21 anni in Italia, sosteniamo le famiglie in difficolt\u00e0 dei bambini che hanno bisogno di lunghi ricoveri per cure salvavita, quando la cura \u00e8 lontana da casa. Per questa ragione intervenire in questa emergenza sanitaria nel nostro territorio \u00e8 doveroso e necessario, \u00e8 parte del nostro DNA\u201d, ha dichiarato Fabio Calabrese, Presidente di Fondazione per L\u2019Infanzia Ronald McDonald in Italia.", "keywords": [], "meta_keywords": [""], "tags": ["Borse", "covid-19 mcdonald's italia", "mcdonald's italia", "donazione mcdonald's", "Sondaggi", "Spread", "Coronavirus"], "authors": [], "publish_date": "Tue Mar 24 13:03:00 2020", "summary": "", "article_html": "", "meta_description": "Fontana: \u201cGesti come questo ci danno la forza di andare avanti\u201d", "meta_lang": "it", "meta_favicon": "/includes/v2014/css/img/favicon-ai.ico", "meta_data": {"viewport": "width=device-width,initial-scale=1.0,user-scalable=1,minimal-ui", "description": "Fontana: \u201cGesti come questo ci danno la forza di andare avanti\u201d", "robots": "index,follow", "news_keywords": "mcdonald's italia,covid-19 mcdonald's italia,donazione mcdonald's,economia,finanza", "og": {"title": "McDonald\u2019s Italia, 1 milione per i malati di COVID-19", "url": "https://www.affaritaliani.it/economia/mcdonald-s-italia-1-milioni-per-i-malati-di-covid-19-661330.html", "description": "Fontana: \u201cGesti come questo ci danno la forza di andare avanti\u201d", "type": "article", "site_name": "Affaritaliani.it", "image": {"identifier": "https://www.affaritaliani.it/static/upl2016/mc-d/mc-donald-s-02.jpg", "width": 800, "height": 577}}, "twitter": {"card": "summary_large_image", "site": "@Affaritaliani", "domain": "Affaritaliani.it", "creator": "@Affaritaliani", "image": {"src": "https://www.affaritaliani.it/static/upl2016/mc-d/mc-donald-s-02.jpg"}}, "mpe-image": "https://www.affaritaliani.it/static/upl2016/mc-d/mc-donald-s-023.jpg"}, "canonical_link": "https://www.affaritaliani.it/economia/mcdonald-s-italia-1-milioni-per-i-malati-di-covid-19-661330.html"}