{"source_url": "https://www.infocilento.it", "url": "https://www.infocilento.it/2020/05/06/fase-2-i-richiami-dei-sindaci-di-centola-e-rofrano-troppi-in-strada/", "title": "Fase 2, i richiami dei sindaci di Centola e Rofrano: troppi in strada", "top_image": "https://www.infocilento.it/wp-content/uploads/2020/05/mascherine-1.jpg", "meta_img": "https://www.infocilento.it/wp-content/uploads/2020/05/mascherine-1.jpg", "images": ["https://i0.wp.com/www.infocilento.it/wp-content/uploads/2019/01/estate_laviasilente-390x220.jpg", "https://i0.wp.com/www.infocilento.it/wp-content/uploads/2020/05/francesco-vecchio-390x220.jpeg", "https://www.infocilento.it/wp-content/uploads/2020/05/mascherine-1.jpg", "https://www.infocilento.it/wp-content/uploads/2020/05/skin-montella-8maggio.png", "https://i0.wp.com/www.infocilento.it/wp-content/uploads/2020/04/deluca-390x220.jpg", "https://certify.alexametrics.com/atrk.gif?account=lQmFk1a4eFf2bm", "https://wpfc.ml/b.gif", "https://www.infocilento.it/wp-content/uploads/2019/11/logo-infocilento-retina.png", "https://i0.wp.com/www.infocilento.it/wp-content/uploads/2020/05/sabarre-390x220.jpg", "https://i0.wp.com/www.infocilento.it/wp-content/uploads/2015/09/farmacia.jpg", "https://i0.wp.com/www.infocilento.it/wp-content/uploads/2020/05/mascherine-1.jpg"], "movies": [], "text": "Sono dieci le persone in quarantena rientrate dalle ex zone rosse nel Comune di Centola. E\u2019 quanto ha reso noto il Comune cilentanto. La Fase 2, come anche in altri centri del territorio, \u00e8 iniziata anche qui senza particolari problemi anche se in alcuni casi i carabinieri sono dovuti intervenire per evitare assembramenti e invitare le persone ad indossare la mascherina. Proprio per questo il sindaco Carmelo Stanziola ha voluto lanciare un monito ai cittadini.\n\n\u201cAbbiamo riscontrato un\u2019eccessiva presenza di veicoli e persone sull\u2019intero territorio comunale\u201d, ha detto il primo cittadino, annunciando che in questi giorni saranno incrementati i controlli e verranno sanzionati gli irresponsabili, \u201ccompresi quelli che non indossano la mascherina e non rispettano le distanze di sicurezza\u201c. \u201cMi appello al vostro senso di responsabilit\u00e0\u201c, ha detto Stanziola.\n\nIn gran parte del comprensorio del Cilento, comunque, non si segnalano criticit\u00e0, cos\u00ec come nel Vallo di Diano. La maggior parte delle persone indossa la mascherina e mantiene le distanze. Nei piccoli centri dell\u2019interno, invece, dove la gente si sente pi\u00f9 protetta, si segnala qualche trasgressione in pi\u00f9. E\u2019 per questo che il sindaco di Rofrano, Nicola Cammarano, ha lanciato un avvertimento ai suoi concittadini. \u201cHo notato un po\u2019 di rilassamento generale da parte di tutti i cittadini \u2013 spiega \u2013 oggi una certa libert\u00e0 ce l\u2019hanno data, ma invito la gente a mantenere le distanze e ad indossare le mascherine\u201d. Il primo cittadino, poi, ha voluto far riferimento ad un caso specifico: \u201cL\u2019altra sera in piazza, 4-5 persone bevevano una birra come se stessero al bar. Questi comportamenti non saranno consentiti\u201d.\n\n\u201cLa libert\u00e0 che ci \u00e8 stata data cerchiamo di meritarcela\u201d, ha concluso il sindaco rofranese.", "keywords": [], "meta_keywords": [""], "tags": ["rofrano", "rofrano notizie", "centola", "Cilento Notizie", "centola notizie", "fase 2", "Coronavirus", "Cilento"], "authors": ["Fiorenza Di Palma"], "publish_date": "Wed May  6 00:00:00 2020", "summary": "", "article_html": "", "meta_description": "Il monito ai cittadini: no ad assembramenti ed uso delle mascherine. \"La libert\u00e0 che ci \u00e8 stata data cerchiamo di meritarcela\".", "meta_lang": "it", "meta_favicon": "https://www.infocilento.it/wp-content/uploads/2019/11/cropped-icona-infocilento-32x32.png", "meta_data": {"referrer": "always", "fb": {"pages": 239822686151361, "app_id": 123908764311006}, "description": "Il monito ai cittadini: no ad assembramenti ed uso delle mascherine. \"La libert\u00e0 che ci \u00e8 stata data cerchiamo di meritarcela\".", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Fase 2, i richiami dei sindaci di Centola e Rofrano: troppi in strada - Info Cilento", "description": "Il monito ai cittadini: no ad assembramenti ed uso delle mascherine. \"La libert\u00e0 che ci \u00e8 stata data cerchiamo di meritarcela\".", "url": "https://www.infocilento.it/2020/05/06/fase-2-i-richiami-dei-sindaci-di-centola-e-rofrano-troppi-in-strada/", "site_name": "Info Cilento", "image": {"identifier": "https://www.infocilento.it/wp-content/uploads/2020/05/mascherine-1.jpg", "width": 998, "height": 397}}, "article": {"publisher": "https://www.facebook.com/infocilento", "published_time": "2020-05-06T10:00:33+00:00", "modified_time": "2020-05-06T08:50:09+00:00"}, "twitter": {"card": "summary_large_image", "creator": "@infocilentoweb", "site": "@infocilentoweb"}, "generator": "WordPress 5.2.2", "theme-color": "#3498db", "viewport": "width=device-width, initial-scale=1.0", "onesignal": "wordpress-plugin", "msapplication-TileImage": "https://www.infocilento.it/wp-content/uploads/2019/11/cropped-icona-infocilento-270x270.png"}, "canonical_link": "https://www.infocilento.it/2020/05/06/fase-2-i-richiami-dei-sindaci-di-centola-e-rofrano-troppi-in-strada/"}