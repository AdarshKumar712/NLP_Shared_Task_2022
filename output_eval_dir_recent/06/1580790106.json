{"source_url": "https://formiche.net", "url": "https://formiche.net/2020/04/ombra-cinese-onu-dilemma-usa/", "title": "Ombra cinese sull\u2019Onu. Il dilemma Usa: tagliare i fondi o rilanciare?", "top_image": "https://formiche.net/files/2020/03/oms.png", "meta_img": "https://formiche.net/files/2020/03/oms.png", "images": ["https://formiche.net/files/2019/10/Imagoeconomica_1311176-300x218.jpg", "https://formiche.net/files/2014/09/draghi-640-e1454661738114-150x150.jpg", "https://formiche.net/wp-content/themes/dao_demo_formiche/dao/assets/images/logo.jpg", "https://formiche.net/files/2020/04/trump-biden-indro-300x169.jpg", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F04%2FFALDONE-10-FOTOGRAFI-GRUPPO-FOTOGRAFI-AL-LAVORO-AL-TEATRO-SISTINA-DI-ROMA-_1_resize.jpg&h=200&w=300&bid=10051&zc=1", "https://formiche.net/files/2020/04/Imagoeconomica_1394746-300x193.jpg", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1408045.jpg&h=200&w=300&bid=10051&zc=1", "https://formiche.net/files/2016/02/Giulio-Regeni2-e1454681745392-150x150.jpg", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F03%2Foms.png&h=580&w=950&a=c&bid=10051&zc=1", "https://formiche.net/files/2016/02/regeni-150x150.jpg", "data:image/gif;base64,R0lGODdhAQABAPAAAP///wAAACwAAAAAAQABAEACAkQBADs=", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1408378-e1589224216744.jpg&h=200&w=300&bid=10051&zc=1", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1406396.jpg&h=200&w=300&bid=10051&zc=1", "https://formiche.net/files/2016/01/Imagoeconomica_835631-150x150.jpg", "https://formiche.net/files/2016/02/Imagoeconomica_753369-150x150.jpg", "https://formiche.net/files/2018/06/news.png", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2FPELE-ADRIANA-RUSSOL-C-1566-FESTA-NIKKA-COSTA-AL-GILDA-ROMA-14-10-1989709_resize.jpg&h=200&w=300&bid=10051&zc=1", "https://formiche.net/files/2015/04/logo.jpg", "https://formiche.net/files/2015/11/David_Cameron_28_January_2011-150x150.jpg", "https://formiche.net/timthumb.php?src=https%3A%2F%2Fformiche.net%2Ffiles%2F2020%2F05%2F186-MIA-MARTINI-CLAUDIO-BELFIOREFESTA-IN-BIANCO-JACKIE-O-1975150_resize-e1588930371304.jpg&h=200&w=300&bid=10051&zc=1", "https://formiche.net/timthumb.php?src=https%3A%2F%2Fformiche.net%2Ffiles%2F2016%2F09%2FFALDONE-13-ANTROPOLOGIA-SOCIALE-ALDO-MORO-FRANCESCO-COSSIGA-MANO-NELLA-MANO-AL-TEATRO-SISTINA-PER-SPETTACOLO-DI-RENATO-RASCEL-1977353_resize-e1521186855187.jpg&h=200&w=300&bid=10051&zc=1", "https://formiche.net/files/2020/03/oms.png"], "movies": [], "text": "New York \u2013 Tutti contro Donald Trump. La decisione del presidente americano di sospendere i finanziamenti all\u2019Organizzazione mondiale della Sanit\u00e0 per il suo presunto sbilanciamento in favore della Cina ha sollevato un\u2019ondata di critiche planetaria. Dagli alleati europei a Russia e Cina, dalle Nazioni Unite a Bill Gates, tutti hanno partecipato all\u2019arringa accusatoria. Il tycoon, da parte sua, tira dritto e ribadisce che l\u2019Oms ha insabbiato assieme a Pechino l\u2019emergenza, causando molte pi\u00f9 vittime, e c\u2019\u00e8 chi come lui \u2013 pi\u00f9 o meno apertamente \u2013 ritiene che l\u2019agenzia dell\u2019Onu abbia sbagliato. Tuttavia, il pensiero unanime \u00e8 che non sia questo il momento di tagliare i fondi, anche perch\u00e9 gli Stati Uniti sono il primo finanziatore con circa 400-500 milioni di dollari l\u2019anno, pari a un decimo del bilancio.\n\nA puntare il dito contro Washington ci sono in primis Russia e Cina: \u00e8 \u201csegno di un approccio egoista\u201d, ha osservato Mosca, mentre Pechino si \u00e8 detta \u201cseriamente preoccupata\u201d e ha invitato gli Usa \u201cad adempiere ai loro doveri\u201d. Anche l\u2019Ue tuttavia, tramite l\u2019Alto rappresentante per gli affari esteri Josep Borrell, ha fatto sapere che \u201cnon c\u2019\u00e8 ragione che giustifichi questa mossa in un momento in cui gli sforzi\u201d dell\u2019organizzazione \u201csono necessari pi\u00f9 che mai per contribuire a contenere e mitigare la pandemia\u201d. Posizione ribadita da Londra, Berlino e Parigi (pur se il ministro degli esteri francese Jean Yves Le Drian ha parlato di \u201cmancanze\u201d dell\u2019Oms nella gestione dell\u2019epidemia). Dal Palazzo di Vetro il segretario generale Antonio Guterres ha lanciato un appello a non creare divisioni, spiegando che \u201cnon \u00e8 il momento di ridurre le risorse per le operazioni dell\u2019Oms o di qualsiasi altra organizzazione umanitaria nella lotta contro il coronavirus\u201d. \u201cOra \u00e8 il momento dell\u2019unit\u00e0\u201d, ha precisato.\n\nNel coro di critiche spicca il nome di Bill Gates, il quale ha affermato che \u201csospendere i finanziamenti durante una crisi sanitaria mondiale \u00e8 pericoloso. Il loro lavoro sta rallentando la diffusione del Covid-19 e se tale lavoro venisse interrotto nessun\u2019altra organizzazione potr\u00e0 svolgere le stesse attivit\u00e0\u201d. Dito puntato contro il presidente ovviamente anche dagli avversari democratici, secondo cui Trump sta provando \u201ca scaricare la colpa dei suoi fallimenti\u201d. Non e\u2019 escluso, per\u00f2, che la contrapposizione con i detrattori in patria possa permettere a The Donald di mettere a segno l\u2019obiettivo di ricompattare la base elettorale in vista delle elezioni di novembre.\n\nE se la decisione del titolare della Casa Bianca di interrompere i finanziamenti \u00e8 stata la punta dell\u2019iceberg nel duro braccio di ferro con l\u2019Oms, secondo il sito Politico la deferenza dell\u2019agenzia Onu nei confronti del Dragone non \u00e8 una sorpresa, ma fa parte di una campagna ad ampio raggio da parte del paese asiatico per rafforzare le sue posizioni in tutto il sistema Onu. Qualche esempio? Dal 2019 la Fao \u00e8 guidata da Qu Dongyu, ex vice ministro dell\u2019Agricoltura cinese, e l\u2019anno prima Zhao Houlin, che ha iniziato la sua carriera al ministero delle Poste e delle Telecomunicazioni di Pechino, ha ottenuto il secondo mandato quadriennale come segretario generale dell\u2019International Telecommunication Union, organo cruciale che stabilisce gli standard tecnici per le reti di comunicazione. Ruolo che avrebbe usato per rafforzare la posizione di Huawei come fornitore di apparecchiature per il 5G in tutto il mondo.\n\nNel 2017, invece, Guterres ha affidato a Liu Zhenmin, ex vice ministro degli Esteri cinese, una posizione chiave nel Dipartimento per gli affari economici e sociali delle Nazioni Unite. Mentre l\u2019International Civil Aviation Organization \u2013 ente della galassia onusiana che regola i viaggi aerei globali \u2013 \u00e8 stata accusata di tenere Taiwan fuori dal giro sui protocolli per il Covid-19: a guidarla \u00e8 il cinese Fang Liu. Una scalata che in parte riflette la sapiente strategia diplomatica di Pechino come potenza in crescita, ma agevolata \u2013 sottolinea Politico \u2013 dal vuoto lasciato dagli Usa, che con il bilateralismo ortodosso praticato da Trump nelle relazioni internazionali hanno fatto venir meno il ruolo di leader nelle istituzioni multilaterali che la prima potenza al mondo aveva mantenuto sino alla reggenza di Barack Obama.\n\nultima modifica: da", "keywords": [], "meta_keywords": [""], "tags": [], "authors": ["Gabriele Carrer", "Francesco Bechis"], "publish_date": "Fri Apr 17 09:25:35 2020", "summary": "", "article_html": "", "meta_description": "Critiche da tutto il mondo per la decisione di Trump di tagliare, proprio ora, i fondi all'Oms perch\u00e9 troppo sbilanciata verso la Cina", "meta_lang": "it", "meta_favicon": "/files/2015/12/favicon.png", "meta_data": {"viewport": "width=device-width, initial-scale=1", "fb": {"pages": 104834196224406}, "description": "Critiche da tutto il mondo per la decisione di Trump di tagliare, proprio ora, i fondi all'Oms perch\u00e9 troppo sbilanciata verso la Cina", "robots": "noodp", "og": {"locale": "it_IT", "type": "article", "title": "Ombra cinese sull\u2019Onu. Il dilemma Usa: tagliare i fondi o rilanciare? - Formiche.net", "description": "Critiche da tutto il mondo per la decisione di Trump di tagliare, proprio ora, i fondi all'Oms perch\u00e9 troppo sbilanciata verso la Cina", "url": "https://formiche.net/2020/04/ombra-cinese-onu-dilemma-usa/", "site_name": "Formiche.net", "updated_time": "2020-04-17T19:09:29+02:00", "image": {"identifier": "https://formiche.net/files/2020/03/oms.png", "width": 1024, "height": 683}}, "article": {"section": "Feluche", "published_time": "2020-04-17T09:25:35+02:00", "modified_time": "2020-04-17T19:09:29+02:00"}, "twitter": {"card": "summary", "description": "Critiche da tutto il mondo per la decisione di Trump di tagliare, proprio ora, i fondi all'Oms perch\u00e9 troppo sbilanciata verso la Cina", "title": "Ombra cinese sull\u2019Onu. Il dilemma Usa: tagliare i fondi o rilanciare? - Formiche.net", "image": "https://formiche.net/files/2020/03/oms.png"}, "generator": "WooCommerce 2.0.14", "EdImage": "https://formiche.net/files/2020/03/oms-300x200.png", "EdBlankInTitle": "- Formiche.net", "EdDateTime": "2020/04/17"}, "canonical_link": "https://formiche.net/2020/04/ombra-cinese-onu-dilemma-usa/"}