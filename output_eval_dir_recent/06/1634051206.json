{"source_url": "https://www.tgcom24.mediaset.it", "url": "https://www.tgcom24.mediaset.it/economia/coronavirus-coldiretti-partenze-dimezzate-rispetto-a-giugno-2019_19386281-202002a.shtml", "title": "Coronavirus, Coldiretti: partenze dimezzate rispetto a giugno 2019", "top_image": "https://img-prod.tgcom24.mediaset.it/images/2020/06/13/080028675-6242b6a6-2043-4431-ac3d-4518c6faa319.jpg", "meta_img": "https://img-prod.tgcom24.mediaset.it/images/2020/06/13/080028675-6242b6a6-2043-4431-ac3d-4518c6faa319.jpg", "images": ["https://img-prod.tgcom24.mediaset.it/images/2020/06/05/125649715-c74b32b3-ccb2-4795-ab07-f7675270077c.jpg", "https://secure-it.imrworldwide.com/cgi-bin/m?ci=gruppomediaset-it&cg=0", "https://img-prod.tgcom24.mediaset.it/images/2020/06/13/080028675-6242b6a6-2043-4431-ac3d-4518c6faa319.jpg", "https://www.shinystat.com/cgi-bin/shinystat.cgi?USER=tgcom24&P=2", "http://b.scorecardresearch.com/p?c1=2&c2=8971536&cv=2.0&cj=1", "https://www.tgcom24.mediaset.it/assets/img/bgLogoTgcom24.png", "data:image/gif;base64,R0lGODlhAQABAAD/ACwAAAAAAQABAAACADs=", "https://img-prod.tgcom24.mediaset.it/images/2020/05/29/081709389-998a80c9-2204-4c9d-835f-65928c20b1f7.jpg", "https://mediasetitalia01.wt-eu02.net/769396664005295/wt.pl?p=323,0", "https://img-prod.tgcom24.mediaset.it/images/2020/05/26/143721141-911bae12-5a20-40a6-8b7f-840c3e8ce9ce.jpg", "data:image/png;base64,iVBORw0KGgoAAAANSUhEUgAAAAEAAAABCAQAAAC1HAwCAAAAC0lEQVQYV2NgYAAAAAMAAWgmWQ0AAAAASUVORK5CYII=", "https://img-prod.tgcom24.mediaset.it/images/2020/06/09/123055694-afef47e9-6017-4b2b-bc32-15cef2c3712c.jpg", "https://img-prod.tgcom24.mediaset.it/images/2020/06/08/202814201-9ecaeb3d-29c2-4f13-8f73-990c09050373.jpg"], "movies": [], "text": "Sono 3,1 milioni gli italiani che quest'anno scelgono di andare in vacanza a giugno, anche per qualche giorno, dando il primo vero impulso alla ripresa delle attivit\u00e0 turistiche dopo il lungo lockdown. E' quanto emerge dall'analisi Coldiretti/Ixe', che per\u00f2 evidenzia partenze pi\u00f9 che dimezzate (-54%) rispetto allo scorso anno. Si registra una netta preferenza delle mete nazionali, complice anche l'incertezza sulla riapertura delle frontiere.\n\nLa scelta di promuovere il turismo interno \"\u00e8 importante - precisa la Coldiretti - per cercare di compensare la pesante incognita sulla presenza degli stranieri in Italia con gli arrivi completamente fermi soprattutto per i turisti provenienti da Paesi extracomunitari come Giappone, Cina e Stati Uniti. Deboli segnali arrivano invece da Germania e Nord Europa\".\n\n\n\n\"Le partenze in bassa stagione sono particolarmente apprezzate da chi ama la tranquillit\u00e0 e vuole stare lontano dalle folle, tanto pi\u00f9 considerate le misure sul distanziamento sociale per garantire la sicurezza. Il tutto senza rinunciare per\u00f2 a visitare le principali mete turistiche. Ma in avvio della stagione turistica \u00e8 anche pi\u00f9 facile ottenere degli sconti rispetto all'alta stagione: fino al -25% con i listini per l'alloggio, il vitto ma anche ombrelloni e lettini che infatti subiscono - sottolinea la Coldiretti - un'impennata a partire dal mese di luglio per toccare i valori massimi nella prima met\u00e0 di agosto\".\n\nSeconde case e alberghi - La maggioranza degli italiani in viaggio \"ha scelto di riaprire le seconde case di propriet\u00e0 o di alloggiare in quelle di parenti e amici o in affitto, ma nella classifica delle preferenze ci sono nell'ordine anche alberghi, bed and breakfast e campeggi con i camper molto gettonati. Tra le mete privilegiate delle vacanze di giugno ci sono sicuramente le oltre 24mila aziende agrituristiche italiane.\n\n\n\nIl ritorno alla vacanza degli italiani rappresenta una grande speranza per il turismo nazionale, dopo gli 81 milioni di presenze perse per effetto del lockdown negli ultimi tre mesi. L'impatto economico fra marzo, aprile e maggio \u00e8 stato drammatico con l'azzeramento della spesa turistica nel trimestre e una perdita stimata dalla Coldiretti in quasi venti miliardi di euro per l'alloggio, la ristorazione, il trasporto e lo shopping.\n\n\n\nA rischio c'\u00e8 un sistema turistico Made in Italy che si compone di 612mila imprese con oltre 700mila unit\u00e0 locali e rappresenta il 10,1% del sistema produttivo nazionale. Il settore superainfatti quello settore manifatturiero, con 2,7 milioni di lavoratori, il 12,6% dell'occupazione nazionale secondo elaborazioni dati Unioncamere.", "keywords": [], "meta_keywords": ["coronavirus", "Coldiretti", "vacanze", "giugno", "milioni", "italiani", "turismo", "mare", "montagna"], "tags": [], "authors": [], "publish_date": null, "summary": "", "article_html": "", "meta_description": "Coronavirus, Coldiretti: partenze dimezzate rispetto a giugno 2019 - Vacanze \"a regime\" per gli italiani, che prediligono le mete nazionali complice anche l'incertezza sulla riapertura delle frontiere", "meta_lang": "it", "meta_favicon": "//img2.tgcom24.mediaset.it/assets/img/favicon.ico", "meta_data": {"description": "Coronavirus, Coldiretti: partenze dimezzate rispetto a giugno 2019 - Vacanze \"a regime\" per gli italiani, che prediligono le mete nazionali complice anche l'incertezza sulla riapertura delle frontiere", "keywords": "coronavirus, Coldiretti, vacanze, giugno, milioni, italiani, turismo, mare, montagna", "news_keywords": "coronavirus, Coldiretti, vacanze, giugno, milioni, italiani, turismo, mare, montagna", "date": "2020-06-13", "year": 2020, "month": "2020-06", "thumbnail": "https://img-prod.tgcom24.mediaset.it/images/2020/06/13/080028675-6242b6a6-2043-4431-ac3d-4518c6faa319.jpg", "language": "IT", "robots": "index,follow", "revisit-after": "1 DAYS", "rating": "general", "generator": "Kolumbus", "owner": "RTI S.p.A.", "copyright": "RTI S.p.A.", "viewport": "width=device-width, initial-scale=1, minimum-scale=1", "al": {"ios": {"app_store_id": 331307981, "app_name": "tgcom24", "url": "tgcom24://app.tgcom24.it/articolo?idArticolo=19386281"}, "android": {"app_name": "tgcom24", "package": "it.froggy.tgcom", "url": "tgcom24://app.tgcom24.it/articolo?idArticolo=19386281"}, "web": {"url": "https://www.tgcom24.mediaset.it/economia/coronavirus-coldiretti-partenze-dimezzate-rispetto-a-giugno-2019_19386281-202002a.shtml"}}, "fb": {"app_id": 206282216389866, "pages": 250824565117141}, "twitter": {"card": "summary", "title": "Coronavirus, Coldiretti: partenze dimezzate rispetto a giugno 2019 - Tgcom24", "description": "Vacanze", "site": "@MediasetTgcom24", "creator": "@MediasetTgcom24"}, "og": {"type": "article", "title": "Coronavirus, Coldiretti: partenze dimezzate rispetto a giugno 2019 - Tgcom24", "description": "Vacanze", "image": {"identifier": "https://img-prod.tgcom24.mediaset.it/images/2020/06/13/080028675-6242b6a6-2043-4431-ac3d-4518c6faa319.jpg", "width": 634, "height": 475}, "site_name": "Tgcom24", "url": "https://www.tgcom24.mediaset.it/economia/coronavirus-coldiretti-partenze-dimezzate-rispetto-a-giugno-2019_19386281-202002a.shtml"}}, "canonical_link": "https://www.tgcom24.mediaset.it/economia/coronavirus-coldiretti-partenze-dimezzate-rispetto-a-giugno-2019_19386281-202002a.shtml"}