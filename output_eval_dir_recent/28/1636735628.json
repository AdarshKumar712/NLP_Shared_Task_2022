{"source_url": "https://www.lastampa.it", "url": "https://www.lastampa.it/cultura/2020/06/10/news/l-italia-sale-nella-classifica-qs-world-university-rankings-2021-1.38950472", "title": "L\u2019Italia sale nella classifica QS World University Rankings 2021", "top_image": "https://www.lastampa.it/image/contentid/policy:1.38950468:1591769485/politecnico_2_original-2.jpg?f=detail_558&h=720&w=1280&$p$f$h$w=fe897a0", "meta_img": "https://www.lastampa.it/image/contentid/policy:1.38950468:1591769485/politecnico_2_original-2.jpg?f=detail_558&h=720&w=1280&$p$f$h$w=fe897a0", "images": ["https://www.gelestatic.it/thimg/unsafe/290x163/smart/https://www.repstatic.it/video/photo/2020/06/16/714667/714667-thumb-full-s200616_betoniera.jpg", "https://www.gelestatic.it/thimg/HCrPfwqErrwduLjY6-MgB002VEw=/fit-in/960x540/https%3A//www.lastampa.it/image/contentid/policy%3A1.38950470%3A1591769487/image/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dd5eb06a", "https://www.lastampa.it/image/contentid/policy:1.38950468:1591769485/politecnico_2_original-2.jpg?f=detail_558&h=720&w=1280&$p$f$h$w=fe897a0", "https://www.gelestatic.it/thimg/unsafe/290x163/smart/https://www.repstatic.it/video/photo/2020/06/15/714409/714409-thumb-full-s200615_spiaggia.jpg", "https://www.gelestatic.it/thimg/hVSJCijDyEBXmskh-JWzEVJgPSM=/fit-in/960x540/https%3A//www.lastampa.it/image/contentid/policy%3A1.38950468%3A1591769485/politecnico_2_original-2.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dfe897a0", "https://www.gelestatic.it/thimg/unsafe/290x163/smart/https://www.repstatic.it/video/photo/2020/06/15/714481/714481-thumb-full-s200615_apidifesa.jpg"], "movies": [], "text": "La diciassettesima edizione del QS World University Rankings, la classifica universitaria globale pi\u00f9 consultata al mondo, pubblicata oggi dagli analisti di QS Quacquarelli Symonds include 36 universit\u00e0 italiane, due in pi\u00f9 rispetto alla precedente. Il Politecnico di Milano (137\u00b0) guadagna dodici posizioni e si conferma per il sesto anno consecutivo la prima Universit\u00e0 Italiana ottenendo il proprio risultato migliore e il secondo miglior risultato nazionale di tutte le edizioni. MIT Massachusetts Institute of Technology domina la classifica per il nono anno consecutivo. L\u2019Universit\u00e0 di Bologna sale al 160\u00b0 posto, un salto in avanti di diciassette posizioni; Sapienza - Universit\u00e0 di Roma scala trentadue posizioni e rientra di nuovo tra le top 200, conquistando il 171\u00b0 posto. Il Politecnico di Torino avanza di ben quaranta posizioni, e ora occupa il 308\u00b0posto. Per sedici Universit\u00e0 italiane la posizione \u00e8 invariata rispetto allo scorso anno; tredici Universit\u00e0 nazionali salgono in classifica, tre scendono e quattro sono new entry come l\u2019Universit\u00e0 Vita-Salute San Raffaele che debutta al 392\u00b0 posto, un risultato importante per una giovane Universit\u00e0, fondata nel 1996. Le altre new entry sono la Libera Universita' di Bolzano (601-650), l\u2019Universit\u00e0 della Calabria e l\u2019Universit\u00e0 Politecnica delle Marche (801-1000).\n\nQS Quacquarelli Symonds classifica le migliori mille universit\u00e0 al mondo. La classifica si basa su una ricerca rigorosa che include le opinioni di 102,662 docenti, accademici e ricercatori e di 51,649 manager e direttori delle risorse umane. Comprende l\u2019analisi di 18.530.368 pubblicazioni scientifiche, e di 138.397.765 citazioni.\n\nLa Scuola Superiore Sant'Anna Pisa e la Scuola Normale Superiore di Pisa, non sono state incluse in questa edizione a seguito di una verifica metodologica. Per essere incluse nel QS World University Rankings, le Universit\u00e0 devono essere pluridisciplinari e attive in almeno due macro aree di studio (per esempio, Scienze Naturali e Ingegneria), e offrire corsi di laurea sia di primo livello (bachelor/undergraduate) sia di secondo livello e master post-lauream (postgraduate), e immatricolare studenti e rilasciare titoli di studio, per ogni livello. Gli studenti che seguono corsi undergraduate in queste due prestigiosi atenei, sono prevalentemente immatricolati dall\u2019Universit\u00e0 degli Studi di Pisa, e un particolare che gli analisti di QS non avevano compreso, e che in questa edizione viene rettificato.\n\nBen Sowter, Direttore QS Intelligence Unit, ha commentato: \u201cLa Scuola Superiore Sant'Anna di Pisa e la Scuola Normale Superiore di Pisa sono due prestigiose realt\u00e0 italiane con una solida reputazione internazionale e QS continuer\u00e0 a misurare la loro indiscussa eccellenza nel QS World University Ranking by Subject, la classifica delle migliori Universit\u00e0 al mondo suddivisa in oltre 50 discipline di studio. Quest\u2019altra popolarissima classifica, include oltre alle Universit\u00e0 generaliste anche le migliori Universit\u00e0 specialistiche come, per esempio, l\u2019Universit\u00e0 Bocconi, e istituti di ricerca e di formazione superiore, come l\u2019 European University Institute che la nostra metodologia non consente di includere nella classifica generale.\u201d\n\nSowter ha aggiunto: \u201cQuest\u2019anno si assiste ad un trend positivo e di crescita per la maggior parte delle Universit\u00e0 italiane incluse nella nostra classifica, grazie ad un miglioramento in media significativo nell\u2019indicatore che misura la reputazione accademica e in quello che misura l\u2019impatto della ricerca prodotta. Esiste una chiara correlazione tra queste due dimensioni.\u201d", "keywords": [], "meta_keywords": [""], "tags": [], "authors": [], "publish_date": "Wed Jun 10 00:00:00 2020", "summary": "", "article_html": "", "meta_description": "La classifica universitaria globale pi\u00f9 consultata al mondo include 36 universit\u00e0 italiane, due in pi\u00f9 rispetto alla precedente. Primo degli italiani il Politecnico di Milano. Il Politecnico di Torino avanza di ben quaranta posizioni", "meta_lang": "it", "meta_favicon": "https://www.lastampa.it/image/contentid/policy:1.38950468:1591769485/politecnico_2_original-2.jpg?f=detail_558&h=720&w=1280&$p$f$h$w=fe897a0", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "La classifica universitaria globale pi\u00f9 consultata al mondo include 36 universit\u00e0 italiane, due in pi\u00f9 rispetto alla precedente. Primo degli italiani il Politecnico di Milano. Il Politecnico di Torino avanza di ben quaranta posizioni", "title": "L\u2019Italia sale nella classifica QS World University Rankings 2021    - La Stampa - Ultime notizie di cronaca e news dall'Italia e dal mondo", "siteBrand": "La Stampa - Ultime notizie di cronaca e news dall'Italia e dal mondo", "siteLabel": "La Stampa - Ultime notizie di cronaca e news dall'Italia e dal mondo", "editions": "novara,cuneo,verbano-cusio-ossola,vercelli,asti,roma,biella,torino,milano,alessandria,savona,aosta,imperia-sanremo", "twitter": {"card": "summary_large_image", "site": "@LaStampa", "title": "L\u2019Italia sale nella classifica QS World University Rankings 2021", "description": "La classifica universitaria globale pi\u00f9 consultata al mondo include 36 universit\u00e0 italiane, due in pi\u00f9 rispetto alla precedente. Primo degli italiani il Politecnico di Milano. Il Politecnico di Torino avanza di ben quaranta posizioni", "image": "https://www.lastampa.it/image/contentid/policy:1.38950468:1591769485/politecnico_2_original-2.jpg?f=detail_558&h=720&w=1280&$p$f$h$w=fe897a0", "url": "https://www.lastampa.it/cultura/2020/06/10/news/l-italia-sale-nella-classifica-qs-world-university-rankings-2021-1.38950472"}, "fb": {"app_id": 869207869794513}, "og": {"site_name": "lastampa.it", "type": "article", "title": "L\u2019Italia sale nella classifica QS World University Rankings 2021", "description": "La classifica universitaria globale pi\u00f9 consultata al mondo\u00a0\u00a0include 36 universit\u00e0 italiane, due in pi\u00f9 rispetto alla precedente. Primo degli italiani il Politecnico di Milano.\u00a0 Il Politecnico di Torino\u00a0avanza di ben quaranta posizioni", "image": "https://www.lastampa.it/image/contentid/policy:1.38950468:1591769485/politecnico_2_original-2.jpg?f=detail_558&h=720&w=1280&$p$f$h$w=fe897a0", "url": "https://www.lastampa.it/cultura/2020/06/10/news/l-italia-sale-nella-classifica-qs-world-university-rankings-2021-1.38950472"}, "article": {"published_time": "2020-06-17T00:00+0200", "modified_time": "2020-06-10T08:26+0200", "publisher": "http://www.facebook.com/lastampa.it"}, "format-detection": "telephone=no"}, "canonical_link": "https://www.lastampa.it/cultura/2020/06/10/news/l-italia-sale-nella-classifica-qs-world-university-rankings-2021-1.38950472"}