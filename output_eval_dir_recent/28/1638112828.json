{"source_url": "https://www.laleggepertutti.it", "url": "https://www.laleggepertutti.it/409358_superbonus-110-i-nodi-ancora-da-sciogliere", "title": "Superbonus 110%: i nodi ancora da sciogliere", "top_image": "https://www.laleggepertutti.it/wp-content/uploads/2020/06/lavori-facciata-condominio.jpg", "meta_img": "https://www.laleggepertutti.it/wp-content/uploads/2020/06/lavori-facciata-condominio.jpg", "images": ["https://www.laleggepertutti.it/wp-content/themes/llpt-child/images/la-legge-per-tutti.png", "https://secure-it.imrworldwide.com/cgi-bin/m?ci=matrix-it&cg=0&cc=0&ts=noscript", "https://d5nxst8fruw4z.cloudfront.net/atrk.gif?account=ACzao1IWNa10T3", "https://www.laleggepertutti.it/wp-content/themes/llpt-child/images/footer-img.png", "https://www.facebook.com/tr?id=1133469006672180&ev=PageView&noscript=1", "https://www.laleggepertutti.it/wp-content/themes/llpt-child/images/news-letter.png", "https://sb.scorecardresearch.com/p?c1=2&c2=33137629&cv=2.0&cj=1", "https://www.laleggepertutti.it/wp-content/uploads/userphoto/295.png", "https://www.laleggepertutti.it/wp-content/uploads/2020/06/lavori-facciata-condominio-360x240.jpg", "https://www.laleggepertutti.it/wp-content/themes/llpt-child/images/blue-strip-2.png", "https://sentenze.laleggepertutti.it/wp-content/themes/llpt-child/images/la-legge-per-tutti.png", "https://www.laleggepertutti.it/wp-content/themes/llpt-child/images/ombra-laterale.png", "https://www.laleggepertutti.it/wp-content/uploads/2020/06/lavori-facciata-condominio.jpg", "https://www.laleggepertutti.it/wp-content/themes/llpt-child/images/top-arrow.png", "https://www.laleggepertutti.it/wp-content/themes/llpt-child/images/nws-srch-pic.png"], "movies": [], "text": "In bilico alcune modifiche al decreto Rilancio che potrebbero cambiare la convenienza della maxi-detrazione: dalla durata alle seconde case, ai materiali.\n\nNon sar\u00e0 cos\u00ec scontato poter beneficiare del superbonus del 110% per il miglioramento energetico degli edifici previsto dal decreto Rilancio. Il Parlamento lavora ancora alle modifiche al provvedimento approvato dal Governo, che dovrebbe interessare i lavori effettuati dal 1\u00b0 luglio 2020 al 31 dicembre 2021. A meno di due settimane, dunque, dalla data in cui \u00e8 possibile cominciare a realizzare gli interventi che danno diritto alla maxi-detrazione fiscale, i nodi da sciogliere restano ancora parecchi prima di decidere in un\u2019assemblea di condominio di aderire al beneficio.\n\nC\u2019\u00e8, ad esempio, la questione relativa al periodo in cui \u00e8 possibile fruire dell\u2019agevolazione. Si parla di un\u2019estensione del superbonus a tutto il 2022, ma tuttora non \u00e8 stato deciso nulla: molto dipender\u00e0 dalle risorse che il Governo potr\u00e0 mettere a disposizione. Cos\u00ec come non \u00e8 definitiva la possibilit\u00e0 di intervenire sulle seconde case, ipotesi che a molti proprietari di immobili al mare o in affitto farebbe gola. Sono, comunque, le due modifiche pi\u00f9 plausibili alla versione originale del decreto.\n\nUn altro ostacolo riguarda l\u2019essenza in s\u00e9 del superbonus al 110%. Viene riconosciuta la possibilit\u00e0 di realizzare i lavori praticamente gratis solo se questi comportano un miglioramento di almeno due classi energetiche dell\u2019edificio, ovvero, se non possibile, il conseguimento della classe energetica pi\u00f9 alta. Quest\u2019ultimo aspetto \u00e8 da chiarire, tanto per cominciare: bisognerebbe spiegare bene che cosa si intende per \u00abconseguimento della classe energetica pi\u00f9 alta\u00bb, cosa che non \u00e8 stata ancora precisata. In secondo luogo, fare un salto di due classi energetiche, a livello economico, potrebbe richiedere dei lavori particolarmente costosi. Infine, si deve trovare un perito in grado di prendersi la responsabilit\u00e0 di garantire che gli interventi proposti ad un condominio porteranno a questi risultati. Se cos\u00ec non fosse, cio\u00e8 se il perito suggerisce una cosa e il risultato ottenuto non \u00e8 quello desiderato, non solo si perde il diritto al superbonus del 110% ma il tecnico o l\u2019impresa potrebbero affrontare una causa in tribunale.\n\nDa non trascurare anche l\u2019aspetto legato ai materiali da utilizzare obbligatoriamente per avere il miglioramento energetico dell\u2019edificio e, quindi, poter avere la maxi-detrazione. Anche su questo si attendono delle risposte.", "keywords": [], "meta_keywords": [""], "tags": [], "authors": ["Carlos Arija Garcia"], "publish_date": null, "summary": "", "article_html": "", "meta_description": "In bilico alcune modifiche al decreto Rilancio che potrebbero cambiare la convenienza della maxi-detrazione: dalla durata alle seconde case, ai materiali.", "meta_lang": "it", "meta_favicon": "https://www.laleggepertutti.it/wp-content/uploads/2020/06/cropped-logoblu_llpt-32x32.png", "meta_data": {"viewport": "width=device-width, initial-scale=1", "google-site-verification": "gQZCj6Dmv2GElvddPVHnTm6lQXBhYlABDjKzrD4TaZQ", "og": {"title": "Superbonus 110%: i nodi ancora da sciogliere", "type": "article", "url": "https://www.laleggepertutti.it/409358_superbonus-110-i-nodi-ancora-da-sciogliere", "site_name": "La Legge per Tutti", "image": "https://www.laleggepertutti.it/wp-content/uploads/2020/06/lavori-facciata-condominio.jpg"}, "twitter": {"card": "summary", "site": "@laleggepertutti", "creator": "@laleggepertutti", "url": "https://www.laleggepertutti.it/409358_superbonus-110-i-nodi-ancora-da-sciogliere", "title": "Superbonus 110%: i nodi ancora da sciogliere", "description": "In bilico alcune modifiche al decreto Rilancio che potrebbero cambiare la convenienza della maxi-detrazione: dalla durata alle seconde case, ai materiali.", "image": "https://www.laleggepertutti.it/wp-content/uploads/2020/06/lavori-facciata-condominio.jpg"}, "description": "In bilico alcune modifiche al decreto Rilancio che potrebbero cambiare la convenienza della maxi-detrazione: dalla durata alle seconde case, ai materiali.", "generator": "WordPress 5.5.1", "msapplication-TileImage": "https://www.laleggepertutti.it/wp-content/uploads/2020/06/cropped-logoblu_llpt-270x270.png", "article_id": 409358, "url": "https://www.laleggepertutti.it/409358_superbonus-110-i-nodi-ancora-da-sciogliere", "article_title": "Superbonus 110%: i nodi ancora da sciogliere", "author_id": 295, "author_name": "Carlos Arija Garcia", "article_date": "18-06-2020"}, "canonical_link": "https://www.laleggepertutti.it/409358_superbonus-110-i-nodi-ancora-da-sciogliere"}