{"source_url": "https://iltirreno.gelocal.it", "url": "https://iltirreno.gelocal.it/pontedera/cronaca/2020/01/15/news/maxi-ricerche-senza-esito-eleonora-non-si-trova-1.38333815", "title": "Maxi ricerche senza esito a Santa Maria a Monte: Eleonora non si trova", "top_image": "https://iltirreno.gelocal.it/image/contentid/policy:1.38333811:1579113298/image.jpg?f=detail_558&h=720&w=1280&$p$f$h$w=a952e14", "meta_img": "https://iltirreno.gelocal.it/image/contentid/policy:1.38333811:1579113298/image.jpg?f=detail_558&h=720&w=1280&$p$f$h$w=a952e14", "images": ["https://www.gelestatic.it/cless/common/2013-v1/img/meteo/2_giorno.png", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38333814:1579113115/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38328427:1579016666/Chi-ruba-un-piede_FotoDiProva_@LucaDelPia3.jpg?f=detail_558&h=720&w=1280&$p$f$h$w=f7226fe", "https://iltirreno.gelocal.it/image/contentid/policy:1.38333811:1579113298/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/cless/common/2018-v1/img/lazy.png", "https://www.gelestatic.it/thimg/6efG1TA8ujM3I01hrEkEm7W5aAk=/960x540/smart/https%3A//iltirreno.gelocal.it/image/contentid/policy%3A1.38333811%3A1579113298/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript"], "movies": [], "text": "SANTA MARIA A MONTE. Eleonora Salerno, 80 anni, non si trova. Ore e ore di ricerche con un esercito di volontari schierati. Associazioni e protezione civile, elicottero dei vigili del fuoco, carabinieri, polizia municipale, cani molecolari e droni e con tanti cittadini. Insieme ai familiari, al figlio e alla nipote (che ha pubblicato un post anche su Facebook per facilitare le ricerche) hanno setacciato tutta la zona intorno all\u2019abitazione della pensionata, in via Lungomonte, nel tratto che da Montecalvoli porta a Ponticelli. I cani molecolari hanno rilevato la presenza della donna nei campi che separano casa sua dal fiume Usciana. E qui sono entrati in azione anche i sommozzatori dei carabinieri.\n\nEleonora \u00e8 scomparsa intorno alle 16 anche se poi l\u2019allarme vero e proprio \u00e8 stato dato alcune ore dopo. Dora, come tutti chiamano la pensionata scomparsa, vive a Santa Maria a Monte con i familiari. Quando questi ultimi hanno visto che l\u2019ottantenne non era in casa hanno cominciato a cercarla e poi si sono rivolti ai carabinieri. La cagnolina che di solito l\u2019accompagna come un\u2019ombra, \u00e8 tornata a casa, stando a quanto raccontano alcuni conoscenti della pensionata che ieri mattina sono rimasti a lungo a seguire le ricerche.\n\n\n\n\n\nSanta Maria a Monte si \u00e8 svegliata con il rumore del motore dell\u2019elicottero dei vigili del fuoco che ha sorvolato a lungo il paese. Mentre in via Lungomonte veniva allestita una base dove tutte le persone coinvolte nelle ricerche si sono date appuntamento per capire quale era la zona a loro assegnata, da scandagliare. Per non lasciare niente di intentato, come \u00e8 stato spiegato a met\u00e0 mattina, i soccorritori (circa 100 persone) hanno anche ispezionato la zona del cimitero, oltre ai campi intorno a casa della pensionata. I familiari chiedono aiuto, sperando che la donna sia rimasta nella zona. Non \u00e8 escluso che viva un momento di difficolt\u00e0 e che abbia perso il senso dell\u2019orientamento. Tutte ipotesi. Di sicuro c \u2019\u00e8 che con il passare delle ore la preoccupazione aumenta. Nel frattempo non pare ci siano state segnalazioni da parte di cittadini. Intanto ieri sono arrivati accanto a casa della donna anche i vigili del fuoco Saf (con attrezzature varie e un gommone) e sono state controllate le sponde dell\u2019Usciana, quelle pi\u00f9 vicine all\u2019abitazione dell\u2019anziana. Il timore \u00e8 che la donna, che amava passeggiare lungo l\u2019argine, possa aver avuto un malore ed essere caduta in acqua. Da oggi si prevede l\u2019impiego del nucleo sommozzatori dei vigili del fuoco per ulteriori ricerche lungo l\u2019Usciana.Chi avesse notizie di Eleonora pu\u00f2 contattare direttamente i familiari a questi numeri 3496809348 oppure 3492609939. Le ricerche sono state sospese ieri sera. Riprenderanno questa mattina con il coordinamento della prefettura di Pisa. \u2014", "keywords": [], "meta_keywords": [""], "tags": [], "authors": ["Federico Baldelli", "Motivazioni", "Storie Di Innovazione E Passione"], "publish_date": "Wed Jan 15 00:00:00 2020", "summary": "", "article_html": "", "meta_description": "Passate al setaccio tutta la zona intorno all\u2019abitazione della pensionata. I sommozzatori dei carabinieri cominciano a cercare nell\u2019Usciana", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "description": "Passate al setaccio tutta la zona intorno all\u2019abitazione della pensionata. I sommozzatori dei carabinieri cominciano a cercare nell\u2019Usciana", "viewport": "width=device-width, initial-scale=1.0", "title": "Maxi ricerche senza esito a Santa Maria a Monte: Eleonora non si trova  - cronaca - Il Tirreno", "thumb": "https://iltirreno.gelocal.it/image/contentid/policy:1.38333811:1579113298/image.jpg?f=detail_558&h=720&w=1280&$p$f$h$w=a952e14", "edition": "pontedera", "article": {"published_time": "2020-01-15", "modified_time": "2020-01-15", "section": "iltirreno cronaca", "publisher": "https://www.facebook.com/IlTirreno", "content_tier": "metered"}, "twitter": {"card": "summary_large_image", "site": "@iltirreno", "title": "Maxi ricerche senza esito a Santa Maria a Monte: Eleonora non si trova", "description": "Passate al setaccio tutta la zona intorno all\u2019abitazione della pensionata. I sommozzatori dei carabinieri cominciano a cercare nell\u2019Usciana", "image": "https://iltirreno.gelocal.it/image/contentid/policy:1.38333811:1579113298/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/pontedera/cronaca/2020/01/15/news/maxi-ricerche-senza-esito-eleonora-non-si-trova-1.38333815"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Maxi ricerche senza esito a Santa Maria a Monte: Eleonora non si trova", "description": "Passate al setaccio tutta la zona intorno all\u2019abitazione della pensionata. I sommozzatori dei carabinieri cominciano a cercare nell\u2019Usciana", "image": "https://iltirreno.gelocal.it/image/contentid/policy:1.38333811:1579113298/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/pontedera/cronaca/2020/01/15/news/maxi-ricerche-senza-esito-eleonora-non-si-trova-1.38333815"}, "format-detection": "telephone=no"}, "canonical_link": "https://iltirreno.gelocal.it/pontedera/cronaca/2020/01/15/news/maxi-ricerche-senza-esito-eleonora-non-si-trova-1.38333815"}