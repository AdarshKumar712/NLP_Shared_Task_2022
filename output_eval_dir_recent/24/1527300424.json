{"source_url": "https://aostasera.it", "url": "https://aostasera.it/notizie/cronaca/turbativa-dasta-assoluzione-per-lex-assessore-paron/", "title": "Turbativa d\u2019asta, assoluzione per l\u2019ex assessore Paron", "top_image": "https://aostasera.it/wp-content/uploads/2019/11/Paron-Tribunale.jpg", "meta_img": "https://aostasera.it/wp-content/uploads/2019/11/Paron-Tribunale.jpg", "images": ["https://aostasera.it/wp-content/uploads/2019/11/Paron-Tribunale-703x467.jpg", "https://aostasera.it/wp-content/uploads/2018/06/aostasera-logo-min_5916.png", "https://aostasera.it/wp-content/themes/wp-bootstrap-starter/inc/assets/image/logo_publin.png", "https://aostasera.it/wp-content/themes/wp-bootstrap-starter/inc/assets/image/logo_piupress.png", "http://www.aostasera.it/wp-content/uploads/2018/08/Christian-Diemoz-per-sito.jpg", "https://aostasera.it/wp-content/uploads/2018/07/aostasera-logo-max_5917.png", "https://aostasera.it/wp-content/uploads/2013/03/tribunale-aosta59387_123216.jpg", "https://aostasera.it/wp-content/uploads/2019/08/Vall\u00e8\u00e8Notizie_banner300x200.gif", "https://aostasera.it/wp-content/uploads/2019/11/Paron-Tribunale.jpg"], "movies": [], "text": "L\u2019ex assessore del Comune di Aosta Andrea Edoardo Paron \u00e8 stato assolto \u201cperch\u00e9 il fatto non sussiste\u201d dalle accuse di turbata libert\u00e0 degli incanti e tentata turbativa d\u2019asta. La sentenza \u00e8 stata letta dal gup Giuseppe Colazingari attorno alle 10.45 di oggi, venerd\u00ec 21 febbraio.\n\nAssoluzone, con la stessa formula, anche per i due rappresentanti della cooperativa \u201cLeone Rosso\u201d a processo con Paron, il presidente Cesare Marques e il funzionario Michel Luboz, chiamati a rispondere delle stesse imputazioni e di alcuni reati fiscali.\n\nSecondo il pm Carlo Introvigne \u2013 che aveva chiesto al giudice due anni di carcere e 400 euro di multa per l\u2019ex assessore, nonch\u00e9 3 anni e 4 mesi e 300 euro per ognuno dei due rappresentanti della societ\u00e0 \u2013 gli imputati avevano tentato (riuscendoci, in un caso) di condizionare, a favore della cooperativa aostana, due gare d\u2019appalto indette dall\u2019Amministrazione comunale del capoluogo regionale.\n\nLa prima (in cui, per gli inquirenti, la turbativa si sarebbe consumata) riguardava l\u2019affidamento a \u201cLeone Rosso\u201d, in passato, di servizi socio-assistenziali, mentre l\u2019altra (oggetto del presunto tentativo) \u00e8 il \u201cbando anziani\u201d aggiudicato, nel febbraio 2017 (dopo una prima attribuzione provvisoria proprio a \u201cLeone Rosso\u201d), alla \u201cKCS Caregiver\u201d di Bergamo.\n\n\u201cLa fine naturale di un processo che era gi\u00e0 segnato cos\u00ec, a nostro avviso\u201d. \u00c8 il commento \u201ca caldo\u201d dell\u2019avvocato Nilo Rebecchi, difensore di Paron, che abbandonato l\u2019incarico in Giunta siede ancora nei banchi del Consiglio comunale del Capoluogo. \u201cSiamo anche stupiti \u2013 continua l\u2019avvocato \u2013 che ci fosse stato un rinvio a giudizio per questo fatto\u201d.\n\nL\u2019indagine era partita da un giro di false fatturazioni ed aveva condotto a giudizio, con contestazioni di natura fiscale, anche Antonio Costantino e Giancarlo Anghinolfi, presidente e direttore generale della cooperativa \u201cPro.Ges\u201d di Parma. Il primo, che aveva scelto il giudizio abbreviato come gli altri tre imputati, \u00e8 stato assolto a sua volta (la richiesta della Procura era di un anno), mentre per il secondo, che ha discusso l\u2019udienza preliminare, il giudice ha stabilito il proscioglimento.\n\nLe motivazioni del verdetto saranno depositate dal giudice entro 90 giorni. Una volta depositate, la Procura decider\u00e0 se proporre ricorso in Appello.", "keywords": [], "meta_keywords": [""], "tags": ["indagine leone rosso"], "authors": [], "publish_date": "Fri Feb 21 10:28:57 2020", "summary": "", "article_html": "", "meta_description": "Assolti anche i rappresentanti della cooperativa \"Leone Rosso\" a processo con la stessa accusa: il presidente Marques e il funzionario Luboz.", "meta_lang": "it", "meta_favicon": "", "meta_data": {"viewport": "width=device-width, initial-scale=1", "description": "Assolti anche i rappresentanti della cooperativa \"Leone Rosso\" a processo con la stessa accusa: il presidente Marques e il funzionario Luboz.", "og": {"locale": "it_IT", "type": "article", "title": "Turbativa d'asta, assoluzione per l'ex assessore Paron - Aostasera", "description": "Assolti anche i rappresentanti della cooperativa \"Leone Rosso\" a processo con la stessa accusa: il presidente Marques e il funzionario Luboz.", "url": "https://aostasera.it/notizie/cronaca/turbativa-dasta-assoluzione-per-lex-assessore-paron/", "site_name": "Aostasera", "updated_time": "2020-02-21T17:22:46+00:00", "image": {"identifier": "https://aostasera.it/wp-content/uploads/2019/11/Paron-Tribunale.jpg", "secure_url": "https://aostasera.it/wp-content/uploads/2019/11/Paron-Tribunale.jpg", "width": 1000, "height": 664}}, "article": {"tag": "indagine leone rosso", "section": "Cronaca", "published_time": "2020-02-21T10:28:57+00:00", "modified_time": "2020-02-21T17:22:46+00:00"}, "twitter": {"card": "summary_large_image", "description": "Assolti anche i rappresentanti della cooperativa \"Leone Rosso\" a processo con la stessa accusa: il presidente Marques e il funzionario Luboz.", "title": "Turbativa d'asta, assoluzione per l'ex assessore Paron - Aostasera", "image": "https://aostasera.it/wp-content/uploads/2019/11/Paron-Tribunale.jpg"}, "generator": "WordPress 5.1.4", "onesignal": "wordpress-plugin"}, "canonical_link": "https://aostasera.it/notizie/cronaca/turbativa-dasta-assoluzione-per-lex-assessore-paron/"}