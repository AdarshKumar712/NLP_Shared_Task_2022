{"source_url": "https://www.lavocedeltrentino.it", "url": "https://www.lavocedeltrentino.it/2020/02/13/martedi-lopen-day-delle-professioni-sanitarie-informarsi-per-decidere/", "title": "Marted\u00ec l\u2019open day delle professioni sanitarie: informarsi per decidere", "top_image": "https://www.lavocedeltrentino.it/wp-content/uploads/2020/02/Open-Day-1-1000x600.jpg", "meta_img": "https://www.lavocedeltrentino.it/wp-content/uploads/2020/02/Open-Day-1-1000x600.jpg", "images": ["https://www.lavocedeltrentino.it/wp-content/uploads/2020/01/cina-400x240.png", "https://www.lavocedeltrentino.it/wp-content/uploads/2017/02/opena-e1486410664289-1-400x240.jpg", "https://www.lavocedeltrentino.it/wp-content/uploads/2018/04/test-universit\u00e0-trento-400x240.png", "https://www.lavocedeltrentino.it/wp-content/uploads/2019/07/polo-professioni-sanitarie_imagefullwide-80x80.jpg", "https://www.lavocedeltrentino.it/wp-content/uploads/2020/01/2020_01_27_SOLEA_WEB_Banner_Zalcom_300x300.gif", "https://www.lavocedeltrentino.it/wp-content/uploads/2019/02/corsi-professioni-sanitarie_imagefullwide-400x240.jpg", "https://www.lavocedeltrentino.it/wp-content/uploads/2019/04/Sms_cellulare-400x240.jpg", "https://www.lavocedeltrentino.it/wp-content/uploads/2016/11/2445618_orig-e1480062092135-400x240.jpg", "https://www.lavocedeltrentino.it/wp-content/uploads/2016/11/2445618_orig-e1480062092135-80x80.jpg", "https://www.lavocedeltrentino.it/wp-content/banners/spazio-x-tua-azienda-300x300-nuovo.png", "https://www.lavocedeltrentino.it/wp-content/banners/unico-skin-mobile-1200x300.gif", "https://www.lavocedeltrentino.it/wp-content/uploads/2020/01/personale-apss_imagefullwide-400x240.jpg", "https://www.lavocedeltrentino.it/wp-content/uploads/2020/01/Incendio_Vigo_di_Ton_4-400x240.jpg", "https://www.lavocedeltrentino.it/wp-content/uploads/2020/02/Cles-1-400x240.jpg", "https://www.lavocedeltrentino.it/wp-content/uploads/2016/08/infermiere_02-2-e1480508106747-1-80x80.jpg", "https://www.lavocedeltrentino.it/wp-content/uploads/2020/01/silvano-80x80.jpeg", "https://www.lavocedeltrentino.it/wp-content/uploads/2019/02/corsi-professioni-sanitarie_imagefullwide-80x80.jpg", "https://www.lavocedeltrentino.it/wp-content/uploads/2019/01/neve3-80x80.jpg", "https://www.lavocedeltrentino.it/wp-content/uploads/2018/01/LVT_logo60x_web-01-2.svg", "https://www.lavocedeltrentino.it/wp-content/uploads/2020/01/panda-80x80.png", "https://www.lavocedeltrentino.it/wp-content/uploads/2018/09/WHATSAPP-PICC2.png", "https://www.lavocedeltrentino.it/wp-content/uploads/2016/08/infermiere_02-2-e1480508106747-1-400x240.jpg", "https://www.lavocedeltrentino.it/wp-content/uploads/2020/02/8547f3c190546dd9d326d3d519850ca2-400x240.jpg", "https://www.lavocedeltrentino.it/wp-content/banners/ag-dolomiti-caldaro-300.gif", "https://www.lavocedeltrentino.it/wp-content/uploads/2018/02/lettere-80x80.jpg", "https://www.lavocedeltrentino.it/wp-content/uploads/2019/05/IMG_imagefullwide-80x80.jpg", "https://www.lavocedeltrentino.it/wp-content/uploads/2020/01/Vjollca-Gropcaj-80x80.jpg", "https://www.lavocedeltrentino.it/wp-content/uploads/2019/08/anziano-assistenza-CC0-rowpixel_imagefullwide-400x240.jpg", "https://www.lavocedeltrentino.it/wp-content/uploads/2020/02/Open-Day-1-e1581532514911.jpg", "https://www.lavocedeltrentino.it/wp-content/banners/lvt-questo-spazio-x-azienda-750x250.gif", "https://www.lavocedeltrentino.it/wp-content/uploads/2019/01/AMMISSIONE-TEST-400x240.jpg", "https://www.lavocedeltrentino.it/wp-content/uploads/2020/01/contromano-e1579428956584-80x80.jpeg", "https://www.lavocedeltrentino.it/wp-content/banners/manzoni2019_banner300x300px_web.gif", "https://www.lavocedeltrentino.it/wp-content/uploads/2020/01/contromano-e1579428956584-400x240.jpeg", "https://www.lavocedeltrentino.it/wp-content/uploads/2019/12/UNICOEBELLO-300X300.gif", "https://www.lavocedeltrentino.it/wp-includes/images/rss.png", "https://www.lavocedeltrentino.it/wp-content/uploads/2019/08/professioni-sanitarie-1_imagefullwide-400x240.jpg", "https://www.lavocedeltrentino.it/wp-content/uploads/2019/04/banner-300x300-LVT-iscrizione-newsletter.png", "https://www.lavocedeltrentino.it/wp-content/banners/tarantola-300x300-def.gif", "https://www.lavocedeltrentino.it/wp-content/uploads/2018/12/LOGO-CONCESSIONARIA-FOOTER-SITO.png", "https://www.lavocedeltrentino.it/wp-content/uploads/2020/01/cina-80x80.png", "https://www.lavocedeltrentino.it/wp-content/uploads/2019/05/IMG_imagefullwide-400x240.jpg", "https://www.lavocedeltrentino.it/wp-content/uploads/2020/02/IMG_20200214_101912-80x80.jpg", "https://www.lavocedeltrentino.it/wp-content/banners/lastufa-300x300.gif", "https://www.lavocedeltrentino.it/wp-content/uploads/2020/02/Open-Day-1-1000x600.jpg", "https://www.lavocedeltrentino.it/wp-content/uploads/2020/01/silvano-400x240.jpeg", "https://www.lavocedeltrentino.it/wp-content/uploads/2020/01/personale-apss_imagefullwide-80x80.jpg", "https://www.lavocedeltrentino.it/wp-content/uploads/2020/02/IMG_20200214_101912-400x240.jpg", "https://www.lavocedeltrentino.it/wp-content/uploads/2019/04/Sms_cellulare-80x80.jpg", "https://www.lavocedeltrentino.it/wp-content/uploads/2016/03/images_1.2016_12.GENNAIO5_migranti-1-400x240.jpg", "https://www.lavocedeltrentino.it/wp-content/uploads/2020/01/testimoni-di-Geova-olanda-400x240.jpg", "https://www.lavocedeltrentino.it/wp-content/uploads/2019/02/CATTOI-600X600-2019-ALL-GRIP.gif", "https://www.lavocedeltrentino.it/wp-content/uploads/2020/02/open-day-2020-400x240.jpg", "https://www.lavocedeltrentino.it/wp-content/uploads/2018/02/lavoce-150x150.png", "https://www.lavocedeltrentino.it/wp-content/uploads/2016/03/images_1.2016_12.GENNAIO5_migranti-1-80x80.jpg", "https://www.lavocedeltrentino.it/wp-content/uploads/2020/02/Mostra_filatelica_Raffaello-400x240.jpg", "https://www.lavocedeltrentino.it/wp-content/uploads/2019/06/MAK-VLAGO-600X600.gif", "https://www.lavocedeltrentino.it/wp-content/uploads/2020/01/inci2-1-400x240.jpeg", "https://www.lavocedeltrentino.it/wp-content/uploads/2020/01/panda-400x204.png", "https://www.lavocedeltrentino.it/wp-content/uploads/2020/02/open-day-2020-80x80.jpg", "https://www.lavocedeltrentino.it/wp-content/uploads/2020/01/inci2-1-80x80.jpeg", "https://www.lavocedeltrentino.it/wp-content/uploads/2018/01/LVT_logo60x_web.png", "https://www.lavocedeltrentino.it/wp-content/uploads/2020/02/acustica_trentina600x600.gif", "https://www.lavocedeltrentino.it/wp-content/uploads/2019/07/polo-professioni-sanitarie_imagefullwide-400x240.jpg", "https://www.lavocedeltrentino.it/wp-content/uploads/2020/01/testimoni-di-Geova-olanda-80x80.jpg", "https://www.lavocedeltrentino.it/wp-content/uploads/2019/01/neve3-400x240.jpg", "https://www.lavocedeltrentino.it/wp-content/banners/margoni-ford-puma-750x250.jpg", "https://www.lavocedeltrentino.it/wp-content/uploads/2019/08/professioni-sanitarie-1_imagefullwide-80x80.jpg", "https://www.lavocedeltrentino.it/wp-content/uploads/2019/01/AMMISSIONE-TEST-80x80.jpg", "https://www.lavocedeltrentino.it/wp-content/uploads/2020/01/Incendio_Vigo_di_Ton_4-80x80.jpg", "https://www.lavocedeltrentino.it/wp-content/uploads/2017/02/opena-e1486410664289-1-80x80.jpg", "https://www.lavocedeltrentino.it/wp-content/uploads/2019/08/anziano-assistenza-CC0-rowpixel_imagefullwide-80x80.jpg", "https://www.lavocedeltrentino.it/wp-content/uploads/2018/01/LVT_logo60x_web_qoi-2.png", "https://www.lavocedeltrentino.it/wp-content/uploads/2020/02/figli-400x240.jpg", "https://www.lavocedeltrentino.it/wp-content/uploads/2019/11/BAUTECHNICK-600X600-DEF.gif", "https://www.lavocedeltrentino.it/wp-content/uploads/2020/01/Vjollca-Gropcaj-400x240.jpg", "https://www.lavocedeltrentino.it/wp-content/uploads/2020/02/figli-80x80.jpg", "https://www.lavocedeltrentino.it/wp-content/uploads/2018/04/test-universit\u00e0-trento-80x80.png", "https://www.lavocedeltrentino.it/wp-content/uploads/2018/02/lettere-400x240.jpg", "https://www.lavocedeltrentino.it/wp-content/uploads/2020/02/Cles-1-80x80.jpg", "https://www.lavocedeltrentino.it/wp-content/uploads/2019/09/TAMASERVICE-SKIN-DESKTOP-LEGIONELLA-bianco.jpg", "https://www.lavocedeltrentino.it/wp-content/uploads/2020/02/8547f3c190546dd9d326d3d519850ca2-80x80.jpg"], "movies": [], "text": "Le domande per i corsi di laurea gestiti dal Polo universitario delle professioni sanitarie di Trento, negli ultimi due anni, evidenziano un andamento crescente e stabile, con un tasso di occupazione, ad un anno dalla laurea, che si aggira mediamente al di sopra dell\u201980%, raggiungendo il 96% per infermieristica ed il 92% per fisioterapia.\n\nAttualmente sono 622 gli studenti che frequentano i corsi sanitari gestiti dal Polo universitario che riguardano: infermieristica, fisioterapia, igiene dentale, tecnica della riabilitazione psichiatrica e tecniche per la prevenzione nell\u2019ambiente e nei luoghi di lavoro.\n\nI dati sono emersi marted\u00ec nel corso dell\u2019open day 2020, in cui gli studenti del terzo anno dei diversi corsi di laurea hanno presentato i singoli indirizzi di studio e tutte le informazioni sui test di ammissione, sui tirocini e sugli sbocchi professionali.\n\nPubblicit\u00e0 Pubblicit\u00e0\n\nPer l\u2019occasione, sono stati organizzati anche alcuni laboratori, dove i partecipanti hanno potuto sperimentare in prima persona determinate attivit\u00e0 pratiche.\n\nPer l\u2019anno accademico 2020/2021 i posti a disposizione sono complessivamente 225, di cui 140 riservati ad infermieristica.\n\nPubblicit\u00e0 Pubblicit\u00e0\n\nUn\u2019iniziativa che si ripete da diversi anni e che ha richiamato centinaia di studenti. In tarda mattinata, l\u2019assessore alla salute e politiche sociali della Provincia, insieme al direttore generale dell\u2019APSS, Paolo Bordon e al direttore sanitario, Pier Paolo Benetollo, hanno visitato il Polo universitario, accompagnati dalla dirigente responsabile, Anna Brugnolli.\n\n\u201cCi fa molto piacere \u2013 ha detto l\u2019assessore \u2013 vedere un\u2019affluenza di ragazzi cos\u00ec massiccia a questo open day. E\u2019 importante informarsi in maniera approfondita sulle possibilit\u00e0 e sulle prospettive che questi corsi di laurea offrono prima di decidere come proseguire il proprio percorso di studi.\n\nPubblicit\u00e0 Pubblicit\u00e0\n\n\n\nLe professioni sanitarie per le quali si viene formati qui al \u201cPolo\u201d di Trento sono, inoltre, di grande valenza anche per la sanit\u00e0 trentina. Ringraziamo gli studenti che oggi si sono messi a disposizione di altri ragazzi per aiutarli ed orientarli nelle scelte che faranno nei prossimi anni\u201d.\n\nLa formazione universitaria delle professioni sanitarie \u00e8 realizzata all\u2019interno di un protocollo d\u2019intesa che vede coinvolta la Provincia, la Scuola di Medicina e Chirurgia dell\u2019Universit\u00e0 di Studi di Verona e l\u2019Ateneo trentino.\n\nAll\u2019open day era presente anche uno stand dedicato al corso per operatore socio sanitario, un corso gestito dall\u2019Apss che forma operatori dedicati al mantenimento del comfort e all\u2019igiene negli ambienti di vita e di cura.\n\nUna volta acquisita la qualifica, l\u2019operatore socio sanitario pu\u00f2 svolgere l\u2019attivit\u00e0 sia nel settore sanitario sia in quello sociale, a domicilio, in RSA, nei centri diurni, in ospedale e nelle cooperative sociali.", "keywords": [], "meta_keywords": [""], "tags": ["attivit\u00e0 pratiche", "corsi di laurea", "test di ammissione", "formazione universitaria", "corso per operatore socio sanitario", "Polo Universitario", "Professioni Sanitarie"], "authors": ["Redazione Trento"], "publish_date": "Thu Feb 13 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.lavocedeltrentino.it/wp-content/uploads/2018/01/LVT_favicon.jpg", "meta_data": {"viewport": "width=device-width, initial-scale=1.0, maximum-scale=1.0, minimum-scale=1.0, user-scalable=no", "og": {"type": "article", "image": {"identifier": "https://www.lavocedeltrentino.it/wp-content/uploads/2020/02/Open-Day-1-e1581532514911.jpg", "secure_url": "https://www.lavocedeltrentino.it/wp-content/uploads/2020/02/Open-Day-1-e1581532514911.jpg", "width": 960, "height": 540}, "url": "https://www.lavocedeltrentino.it/2020/02/13/martedi-lopen-day-delle-professioni-sanitarie-informarsi-per-decidere/", "title": "Marted\u00ec l\u2019open day delle professioni sanitarie: informarsi per decidere - La voce del Trentino", "description": "Le domande per i corsi di laurea gestiti dal Polo universitario delle professioni sanitarie di Trento, negli ultimi due anni, evidenziano un andamento crescente e stabile, con un tasso di occupazione, ad un anno dalla laurea, che si aggira mediamente al di sopra dell\u201980%, raggiungendo il 96% per infermieristica ed il 92% per fisioterapia. Attualmente \u2026", "locale": "it_IT", "site_name": "La voce del Trentino", "updated_time": "2020-02-13T17:54:32+00:00"}, "twitter": {"image": "https://www.lavocedeltrentino.it/wp-content/uploads/2020/02/Open-Day-1-e1581532514911.jpg", "card": "summary_large_image", "url": "https://www.lavocedeltrentino.it/2020/02/13/martedi-lopen-day-delle-professioni-sanitarie-informarsi-per-decidere/", "title": "Marted\u00ec l\u2019open day delle professioni sanitarie: informarsi per decidere - La voce del Trentino", "description": "Le domande per i corsi di laurea gestiti dal Polo universitario delle professioni sanitarie di Trento, negli ultimi due anni, evidenziano un andamento crescente e stabile, con un tasso di occupazione, ad un anno dalla laurea, che si aggira mediamente al di sopra dell\u201980%, raggiungendo il 96% per infermieristica ed il 92% per fisioterapia. Attualmente [\u2026]", "creator": "@VoceDelTrentino"}, "robots": "max-snippet:-1, max-image-preview:large, max-video-preview:-1", "article": {"author": "https://www.facebook.com/NewEmagazine/", "tag": "test di ammissione", "section": "Trento", "published_time": "2020-02-13T17:50:57+00:00", "modified_time": "2020-02-13T17:54:32+00:00"}, "generator": "WordPress 5.3.2", "fb": {"admins": 177169639147507}}, "canonical_link": "https://www.lavocedeltrentino.it/2020/02/13/martedi-lopen-day-delle-professioni-sanitarie-informarsi-per-decidere/"}