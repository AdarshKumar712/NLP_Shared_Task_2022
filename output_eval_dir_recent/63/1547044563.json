{"source_url": "https://www.ilfoglio.it", "url": "https://www.ilfoglio.it/politica/2020/03/13/news/lo-stato-infettato-si-avvicina-al-popolo-306411/", "title": "Lo stato infettato si avvicina al popolo", "top_image": "https://img-prod.ilfoglio.it/2020/09/05/104430098-2cf3cde9-207c-47d3-b698-62ae93a58c09.jpg", "meta_img": "https://img-prod.ilfoglio.it/2020/09/05/104430098-2cf3cde9-207c-47d3-b698-62ae93a58c09.jpg", "images": ["https://www.ilfoglio.it/assets/2020/images/il-foglio-logo.svg", "https://img-prod.ilfoglio.it/2020/09/05/104430098-2cf3cde9-207c-47d3-b698-62ae93a58c09.jpg", "https://www.ilfoglio.it/assets/2020/images/placeholder_orizzontale.jpg", "https://www-prod.ilfoglio.it/assets/2020/images/il-foglio-logo.svg", "https://www.facebook.com/tr?id=916540528499612&ev=PageView&noscript=1", "https://www.ilfoglio.it/assets/2020/images/placeholder_verticale.jpg"], "movies": [], "text": "Si infetta parecchio, la cos\u00ec detta classe dirigente. Ma ora che si \u00e8 messa a un metro di distanza ci \u00e8 stranamente vicina, quella famosa \u00e9lite\n\nSi infettano parecchio, i famosi politici. Anche il calciatore o i calciatori, anche le star internazionali, anche il giornalista (auguri a Porro e agli altri), sopra tutto medici e infermieri, sopra tutto la gente comune. Ma abbiamo gi\u00e0 Zingaretti, un paio di deputati italiani, il ministro francese della Cultura con due deputati al seguito, il ministro britannico della Sanit\u00e0 (auguri a lei e al callido Boris Johnson), il consigliere leghista di Piacenza, sopraffatto (Rip), e numerosi altri nel novero della nomenclatura un po\u2019 qui un po\u2019 l\u00e0. Alla fine, percentuali alla mano, scopriremo che un quantum di spirito di servizio, decisivo per il consenso per l\u2019affabulazione per l\u2019incontro e per l\u2019esercizio della politica come professione, resiste anche nelle pellacce degli odiati, detestati, sputazzati politici, e in genere negli uomini pubblici. Ora che si sono messi a un metro di distanza, ci sono stranamente vicini, quelli delle \u00e9lite.\n\nIn fondo sono l\u2019incarnazione, con i funzionari o burocrati, le forze dell\u2019ordine, gli impiegati pubblici, i magistrati, di quello che si dice lo stato. Concetto nei giorni ordinari quasi inafferrabile, che ha qualcosa di arcaico e perfino di turpe o di opaco in quest\u2019orgia di trasparenza individualistica e privata che pure si riscopre nella tragica noia della quarantena, e nelle quarantene anche pi\u00f9 felici, lo stato, il doppio stato, il deep state, il custode della menzogna sotto forma di Ragion di stato, il muscoloso organo della forza sociale che fa rispettare le leggi e le regole, il principe non principesco che esige le tasse ma non sa farle pagare a tutti, che ti finanzia con una mano e con l\u2019altra ti toglie sempre qualcosa, perch\u00e9 \u00e8 lo stato, il peggiore dei castighi, il pi\u00f9 sospetto dei delitti in corso, un Duca Valentino in divisa insofferente di ogni legge per s\u00e9, sede di privilegi i pi\u00f9 astratti e intrattabili, quello stato che nella vecchia vulgata marxista-leninista si abbatte e non si cambia e nella nuova vulgata socialdemocratica \u00e8 l\u2019alfa e l\u2019omega di tutta la vita economica e civile.\n\nNon \u00e8 che si debba necessariamente praticare il famoso sfrenato neoliberismo per diffidare dello stato, che fu autorevolmente definito \u201cla via verso la servit\u00f9\u201d. A essere obiettivi e spassionati, tuttavia, lo stato \u00e8 perfino un magnifico organo di servizio al cittadino, anche quando ti mette agli arresti domiciliari e si fa secondino di sessanta milioni di sudditi, producendo uno sforzo che \u00e8 come sessanta ponti Morandi o ex Morandi tutti insieme (complimenti agli indomiti che col\u00e0 procedono), anche quando si estende nelle file al supermercato, trasformate in una specie di condominio statale esterno in attesa di entrare un po\u2019 per volta, anche quando ha la delicatezza di ricordarsi dell\u2019importanza dei giornali, addirittura, e del tabacco, due componenti essenziali delle vite di molti di noi (il sesso, se viene, \u00e8 in terza posizione, decisamente). Un filosofo da cabaret internazionalmente quotato come una mente sana e creativa, accadde anche per il caro Toni Negri, come gi\u00e0 mi capit\u00f2 di ricordare ha scritto il pezzo pi\u00f9 grottesco dell\u2019anno bisesto, sul manifesto di qualche giorno fa, sostenendo che la situazione \u00e8 artificialmente gonfiata per far scattare lo stato di eccezione, sospendere le libert\u00e0 civili, mettere il chiodo di Hindenburg sull\u2019elmetto prussiano a tre punte della pochette gag\u00e0 dell\u2019avvocato Conte. Nelle mie mille giravolte ho flirtato anche con il platonismo politico e ho coccolato l\u2019idea che in fondo meriteremmo di essere governati da Filosofi-Re. Abiuro. Meglio i politici, e perfino quelli improvvisati. Con un fervido augurio di pronta guarigione al popolo e alle \u00e9lite, anche le pi\u00f9 scombiccherate sulla carta, senza i quali, che insieme fanno lo stato, non riusciremmo a esistere.", "keywords": [], "meta_keywords": [""], "tags": ["coronavirus", "Scuola", "Covid-19", "il foglio", "politici", "\u00e9lite", "Referendum"], "authors": [], "publish_date": "Fri Mar 13 00:00:00 2020", "summary": "", "article_html": "", "meta_description": "Si infetta parecchio, la cos\u00ec detta classe dirigente. Ma ora che si \u00e8 messa a un metro di distanza ci \u00e8 stranamente vicina, quella famosa \u00e9lite", "meta_lang": "it", "meta_favicon": "//www.ilfoglio.it/assets/2020/images/favicon.ico?v=1.1", "meta_data": {"viewport": "width=device-width, initial-scale=1.0", "description": "Si infetta parecchio, la cos\u00ec detta classe dirigente. Ma ora che si \u00e8 messa a un metro di distanza ci \u00e8 stranamente vicina, quella famosa \u00e9lite", "Keywords": "coronavirus,politici,\u00e9lite,il foglio", "sections": "politica", "og": {"type": "article", "title": "Lo stato infettato si avvicina al popolo", "description": "Si infetta parecchio, la cos\u00ec detta classe dirigente. Ma ora che si \u00e8 messa a un metro di distanza ci \u00e8 stranamente vicina, quella famosa \u00e9lite", "image": {"identifier": "https://img-prod.ilfoglio.it/2020/09/05/104430098-2cf3cde9-207c-47d3-b698-62ae93a58c09.jpg", "width": 1200, "height": 630}, "url": "https://www.ilfoglio.it/politica/2020/03/13/news/lo-stato-infettato-si-avvicina-al-popolo-306411/"}, "fb": {"app_id": 1853129581606944, "pages": 61703722992}, "twitter": {"card": "summary_large_image", "site": "@ilfoglio_it", "creator": "@ilfoglio_it", "title": "Lo stato infettato si avvicina al popolo", "description": "Si infetta parecchio, la cos\u00ec detta classe dirigente. Ma ora che si \u00e8 messa a un metro di distanza ci \u00e8 stranamente vicina, quella famosa \u00e9lite", "url": "https://www.ilfoglio.it/politica/2020/03/13/news/lo-stato-infettato-si-avvicina-al-popolo-306411/", "image": {"identifier": "https://img-prod.ilfoglio.it/2020/09/05/104430098-2cf3cde9-207c-47d3-b698-62ae93a58c09.jpg", "width": 1200, "height": 630}}, "publisher": "Il Foglio", "url": "https://www.ilfoglio.it/politica/2020/03/13/news/lo-stato-infettato-si-avvicina-al-popolo-306411/", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1"}, "canonical_link": "https://www.ilfoglio.it/politica/2020/03/13/news/lo-stato-infettato-si-avvicina-al-popolo-306411/"}