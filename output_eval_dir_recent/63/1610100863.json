{"source_url": "http://www.pch24.pl", "url": "http://www.pch24.pl/ekwador--obroncy-zycia-nie-chca-pomocy-onz-,76071,i.html", "title": "Ekwador: obro\u0144cy \u017cycia nie chc\u0105 \u201epomocy\u201d ONZ", "top_image": "https://www.pch24.pl/images/min_mid_big/big/76071.jpg?v=9403", "meta_img": "https://www.pch24.pl/images/min_mid_big/big/76071.jpg?v=9403", "images": ["http://www.pch24.pl/images/min_mid_big/mid/75850.jpg", "http://www.pch24.pl/images/min_mid_big/mid/76160.jpg", "http://www.pch24.pl/images/min_mid_big/mid/75499.jpg", "http://www.pch24.pl/images/addthis/drukuj.png", "http://www.pch24.pl/images/min_mid_big/mid/76183.jpg", "http://www.pch24.pl/images/nic.gif", "http://www.pch24.pl/images/min_mid_big/mid/75967.jpg", "http://www.pch24.pl/images/min_mid_big/mid/76051.jpg", "http://www.pch24.pl/images/min_mid_big/mid/75378.jpg", "http://www.pch24.pl/images/logo2017.png", "http://www.pch24.pl/images/min_mid_big/mid/75799.jpg", "http://www.pch24.pl/images/2016/wazne-mini-end_y.png", "http://www.pch24.pl/images/min_mid_big/mid/75974.jpg", "http://www.pch24.pl/images/min_mid_big/mid/75621.jpg", "http://www.pch24.pl/images/min_mid_big/mid/75352.jpg", "http://www.pch24.pl/images/min_mid_big/mid/75354.jpg", "http://www.pch24.pl/images/polecanestrony/11.jpg?v=1590310888", "http://www.pch24.pl/images/naszeserwisy/en.png", "http://www.pch24.pl/images/min_mid_big/mid/75367.jpg", "http://www.pch24.pl/images/min_mid_big/mid/75978.jpg", "http://www.pch24.pl/images/min_mid_big/mid/75616.jpg", "http://www.pch24.pl/images/polecanestrony/7.jpg?v=1590310888", "http://www.pch24.pl/images/min_mid_big/mid/76180.jpg", "http://www.pch24.pl/images/2016/wazne-mini-start_y.png", "http://www.pch24.pl/images/min_mid_big/mid/75900.jpg", "http://www.pch24.pl/images/min_mid_big/mid/76182.jpg", "https://www.facebook.com/tr?id=930412333757416&ev=PageView&noscript=1", "http://www.pch24.pl/images/naszeserwisy/onas1.png?v=2", "http://www.pch24.pl/images/min_mid_big/mid/76154.jpg", "http://www.pch24.pl/images/min_mid_big/mid/75870.jpg", "http://www.pch24.pl/images/min_mid_big/mid/76078.jpg", "http://www.pch24.pl/images/2016/bulletp_off.png", "http://www.pch24.pl/images/min_mid_big/mid/75882.jpg", "http://www.pch24.pl/images/2016/warto-zobaczyc.png", "http://www.pch24.pl/images/min_mid_big/mid/76098.jpg", "http://www.pch24.pl/images/2016/btn-szukaj.png", "http://www.pch24.pl/images/min_mid_big/mid/74607.jpg", "http://www.pch24.pl/images/min_mid_big/mid/75976.jpg", "http://www.pch24.pl/images/min_mid_big/mid/75737.jpg", "http://www.pch24.pl/images/polecanestrony/polecane-strony.png", "http://www.pch24.pl/images/min_mid_big/mid/76178.jpg", "http://www.pch24.pl/images/min_mid_big/mid/76179.jpg", "http://www.pch24.pl/images/2016/bulletp_on.png", "https://www.pch24.pl/images/min_mid_big/big/76071.jpg?v=9403", "http://www.pch24.pl/images/naszeserwisy/wydawca1.png", "http://www.pch24.pl/images/min_mid_big/mid/76161.jpg", "http://www.pch24.pl/images/min_mid_big/mid/76084.jpg", "http://www.pch24.pl/images/min_mid_big/mid/76158.jpg", "http://www.pch24.pl/images/min_mid_big/mid/75833.jpg", "http://www.pch24.pl/images/min_mid_big/mid/75961.jpg", "http://www.pch24.pl/images/2016/btn-wyslij-komentarz.png", "http://www.pch24.pl/images/min_mid_big/mid/76181.jpg", "http://www.pch24.pl/images/polecanestrony/1.jpg?v=1590310888", "http://www.pch24.pl/images/naszeserwisy/pismo1.png", "http://www.pch24.pl/images/min_mid_big/mid/75519.jpg", "http://www.pch24.pl/images/polecanestrony/13.jpg?v=1590310888", "http://www.pch24.pl/images/polecanestrony/23.jpg?v=1590310888", "http://www.pch24.pl/images/wesprzyj-nas.gif", "http://www.pch24.pl/images/min_mid_big/mid/76014.jpg", "http://www.pch24.pl/images/min_mid_big/big/76071.jpg?r=1590310888", "http://www.pch24.pl/images/min_mid_big/mid/75598.jpg", "http://www.pch24.pl/images/min_mid_big/mid/75631.jpg", "http://www.pch24.pl/images/min_mid_big/mid/75607.jpg", "http://www.pch24.pl/images/min_mid_big/mid/75573.jpg", "http://www.pch24.pl/images/addthis/wykop.png", "http://www.pch24.pl/images/min_mid_big/mid/75984.jpg", "http://www.pch24.pl/images/naszeserwisy/ksiegarnia1.png", "http://www.pch24.pl/images/kalendarium/rounded/min_5-24.png?v=108", "http://www.pch24.pl/images/min_mid_big/mid/76041.jpg", "http://www.pch24.pl/images/min_mid_big/mid/75730.jpg", "http://www.pch24.pl/images/min_mid_big/mid/75329.jpg", "http://www.pch24.pl/images/min_mid_big/mid/76096.jpg", "http://www.pch24.pl/images/min_mid_big/mid/75671.jpg", "http://www.pch24.pl/images/2016/play.png"], "movies": [], "text": "Ekwador: obro\u0144cy \u017cycia nie chc\u0105 \u201epomocy\u201d ONZ\n\nObro\u0144cy \u017cycia z Ekwadoru alarmuj\u0105, \u017ce oenzetowska pomoc na zwalczanie skutk\u00f3w pandemii COVID-19 uzale\u017cniona jest od poszerzenia dost\u0119pu do aborcji i promocji ideologii gender. W pierwszych dniach maja ministrowie kilkudziesi\u0119ciu pa\u0144stw podpisali deklaracj\u0119 dotycz\u0105c\u0105 rzekomej konieczno\u015bci propagowania obydwu tych niszczycielskich zjawisk w zwi\u0105zku z pandemi\u0105 COVID-19.\n\n30 kwietnia ekwadorskie Ministerstwo Spraw Zagranicznych potwierdzi\u0142o z\u0142o\u017cenie w Organizacji Narod\u00f3w Zjednoczonych wniosku o po\u017cyczk\u0119 w wysoko\u015bci 46,4 mln dolar\u00f3w w celu wdro\u017cenia \u201ePlanu reagowania humanitarnego ONZ COVID-19\u201d. Z za\u0142o\u017cenia projekt ma \u201ewspiera\u0107 krajowe dzia\u0142ania w zakresie reagowania i zapewnienia zorganizowanej pomocy humanitarnej\u201d.\n\nGlobal Humanitarian Response Plan to wsp\u00f3lna inicjatywa ONZ, IASC oraz innych organizacji pozarz\u0105dowych, posiadaj\u0105cych mandat humanitarny do analizy i bezpo\u015bredniego reagowania na kwestie zdrowia publicznego oraz po\u015bredniego \u2013 na konsekwencje humanitarne pandemii, szczeg\u00f3lnie w\u015br\u00f3d os\u00f3b w krajach zmagaj\u0105cych si\u0119 z innymi kryzysami.\n\nNa podstawie sugestii od WFP, WHO, IOM, UNDP, UNFPA, UN-Habitat, UNHCR, UNICEF i organizacji pozarz\u0105dowych uzupe\u0142nia si\u0119 plany pomocy humanitarnej opracowane przez Mi\u0119dzynarodowy Ruch Czerwonego Krzy\u017ca i Czerwonego P\u00f3\u0142ksi\u0119\u017cyca.\n\nPomoc \u015bwiadczona w ramach HRP ma trafia\u0107 do os\u00f3b najbiedniejszych i najbardziej dotkni\u0119tych skutkami stanu pandemii w krajach uznanych za najbardziej potrzebuj\u0105ce.\n\nJednym z cel\u00f3w planu GHR ONZ jest \u201eutrzymanie ci\u0105g\u0142o\u015bci zdrowia matek, noworodk\u00f3w i dzieci oraz innych us\u0142ug w zakresie zdrowia seksualnego i reprodukcyjnego podczas pandemii\u201d. Warunki te obejmuj\u0105 dost\u0119p do aborcji.\n\nPonadto projekt ma na celu \u201euwra\u017cliwienie i przeszkolenie personelu medycznego w celu wdro\u017cenia minimalnego pakietu us\u0142ug pocz\u0105tkowych (MISP) dla zdrowia reprodukcyjnego w sytuacjach kryzysowych, kt\u00f3ry obejmuje promowanie \u201edost\u0119pu do antykoncepcji, w tym antykoncepcji awaryjnej, bezpiecznej legalnej aborcji i opieki poaborcyjnej\u201d.\n\nMiliony w zamian za \u017cycie?\n\nZ oenzetowskiej pomocy chce skorzysta\u0107 mi\u0119dzy innymi Ekwador, w kt\u00f3rym zabijanie nienarodzonych jest nielegalne, chyba \u017ce ci\u0105\u017ca \u201ezagra\u017ca \u017cyciu i zdrowiu kobiety\u201d.\n\nMiejscowi obro\u0144cy \u017cycia rozpocz\u0119li kampani\u0119, wzywaj\u0105c prezydenta Lenina Moreno do \u201enieakceptowania ideologicznej ingerencji ONZ\u201d. Petycja obywatelska m\u00f3wi, \u017ce \u201ew obliczu dramatu COVID-19 Organizacja Narod\u00f3w Zjednoczonych zaproponowa\u0142a wys\u0142anie pomocy humanitarnej do Ekwadoru, ale pomoc nie jest bezp\u0142atna, poniewa\u017c w r\u00f3\u017cnych cz\u0119\u015bciach dokumentu wyja\u015bniono, \u017ce uzale\u017cnia si\u0119 j\u0105 od legalizacji aborcji w Ekwadorze\u201d.\n\n\u201eWydaje si\u0119, \u017ce zacz\u0119\u0142o to ju\u017c przynosi\u0107 rezultaty \u2013 pisz\u0105 autorzy petycji \u2013 poniewa\u017c Ekwador jest jednym z 59 kraj\u00f3w, kt\u00f3re w trakcie pandemii zobowi\u0105za\u0142y si\u0119 do promowania aborcji\u201d. Obro\u0144cy \u017cycia nawi\u0105zali do wsp\u00f3lnej deklaracji z 6 maja, podpisanej przez szereg kraj\u00f3w mi\u0119dzy innymi \u201ew celu ochrony zdrowia i praw seksualnych oraz reprodukcyjnych\u201d podczas pandemii.\n\nW wywiadzie dla ACI Prensa, Martha Villafuerte, kt\u00f3ra reprezentuje sie\u0107 obrony rodziny Guayaquil wyrazi\u0142a obaw\u0119, \u017ce \u201enajwy\u017csze w\u0142adze w Ekwadorze rozwa\u017c\u0105 nawet zaakceptowanie tego ekonomicznego wsparcia w wysoko\u015bci 46 milion\u00f3w dolar\u00f3w w zamian za \u017cycie tysi\u0105ce nienarodzonych dzieci\u201d.\n\nVillafuerte stwierdzi\u0142a, i\u017c plan ONZ \u201ejest sprzeczny z Konstytucj\u0105, w szczeg\u00f3lno\u015bci z art. 45, kt\u00f3ry gwarantuje prawo do \u017cycia od momentu pocz\u0119cia; prawo, kt\u00f3re zosta\u0142o ratyfikowane 17 wrze\u015bnia podczas sesji plenarnej Zgromadzenia Narodowego\u201d.\n\n- ONZ zamierza zniszczy\u0107 kraj, oferuj\u0105c mu ponad 46 milion\u00f3w dolar\u00f3w, z czego 3 miliony by\u0142yby przeznaczone bezpo\u015brednio na \u201euwra\u017cliwienie i przeszkolenie personelu s\u0142u\u017cby zdrowia w zakresie bezpiecznej, legalnej aborcji i opieki poaborcyjnej, chocia\u017c jest to wyra\u017anie zabronione przez prawo w Ekwadorze \u2013 podkre\u015bli\u0142a Villafuerte.\n\nCz\u0142onkowie Zgromadzenia Narodowego \u201eju\u017c publicznie pot\u0119piaj\u0105 plan i wyra\u017caj\u0105 sprzeciw wobec organizacji mi\u0119dzynarodowych, kt\u00f3re ustalaj\u0105 warunki dotycz\u0105ce ich wk\u0142ad\u00f3w finansowych\u201d \u2013 doda\u0142a.\n\nZ kolei pose\u0142 H\u00e9ctor Y\u00e9pez napisa\u0142 na Twitterze: \u201eNiewiarygodne! ONZ wskazuje bezpieczn\u0105 legaln\u0105 aborcj\u0119 w swoim planie wsparcia humanitarnego dla Ekwadoru. Chocia\u017c wszyscy chcemy ratowa\u0107 \u017cycie, niekt\u00f3rzy nalegaj\u0105 na wyeliminowanie \u017cycia nienarodzonych dziewcz\u0105t i ch\u0142opc\u00f3w\u201d.\n\nW o\u015bwiadczeniu dla ACI Prensa parlamentarzysta zwr\u00f3ci\u0142 uwag\u0119, \u017ce Zgromadzenie Narodowe \u201eg\u0142osowa\u0142o ju\u017c nad aborcj\u0105 i zwyci\u0119\u017cy\u0142o stanowisko pro-life, zapobiegaj\u0105c legalizacji aborcji oraz chroni\u0105c \u017cycie od pocz\u0119cia, jak stanowi nasza Konstytucja\u201d. \u2013 ONZ musi uszanowa\u0107 decyzj\u0119 Zgromadzenia, nastroje wi\u0119kszo\u015bci rodzin w Ekwadorze i prawo do \u017cycia, kt\u00f3re jest nienaruszalne \u2013 doda\u0142.\n\nMi\u0119dzynarod\u00f3wka \u015bmierci\n\n6 maja kilkadziesi\u0105t pa\u0144stw z ca\u0142ego \u015bwiata we wsp\u00f3lnym o\u015bwiadczeniu na temat ochrony zdrowia, praw seksualnych i reprodukcyjnych oraz promowania reagowania z uwzgl\u0119dnieniem p\u0142ci w czasie kryzysu COVID-19 , og\u0142osi\u0142o zacie\u015bnienie wsp\u00f3\u0142pracy w celu promocji aborcji, homoseksualizmu i innych aberracji seksualnych.\n\nPod wsp\u00f3lnym o\u015bwiadczeniem podpisali si\u0119 ministrowie spraw zagranicznych, rozwoju i wsp\u00f3\u0142pracy m.in. z RPA, Szwecji, Albanii, Argentyny, Australii, Belgii, Boliwii, Bo\u015bni i Hercegowiny, Kanady, Cypru, Czech, Danii, Fid\u017ci, Finlandii, Francji, Niemiec, Grecji, Gwinei, W\u0142och, \u0141otwy, Libanu, Ksi\u0119stwa Liechtensteinu, Luksemburga, Madagaskaru, Czarnog\u00f3ry, Namibii, Holandii, Nowej Zelandii, Republiki Macedonii P\u00f3\u0142nocnej, Norwegii, Portugalii, Rumunii, Serbii, Hiszpanii, Szwajcarii, Tuvalu, Wielkiej Brytanii, Armenii, Austrii, Bu\u0142garii, Kostaryki, Chorwacji, Ekwadoru, Estonii, Gruzji, Islandii, Irlandii, Japonii, Litwy, Meksyku, Mo\u0142dawii, Peru, Republiki Korei, S\u0142owenii, Tunezji, Ukrainy i Urugwaju. Do deklaracji do\u0142\u0105czaj\u0105 kolejne rz\u0105dy, w tym Ekwador.\n\nMinistrowie-sygnatariusze deklaracji uznali, \u017ce \u201eludzko\u015b\u0107 stoi w obliczu bezprecedensowego zagro\u017cenia COVID-19. Na ca\u0142ym \u015bwiecie pandemia wywiera druzgoc\u0105cy wp\u0142yw na systemy opieki zdrowotnej, gospodark\u0119 i \u017cycie, \u017ar\u00f3d\u0142a utrzymania i dobrobyt wszystkich os\u00f3b, zw\u0142aszcza starszych. Skuteczne reagowanie na t\u0119 szybko rosn\u0105c\u0105 pandemi\u0119 wymaga solidarno\u015bci i wsp\u00f3\u0142pracy mi\u0119dzy wszystkimi rz\u0105dami, naukowcami, podmiotami spo\u0142ecze\u0144stwa obywatelskiego i sektorem prywatnym\u201d.\n\nAutorzy wyst\u0105pienia zaznaczyli, i\u017c \u201eCOVID-19 wp\u0142ywa w r\u00f3\u017cny spos\u00f3b na kobiety i m\u0119\u017cczyzn. Pandemia pog\u0142\u0119bia istniej\u0105ce nier\u00f3wno\u015bci kobiet i dziewcz\u0105t, a tak\u017ce dyskryminacj\u0119 innych marginalizowanych grup, takich jak osoby niepe\u0142nosprawne i \u017cyj\u0105ce w skrajnym ub\u00f3stwie, oraz grozi utrudnieniem realizacji praw cz\u0142owieka kobiet i dziewcz\u0105t. Uczestnictwo, ochrona i potencja\u0142 wszystkich kobiet i dziewcz\u0105t musz\u0105 znajdowa\u0107 si\u0119 w centrum dzia\u0142a\u0144 zwi\u0105zanych z reagowaniem. Wysi\u0142ki te musz\u0105 uwzgl\u0119dnia\u0107 aspekt p\u0142ci i r\u00f3\u017cne skutki wykrycia, diagnozy oraz dost\u0119pu do leczenia dla wszystkich kobiet i m\u0119\u017cczyzn\u201d.\n\nNast\u0119pnie podkre\u015blono konieczno\u015b\u0107 zwalczania przemocy domowej, w tym przemocy ze strony bliskich partner\u00f3w. \u201ePoniewa\u017c ochrona zdrowia i ochrona socjalna, a tak\u017ce systemy prawne, kt\u00f3re chroni\u0105 wszystkie kobiety i dziewcz\u0119ta w normalnych okoliczno\u015bciach, s\u0105 os\u0142abione lub pod presj\u0105 COVID-19, nale\u017cy wprowadzi\u0107 szczeg\u00f3lne \u015brodki w celu zapobiegania przemocy wobec kobiet i dziewcz\u0105t. Reagowanie w sytuacjach awaryjnych powinno zapewni\u0107 ochron\u0119 wszystkim kobietom i dziewcz\u0119tom, kt\u00f3re s\u0105 uchod\u017acami, migrantami lub przesiedlonymi. Aby zapewni\u0107 ci\u0105g\u0142o\u015b\u0107, nale\u017cy priorytetowo traktowa\u0107 potrzeby w zakresie zdrowia seksualnego i reprodukcyjnego, w tym us\u0142ugi wsparcia psychospo\u0142ecznego oraz ochron\u0119 przed przemoc\u0105 ze wzgl\u0119du na p\u0142e\u0107. Musimy r\u00f3wnie\u017c wzi\u0105\u0107 odpowiedzialno\u015b\u0107 za ochron\u0119 socjaln\u0105 i zapewni\u0107 zdrowie, prawa i dobre samopoczucie nastolatk\u00f3w podczas zamykania szk\u00f3\u0142. Wszelkie ograniczenia korzystania z praw cz\u0142owieka powinny by\u0107 okre\u015blone przez prawo oraz zgodnie z prawem mi\u0119dzynarodowym i poddane rygorystycznej ocenie\u201d \u2013 czytamy.\n\nSygnatariusze dodali, \u017ce \u201ekluczowe znaczenie ma uznanie przez przyw\u00f3dc\u00f3w centralnej roli powszechnego ubezpieczenia zdrowotnego (UHC) w nag\u0142ych wypadkach zdrowotnych oraz potrzeby stworzenia solidnych system\u00f3w opieki zdrowotnej w celu ratowania \u017cycia. W tym kontek\u015bcie us\u0142ugi zdrowia seksualnego s\u0105 niezb\u0119dne\u201d \u2013 czytamy.\n\nI dalej: \u201ePoniewa\u017c pandemia dotkn\u0119\u0142a nasze krajowe i mi\u0119dzynarodowe \u0142a\u0144cuchy dostaw, zalecamy, aby zapewni\u0107 wszystkim kobietom i dziewcz\u0119tom w wieku rozrodczym towary zwi\u0105zane ze zdrowiem reprodukcyjnym. Wzywamy rz\u0105dy na ca\u0142ym \u015bwiecie do zapewnienia pe\u0142nego i niezak\u0142\u00f3conego dost\u0119pu do wszystkich us\u0142ug zdrowia seksualnego i reprodukcyjnego dla wszystkich kobiet i dziewcz\u0105t\u201d.\n\nDzieciob\u00f3jczynie i \u201espo\u0142eczne pi\u0119tno\u201d\n\nZgodnie ze zmienion\u0105 strategi\u0105 aborcjonist\u00f3w, chc\u0105cych poradzi\u0107 sobie z szerok\u0105 dezaprobat\u0105 spo\u0142eczn\u0105 wobec kobiet u\u015bmiercaj\u0105cych swoje dzieci pocz\u0119te, ruch zabiega o uznanie aborcji za \u201estandardow\u0105 procedur\u0119 medyczn\u0105\u201d, kt\u00f3ra b\u0119dzie powszechnie realizowana w ramach systemu ubezpieczenia zdrowotnego.\n\nPostulaty aborcyjne \u0142\u0105czy si\u0119 z walk\u0105 o powszechne prawo do opieki zdrowotnej i pe\u0142ne w\u0142\u0105czenie aborcji do g\u0142\u00f3wnego nurtu systemu opieki zdrowotnej.\n\nLeila Hessini, wiceszefowa Global Fund for Women i Rufaro Kangai, dyrektor Sexual Health Reproductive Rights Global Fund for Women podkre\u015blaj\u0105, \u017ce od dawna najwi\u0119kszym wyzwaniem propagator\u00f3w aborcji jest \u201epi\u0119tno aborcyjne\u201d bezpo\u015brednio zwi\u0105zane z autorytetem, miejscem i statusem kobiet w spo\u0142ecze\u0144stwie.\n\nJak zaznaczaj\u0105 w opracowaniu Advancing positive sexuality and abortion rights by tackling stigma \u2013 badania i praktyka pokazuj\u0105, i\u017c wskutek \u201epi\u0119tna aborcyjnego\u201d konieczne jest, by wszyscy ludzie mieli dost\u0119p do \u201ekompleksowego zdrowia i praw seksualnych oraz reprodukcyjnych, w tym do bezpiecznej, pozbawionej os\u0105du wysokiej jako\u015bci opieki aborcyjnej\u201d.\n\n\u201eChocia\u017c aborcje s\u0105 jedn\u0105 z najcz\u0119stszych procedur medycznych i mog\u0105 by\u0107 bezpiecznie przeprowadzane przez kobiety i pracownik\u00f3w s\u0142u\u017cby zdrowia, pi\u0119tno aborcyjne przyczynia si\u0119 do marginalizacji spo\u0142ecznej, medycznej i prawnej\u201d \u2013 czytamy.\n\nBadacze i aktywi\u015bci wyja\u015bniaj\u0105, \u017ce wa\u017cne jest, by zrozumie\u0107, i\u017c \u201epi\u0119tno aborcyjne\u201d nigdy nie ogranicza si\u0119 do pot\u0119pienia samej aborcji, ale odgrywa rol\u0119 i wi\u0105\u017ce si\u0119 z r\u00f3\u017cnymi problemami spo\u0142ecznymi oraz debatami politycznymi w spo\u0142ecze\u0144stwie. W krajach, zw\u0142aszcza b\u0119d\u0105cych pod silnym wp\u0142ywem instytucji katolickich oraz w USA, \u201eaborcja poddana zosta\u0142a linczowi w debatach politycznych i wojnach kulturowych, podczas gdy w krajach, w kt\u00f3rych antykoncepcja jest \u0142atwo dost\u0119pna, pi\u0119tno aborcyjne mo\u017ce by\u0107 form\u0105 kary dla kobiet, kt\u00f3re nie zdecyduj\u0105 si\u0119 na zastosowanie lub nie maj\u0105 dost\u0119pu do \u015brodk\u00f3w antykoncepcyjnych. W krajach pro-natalistycznych aborcje mog\u0105 by\u0107 napi\u0119tnowane z powodu d\u0105\u017cenia w\u0142adz pa\u0144stwowych do posiadania przez kobiety du\u017cych rodzin. Ostatecznie pi\u0119tno aborcyjne jest bezpo\u015brednio zwi\u0105zane z normami spo\u0142ecznymi i kulturowymi, z autorytetem, miejscem i statusem kobiety w spo\u0142ecze\u0144stwie. Jest bezpo\u015brednim sposobem kontrolowania i podporz\u0105dkowywania kobiet oraz ograniczania ich szans \u017cyciowych\u201d \u2013 czytamy.\n\nKonsekwencje \u201epi\u0119tna aborcyjnego\u201d s\u0105 szerokie i g\u0142\u0119bokie \u2013 dodaj\u0105 autorzy, sugeruj\u0105c, \u017ce w krajach takich jak Nigeria \u015bmiertelno\u015b\u0107 matek z powodu niebezpiecznej aborcji jest wyj\u0105tkowo wysoka. Podobnie jest w Ameryce \u0141aci\u0144skiej. Nawet w krajach, w kt\u00f3rych aborcja pozostaje legalna, pi\u0119tno zwi\u0105zane z tym czynem oznacza, \u017ce \u200b\u200bwi\u0119kszo\u015b\u0107 kobiet nadal dokonuje go poza formalnym systemem opieki zdrowotnej. Na przyk\u0142ad, podczas gdy zab\u00f3jstwo przedurodzeniowe jest zgodne z prawem w Nepalu, stygmatyzacja kobiet, kt\u00f3re u\u015bmiercaj\u0105 dzieci, \u201estanowi pot\u0119\u017cn\u0105 barier\u0119 w dost\u0119pie do tej procedury\u201d. Autorzy analizy pisz\u0105 o \u201eostracyzmie\u201d w rodzinach i r\u00f3\u017cnych wsp\u00f3lnotach, w tym zw\u0142aszcza religijnych.\n\nShanta Laxmi Shrestha, przewodnicz\u0105ca Beyond Beijing i stypendystka Global Fund for Women m\u00f3wi, \u017ce \u201eo ile nie zajmiemy si\u0119 pi\u0119tnem aborcyjnym, mimo \u017ce us\u0142ugi s\u0105 szeroko dost\u0119pne, kobiety, kt\u00f3re ich potrzebuj\u0105, nie otrzymaj\u0105 ich\u201d. Kluczowa wi\u0119c jest walka ze stygmatyzacj\u0105 aborcji, oswajanie i uczynienie z niej \u201estandardowej procedury medycznej\u201d. Mo\u017cna to osi\u0105gn\u0105\u0107 \u2013 przekonuj\u0105 stratedzy przemys\u0142u \u015bmierci \u2013 poprzez zniesienie przepis\u00f3w przewiduj\u0105cych sankcje karne za zabijanie dzieci pocz\u0119tych zar\u00f3wno wobec kobiet, jak i wszystkich innych os\u00f3b bior\u0105cych lub przyczyniaj\u0105cych si\u0119 do tego haniebnego procederu.\n\nJednym ze sposob\u00f3w walki z \u201epi\u0119tnem aborcyjnym\u201d jest promocja \u201esamodzielnej aborcji\u201d w domu.\n\nNieudany szczyt w Nairobi ICPD25 w 25. rocznic\u0119 szczytu kairskiego postawi\u0142 sobie za cel w\u0142\u0105czenie \u201eus\u0142ug aborcyjnych\u201d do krajowych system\u00f3w opieki zdrowotnej na ca\u0142ym \u015bwicie jako podstawowej, \u201enormalnej procedury medycznej\u201d. Teraz pod pretekstem pandemii COVID-19 boj\u00f3wkarze cywilizacji \u015bmierci chc\u0105 uczyni\u0107 krok naprz\u00f3d w kwestiach, kt\u00f3rych nie uda\u0142o si\u0119 przeprowadzi\u0107 w Nairobi.\n\n\u0179r\u00f3d\u0142a: catholicnewsagency.com, PCh24.pl, government.se\n\nAS", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "https://www.pch24.pl/images/favicon.ico", "meta_data": {"google-site-verification": "ik1u3F-FMOQNwt-Kxo9_ZTig8FTv_V0CYBrh3kJIJjc", "og": {"title": "Ekwador: obro\u0144cy \u017cycia nie chc\u0105 \u201epomocy\u201d ONZ", "type": "article", "url": "http://www.pch24.pl/ekwador--obroncy-zycia-nie-chca-pomocy-onz-,76071,i.html", "image": "https://www.pch24.pl/images/min_mid_big/big/76071.jpg?v=9403", "description": "Obro\u0144cy \u017cycia z Ekwadoru alarmuj\u0105, \u017ce oenzetowska pomoc na zwalczanie skutk&oacute;w pandemii COVID-19 uzale\u017cniona jest od poszerzenia dost\u0119pu do aborcji i promocji ideologii gender. W pierwszych dniach maja ministrowie kilkudziesi\u0119ciu pa\u0144stw podpisali deklaracj\u0119 dotycz\u0105c\u0105 rzekomej konieczno\u015bci propagowania obydwu tych niszczycielskich zjawisk w zwi\u0105zku z pandemi\u0105 COVID-19.", "site_name": "Pch24.pl"}}, "canonical_link": "http://www.pch24.pl/ekwador--obroncy-zycia-nie-chca-pomocy-onz-,76071,i.html"}