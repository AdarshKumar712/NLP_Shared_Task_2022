{"source_url": "https://tvn24.pl", "url": "https://tvn24.pl/swiat/katastrofa-samolotu-w-pakistanie-odnaleziono-czarna-skrzynke-4591969?source=rss", "title": "Znaleziono czarn\u0105 skrzynk\u0119 i rejestrator g\u0142osu airbusa rozbitego w Pakistanie", "top_image": "https://tvn24.pl/najnowsze/cdn-zdjecie-57c520-pogrzeby-ofiar-samolotu-pia-w-karaczi-4591997/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-57c520-pogrzeby-ofiar-samolotu-pia-w-karaczi-4591997/alternates/LANDSCAPE_1280", "images": ["https://tvn24.pl/najnowsze/cdn-zdjecie-57c520-pogrzeby-ofiar-samolotu-pia-w-karaczi-4591997/alternates/LANDSCAPE_1280"], "movies": [], "text": "Rzecznik linii lotniczych Pakistan International Airlines poinformowa\u0142 w sobot\u0119 o odzyskaniu rejestratora danych lotu i g\u0142osu z miejsca katastrofy w Karaczi. Dzie\u0144 wcze\u015bniej rozbi\u0142 si\u0119 tam airbus z 99 osobami na pok\u0142adzie. Katastrof\u0119 prze\u017cy\u0142y dwie osoby.\n\nAirbus A320 linii PIA z 99 osobami na pok\u0142adzie rozbi\u0142 si\u0119 w dzielnicy mieszkalnej w Karaczi w pi\u0105tek przed godzin\u0105 15 czasu lokalnego po tym, gdy dwukrotnie pr\u00f3bowa\u0142 wyl\u0105dowa\u0107 na lotnisku oddalonym zaledwie o 1,4 kilometra od miejsca katastrofy.\n\nTrzykrotne wypowiedzenie sygna\u0142u \"Mayday\" to ostatnie s\u0142owa, jakie odebra\u0142a wie\u017ca kontroli lot\u00f3w w Karaczi w pi\u0105tek. Meeran Yousuf, rzeczniczka departamentu zdrowia w prowincji Sindh w Pakistanie, gdzie dosz\u0142o do katastrofy, przekaza\u0142a, \u017ce prze\u017cy\u0142y dwie osoby. Nie ucierpia\u0142a \u017cadna osoba znajduj\u0105ca si\u0119 na ziemi.\n\nRzeczniczka doda\u0142a, \u017ce do pi\u0105tkowej nocy potwierdzona zosta\u0142a to\u017csamo\u015b\u0107 19 ofiar \u015bmiertelnych. Badania prowadzone s\u0105 w dw\u00f3ch szpitalach w Karaczi, w tym w Jinnah Postgraduate Medical Center - najwi\u0119kszym szpitalu pa\u0144stwowym w mie\u015bcie.\n\nW sobot\u0119 poinformowano o znalezieniu rejestrator\u00f3w, kt\u00f3re pomog\u0105 wyja\u015bni\u0107 przyczyny rozbicia si\u0119 samolotu. - Czarn\u0105 skrzynk\u0119 zabezpieczono wczoraj pod koniec dnia, przekazujemy j\u0105 komisji \u015bledczej - poinformowa\u0142 rzecznik Pakistan International Airlines (PIA), Abdullah Khan, wyja\u015bniaj\u0105c, \u017ce znaleziono zar\u00f3wno rejestrator danych lotu, czyli tak zwan\u0105 czarn\u0105 skrzynk\u0119, jak i rejestrator g\u0142osu w kokpicie.\n\n91 ofiar\n\nPrzyczyny katastrofy wyja\u015bnia powo\u0142ana przez rz\u0105d komisja. Kieruje ni\u0105 Usman Ghani, szef lotnictwa pakista\u0144skiego. Wst\u0119pny raport komisji - jak poda\u0142y media w Islamabadzie - ma by\u0107 niezw\u0142ocznie przekazany w\u0142adzom, szczeg\u00f3\u0142owy natomiast - w ci\u0105gu miesi\u0105ca.\n\nNa pok\u0142adzie maszyny znajdowa\u0142o si\u0119 91 pasa\u017cer\u00f3w i o\u015bmiu cz\u0142onk\u00f3w za\u0142ogi. Wed\u0142ug pakista\u0144skiego dziennika \"The Express Tribune\", na li\u015bcie pasa\u017cer\u00f3w by\u0142o 31 kobiet i dziewi\u0119cioro dzieci. W\u015br\u00f3d ofiar \u015bmiertelnych jest znana pakista\u0144ska modelka Zara Abid, dziennikarz stacji telewizyjnej 24 News Ansar Naqvi oraz urz\u0119dnik pakista\u0144skiej administracji.\n\nW mie\u015bcie trwaj\u0105 pogrzeby ofiar katastrofy.\n\nPogrzeby ofiar katastrofy samolotu PIA w Karaczi PAP/EPA/REHAN KHAN\n\nZ wcze\u015bniejszych ustale\u0144 wynika, \u017ce przyczyn\u0105 katastrofy by\u0142y najprawdopodobniej problemy techniczne maszyny. Przed l\u0105dowaniem pilot mia\u0142 zg\u0142osi\u0107 kontrolerowi lotu, \u017ce straci\u0142 oba silniki. Wed\u0142ug \u015bwiadk\u00f3w, gdy maszyna kr\u0105\u017cy\u0142a nad miastem, pr\u00f3buj\u0105c podej\u015b\u0107 do l\u0105dowania, z jednego z silnik\u00f3w wydobywa\u0142 si\u0119 ogie\u0144. Wed\u0142ug innej wersji, kt\u00f3r\u0105 poda\u0142a Agencja Reutera, m\u00f3g\u0142 by\u0107 problem z opuszczaniem podwozia maszyny.\n\nPakista\u0144skie Linie Lotnicze, do kt\u00f3rych nale\u017ca\u0142 Airbus A320-214 poda\u0142y, \u017ce samolot by\u0142 eksploatowany od 2014 roku, a przegl\u0105d techniczny przeszed\u0142 w listopadzie zesz\u0142ego roku. Wcze\u015bniej, od 2004 roku, u\u017cywany by\u0142 przez linie China Eastern.\n\nAutor:akw/pm\n\n\u0179r\u00f3d\u0142o: Reuters, tvn24.pl", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Rzecznik linii lotniczych Pakistan International Airlines poinformowa\u0142 w sobot\u0119 o odzyskaniu rejestratora danych lotu i g\u0142osu z miejsca katastrofy w Karaczi. Dzie\u0144 wcze\u015bniej rozbi\u0142 si\u0119 tam airbus z 99 osobami na pok\u0142adzie. Katastrof\u0119 prze\u017cy\u0142y dwie osoby.", "meta_lang": "", "meta_favicon": "/static/manifests/swiat/icons/favicon.ico", "meta_data": {"description": "Rzecznik linii lotniczych Pakistan International Airlines poinformowa\u0142 w sobot\u0119 o odzyskaniu rejestratora danych lotu i g\u0142osu z miejsca katastrofy w Karaczi. Dzie\u0144 wcze\u015bniej rozbi\u0142 si\u0119 tam airbus z 99 osobami na pok\u0142adzie. Katastrof\u0119 prze\u017cy\u0142y dwie osoby.", "mobile-web-app-capable": "yes", "theme-color": "#fff", "msapplication-TileImage": "/static/manifests/swiat/icons/mstile-150x150.png", "msapplication-config": "/static/manifests/swiat/browserconfig.xml", "apple-mobile-web-app-title": "swiat", "application-name": "swiat", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/swiat/katastrofa-samolotu-w-pakistanie-odnaleziono-czarna-skrzynke-4591969", "title": "Znaleziono czarn\u0105 skrzynk\u0119 i rejestrator g\u0142osu airbusa rozbitego w Pakistanie", "description": "Rzecznik linii lotniczych Pakistan International Airlines poinformowa\u0142 w sobot\u0119 o odzyskaniu rejestratora danych lotu i g\u0142osu z miejsca katastrofy w Karaczi. Dzie\u0144 wcze\u015bniej rozbi\u0142 si\u0119 tam airbus z 99 osobami na pok\u0142adzie. Katastrof\u0119 prze\u017cy\u0142y dwie osoby.", "image": "https://tvn24.pl/najnowsze/cdn-zdjecie-57c520-pogrzeby-ofiar-samolotu-pia-w-karaczi-4591997/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-57c520-pogrzeby-ofiar-samolotu-pia-w-karaczi-4591997/alternates/LANDSCAPE_1280"}, "next-head-count": 50}, "canonical_link": "https://tvn24.pl/swiat/katastrofa-samolotu-w-pakistanie-odnaleziono-czarna-skrzynke-4591969"}