{"source_url": "https://napoli.repubblica.it", "url": "https://napoli.repubblica.it/dossier/cento-giorni-covid/2020/06/10/news/covid_le_cento_giornate_di_napoli_nel_libro_di_repubblica_-258863406/?rss", "title": "Covid, le cento giornate di Napoli nel libro di \"Repubblica\" gratis in edicola", "top_image": "https://www.repstatic.it/content/localirep/img/rep-napoli/2020/06/10/140831419-f4ec584f-659c-4c01-af94-4c4d6c863a3a.jpg", "meta_img": "https://www.repstatic.it/content/localirep/img/rep-napoli/2020/06/10/140831419-f4ec584f-659c-4c01-af94-4c4d6c863a3a.jpg", "images": ["https://www.gelestatic.it/thimg/o7KvHnEUqzYlI0qG5v7tpss23Aw=/980x450/smart/https://www.repstatic.it/content/localirep/img/rep-napoli/2020/06/10/140829096-b82eef99-6ca9-44ad-aaa4-b84d8ef53345.jpg", "https://www.repstatic.it/content/localirep/img/rep-napoli/2020/06/11/170658905-737bf707-1110-4c7c-9372-e9666cee08ed.jpg", "https://www.repstatic.it/cless/main/dossier/2018-v1/img/common/lazy.png", "https://www.gelestatic.it/thimg/oFWDDtdN3eKUoZsI8JSFNCTvUrY=/390x220/smart/https://www.repstatic.it/content/localirep/img/rep-napoli/2020/06/12/002623859-1417c5b7-6787-4482-946c-b8ba177c092e.jpg", "https://www.repstatic.it/content/localirep/img/rep-napoli/2020/06/10/140831419-f4ec584f-659c-4c01-af94-4c4d6c863a3a.jpg", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript"], "movies": [], "text": "Cento giorni dopo la vita respira, avida, esuberante, rumorosa, assetata di spazi e di libert\u00e0. Le strade traboccano di gente, c'\u00e8 voglia di stare all'aria aperta dopo la \"clausura\" nelle mura di casa. Le regole del distanziamento tengono, sebbene sia difficile arginare il fiume.Il Covid allenta la sua presa ma la citt\u00e0 non \u00e8 pi\u00f9 la stessa, \u00e8 cambiata come l'Italia, come il mondo. \"Le cento giornate di Napoli\", il libro di 334 pagine che Repubblica offre gratis ai lettori con il quotidiano in edicola sabato 20 giugno, racconta la resistenza civile di un popolo provato dall'emergenza, ma non fiaccato. Pronto ad affrontare una crisi gravissima, probabilmente la peggiore dal Dopoguerra, senza mai perdersi d'animo.Nel volume, edito da Repubblica in collaborazione con l'editore Guida, che lo ha realizzato in una veste grafica di straordinaria eleganza, raccontiamo le storie delle vittime e dei guariti, la risposta degli ospedali e la grande prova del Cotugno ; la crisi dell'economia e della politica e le proposte per rilanciare il turismo , i trasporti, le attivit\u00e0 produttive; l'esplosione del web e della didattica a distanza nelle scuole e nelle universit\u00e0: quanto rester\u00e0 di questi cambiamenti negli anni a venire?Ancora: le storie dei protagonisti; la straordinaria transizione della Chiesa per la prima volta separata fisicamente dai suoi fedeli, anche nella cerimonia del miracolo di San Gennaro ; la cultura, i grandi musei dal Mann Capodimonte , il parco Archeologico di Pompei: come reagiranno alla crisi? E il cinema? Il teatro? Ce lo raccontano grandi firme tra cui Mario Martone, Roberto De Simone, Stephane Lissner, i produttori Angelo Curti, Carolina Terzi, Luciano Stella, Igina Di Napoli. Ancora: il periodo della pandemia raccontato da protagoniste dello spettacolo come Tosca D'Aquino e le Ebbanesis. E poi gli scrittori: Viola Ardone, Lorenzo Marone, Gianrico Carofiglio, Andrej Longo. Una graphic novel completa un volume ricco di sorprese. Gratis in edicola con Repubblica, sabato 20 giugno.", "keywords": [], "meta_keywords": ["ottavio ragone"], "tags": [], "authors": ["Di Ottavio Ragone"], "publish_date": "Wed Jun 10 00:00:00 2020", "summary": "", "article_html": "", "meta_description": "Gratis in edicola con Repubblica, sabato 20 giugno, il volume di 334 pagine con i racconti delle nostre firme e dei protagonisti dell'economia, della politica, della cultura. Introduzione del direttore Maurizio Molinari, libro a cura di Ottavio Ragone e Conchita Sannino. Una storia fotografica di Riccardo Siano e una graphic novel di Giovanni Marino. E poi testi di Mario Martone, Viola Ardone, Lorenzo Marone, Gianrico Carofiglio, Roberto De Simone, Domenico De Masi, Federico Cafiero De Raho, Gaetano Manfredi, Tosca D'Aquino, le Ebbanesis, Paolo Giulierini, Sylvain Bellenger, Gabriel Zuchtriegel, Massimo Osanna", "meta_lang": "it", "meta_favicon": "//www.repstatic.it/cless/main/nazionale/2013-v1/img/common/favicon/favicon-152.png", "meta_data": {"description": "Gratis in edicola con Repubblica, sabato 20 giugno, il volume di 334 pagine con i racconti delle nostre firme e dei protagonisti dell'economia, della politica, della cultura. Introduzione del direttore Maurizio Molinari, libro a cura di Ottavio Ragone e Conchita Sannino. Una storia fotografica di Riccardo Siano e una graphic novel di Giovanni Marino. E poi testi di Mario Martone, Viola Ardone, Lorenzo Marone, Gianrico Carofiglio, Roberto De Simone, Domenico De Masi, Federico Cafiero De Raho, Gaetano Manfredi, Tosca D'Aquino, le Ebbanesis, Paolo Giulierini, Sylvain Bellenger, Gabriel Zuchtriegel, Massimo Osanna", "keywords": "ottavio ragone", "news_keywords": "ottavio ragone", "tags": "ottavio ragone", "application-name": "Repubblica.it", "image_thumb_src": "http://www.repstatic.it/cless/main/nazionale/2013-v1/img/common/favicon/favicon-152.png", "thumb": "http://www.repstatic.it/cless/main/nazionale/2013-v1/img/common/favicon/favicon-152.png", "fb": {"app_id": 182234715127717}, "og": {"site_name": "la Repubblica", "type": "article", "title": "Covid, le cento giornate di Napoli nel libro di \"Repubblica\" gratis in edicola", "description": "Gratis in edicola con Repubblica, sabato 20 giugno, il volume di 334 pagine con i racconti delle nostre firme e dei protagonisti dell'economia, della politica, della cultura. Introduzione del direttore Maurizio Molinari, libro a cura di Ottavio Ragone e Conchita Sannino. Una storia fotografica di Riccardo Siano e una graphic novel di Giovanni Marino. E poi testi di Mario Martone, Viola Ardone, Lorenzo Marone, Gianrico Carofiglio, Roberto De Simone, Domenico De Masi, Federico Cafiero De Raho, Gaetano Manfredi, Tosca D'Aquino, le Ebbanesis, Paolo Giulierini, Sylvain Bellenger, Gabriel Zuchtriegel, Massimo Osanna", "image": "https://www.repstatic.it/content/localirep/img/rep-napoli/2020/06/10/140831419-f4ec584f-659c-4c01-af94-4c4d6c863a3a.jpg", "url": "https://napoli.repubblica.it/dossier/cento-giorni-covid/2020/06/10/news/covid_le_cento_giornate_di_napoli_nel_libro_di_repubblica_-258863406/"}, "article": {"publisher": "https://www.facebook.com/Repubblica", "published_time": "2020-06-10T11:41Z", "modified_time": "2020-06-12T09:17Z", "section": "dossier"}, "twitter": {"card": "summary_large_image", "site": "@repubblica", "title": "Covid, le cento giornate di Napoli nel libro di \"Repubblica\" gratis in edicola", "description": "Gratis in edicola con Repubblica, sabato 20 giugno, il volume di 334 pagine con i racconti delle nostre firme e dei protagonisti dell'economia, della politica, della cultura. Introduzione del direttore Maurizio Molinari, libro a cura di Ottavio Ragone e Conchita Sannino. Una storia fotografica di Riccardo Siano e una graphic novel di Giovanni Marino. E poi testi di Mario Martone, Viola Ardone, Lorenzo Marone, Gianrico Carofiglio, Roberto De Simone, Domenico De Masi, Federico Cafiero De Raho, Gaetano Manfredi, Tosca D'Aquino, le Ebbanesis, Paolo Giulierini, Sylvain Bellenger, Gabriel Zuchtriegel, Massimo Osanna", "image": "https://www.repstatic.it/content/localirep/img/rep-napoli/2020/06/10/140831419-f4ec584f-659c-4c01-af94-4c4d6c863a3a.jpg", "url": "https://napoli.repubblica.it/dossier/cento-giorni-covid/2020/06/10/news/covid_le_cento_giornate_di_napoli_nel_libro_di_repubblica_-258863406/"}, "viewport": "user-scalable=no, width=device-width, initial-scale=1, maximum-scale=1", "format-detection": "telephone=no"}, "canonical_link": "https://napoli.repubblica.it/dossier/cento-giorni-covid/2020/06/10/news/covid_le_cento_giornate_di_napoli_nel_libro_di_repubblica_-258863406/"}