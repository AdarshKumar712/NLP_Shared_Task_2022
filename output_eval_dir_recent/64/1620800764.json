{"source_url": "https://www.corriereadriatico.it", "url": "https://www.corriereadriatico.it/fermo/coronavirus_ultime_notizie_fermo_medici_rivoluzione_cambia_tutto_viste_prenotazione_teleconsulto-5257425.html", "title": "Fermo, medici, cambia tutto: visite da prenotare e via al teleconsulto", "top_image": "https://www.corriereadriatico.it/photos/MED/74/25/5257425_1915_medico.jpg", "meta_img": "https://www.corriereadriatico.it/photos/MED/74/25/5257425_1915_medico.jpg", "images": ["https://www.ilmessaggero.it/img/logo_guidalloshopping.png", "https://www.corriereadriatico.it/photos/THUMB/68/49/5256849_1121_priori.jpg", "https://www.corriereadriatico.it/uploads/ckfile/202005/tab medici_29191428.jpg", "https://www.corriereadriatico.it/img/mobile/AjaxLoader_small.gif.pagespeed.ce.cbYj-lHmGY.gif", "https://www.corriereadriatico.it/photos/THUMB/24/98/5272498_1925_drive_in.jpg", "https://www.corriereadriatico.it/photos/MED/74/25/5257425_1915_medico.jpg", "https://www.corriereadriatico.it/photos/MED/42/20/5274220_40_20200607145232.jpg", "https://www.corriereadriatico.it/img/logo.png", "https://www.corriereadriatico.it/photos/LOW/54/37/5275437_1213_2.jpg", "https://caltagironeeditore01.wt-eu02.net/927615140575951/wt.pl?p=328,0", "https://www.corriereadriatico.it/photos/THUMB/24/86/5272486_1913_lucciole.jpg", "https://www.corriereadriatico.it/photos/THUMB/54/65/5255465_2142_aa.jpg", "https://www.corriereadriatico.it/photos/MED/54/64/5275464_1212_1.jpg", "https://www.corriereadriatico.it/photos/THUMB/53/46/5275346_1058_movida_fermo.jpg", "https://www.corriereadriatico.it/img/logo_corrieread_tv.png", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://www.guidalloshopping.com/wp-content/uploads/2018/08/bathing-beauty-842139_1920-300x200.jpg", "https://www.facebook.com/tr?id=613826478728879&ev=PageView\r\n&noscript=1", "https://utils.cedsdigital.it/promo_shop.php?what=img&id_testata=7&ad=dx", "https://www.corriereadriatico.it/photos/THUMB/53/28/5275328_1046_espulsi.jpg", "https://www.corriereadriatico.it/photos/THUMB/20/48/5272048_1019_poste.jpg"], "movies": [], "text": "FERMO - Niente pi\u00f9 file in sala d\u2019aspetto, visite solo su appuntamento, ricette spedite per email, consulti in videoconferenza. Il medico di famiglia cambia volto, o almeno ci prova. Il Coronavirus ha stravolto il rapporto tra dottore e paziente. Per settimane, gli ambulatori si sono svuotati e le visite a domicilio ridotte all\u2019osso.\n\nLEGGI ANCHE:\n\nIl Coronavirus uccide un'altra persona: \u00e8 un uomo del pesarese di soli 47 anni/ La mappa interattiva del contagio provincia per provincia\n\nVia libera a centri estivi e colonie, nelle Marche riaprono il prossimo 8 giugno/ I protocolli per ripartire\n\nMa, da un\u2019esperienza tanto negativa, potrebbe nascere un\u2019opportunit\u00e0. \u00abStiamo facendo passi da gigante nell\u2019utilizzo delle tecnologie. In due mesi si sono percorsi tratti mai fatti in vent\u2019anni. Adesso bisogna consolidarli e dargli un\u2019evoluzione\u00bb, spiega Paolo Misericordia, segretario provinciale della Federazione italiana medici di famiglia.\n\nLEGGi ANCHE:\n\nTra il dire e il fare, per\u00f2, ce ne passa. E ci sar\u00e0 da capire quanto e come le buone intenzioni si trasformeranno in realt\u00e0. Che \u00e8 fatta, per quanto riguarda i medici di base, soprattutto di pazienti anziani. Abituati, di prima mattina, a mettersi in fila davanti alla porta dell\u2019ambulatorio, quando il dottore ancora non c\u2019\u00e8.\n\n\n\nGli stessi che con la tecnologia non vanno proprio a braccetto, quando invece sarebbe indispensabile. Per non parlare del teleconsulto, la parte pi\u00f9 innovativa del nuovo corso della medicina di base. Videochiamate a tre: medico di famiglia, specialista e paziente. Non proprio a portata di mano per glia anziani. Insomma, tante buone intenzioni, al momento lontane dal concretizzarsi. Che le cose non saranno pi\u00f9 come prima lo dice chiaramente anche il direttore dell\u2019Area vasta 4. Il virus e le regole che ha imposto \u2013 su tutte l\u2019ormai famoso distanziamento sociale \u2013 hanno fatto saltare il banco, portando alla luce le pecche di un sistema in buona parte ormai superato. Qualche giorno fa aveva fatto scalpore il caso delle visite prenotate all\u2019ospedale di Fermo e cancellate per il Coronavirus.\n\nIl programma\n\n\u00abOccorrer\u00e0 riprenotarle e riprogrammarle \u2013 dice Licio Livini \u2013, anche se tante potevano aspettare. I percorsi devono essere rivisti in un\u2019ottica organizzativa diversa rispetto a quella di tre mesi fa\u00bb. Perch\u00e9, oggi, per fare una visita serve pi\u00f9 tempo. Ci sono i protocolli da seguire e tutta una serie di regole da rispettare. Per questo, secondo il direttore dell\u2019Av 4, \u00abda questo punto di vista siamo vecchi e la sanit\u00e0 dovr\u00e0 rivedere i percorsi che portano alla visita e che vanno abbreviati\u00bb. Tra presente e futuro, i medici di famiglia tirano le somme degli ultimi tre mesi. La sintesi di un lavoro sconvolto dalla pandemia. Emergono le ruggini tra la medicina territoriale e quella distrettuale, ma anche l\u2019inizio di una collaborazione mai riuscita prima. Cita \u201cBraveheart\u201d, il direttore del Distretto sanitario Vittorio Scial\u00e8 e ammette i contrasti tra le due \u201cfazioni\u201d. \u00abIndividuato un nemico comune \u2013 spiega \u2013, per\u00f2, l\u2019alleanza non solo \u00e8 obbligatoria ma diventa un patto, non solo per il presente ma anche per il futuro\u00bb. Il dramma del Coronavirus pare abbia appianato divergenze storiche. \u00abSperiamo sia finita qui \u2013 dice Noemi Raffaelli \u2013, ma questo tipo di integrazione tra territorio, parte distrettuale e servizi ospedalieri non pu\u00f2 pi\u00f9 venire meno\u00bb.\n\nLa scelta\n\n\u00abAbbiamo capito che c\u2019era un problema nuovo e che nella fase iniziale non sapevamo come affrontarlo - nota a sua volta Giovanni Olimpi, anche lui in videoconferenza per fare il punto sul futuro della professione -. Abbiamo vissuto giorno per giorno le criticit\u00e0 e creato un gruppo di lavoro che si \u00e8 rivelato molto efficace\u00bb. Tanti progetti per il futuro ma anche orgoglio per il lavoro che \u00e8 stato svolto. A casa dei pazienti sono andati lo stesso. Per primi in Italia, bardati negli scafandri bianchi e insieme agli infermieri del Murri, hanno fatto visite e tamponi. \u00abSe Pesaro ci fosse venuto dietro seguendo questa strategia \u2013 puntualizza in conclusione Misericordia \u2013, non avrebbe avuto i 35 medici che si sono fermati, lasciando in grandissima difficolt\u00e0 l\u2019utenza e i colleghi che li hanno dovuti sostituire\u00bb.\n\n\u00a9 RIPRODUZIONE RISERVATA", "keywords": [], "meta_keywords": ["coronavirus", "fermo", "medici", "prenotazione", "visite"], "tags": [], "authors": [], "publish_date": null, "summary": "", "article_html": "", "meta_description": "FERMO - Niente pi\u00f9 file in sala d\u2019aspetto, visite solo su appuntamento, ricette spedite per email, consulti in videoconferenza. Il medico di famiglia cambia volto, o almeno ci prova. Il...", "meta_lang": "it", "meta_favicon": "https://www.corriereadriatico.it/img/favicons/favicon.png", "meta_data": {"viewport": "width=device-width", "description": "FERMO - Niente pi\u00f9 file in sala d\u2019aspetto, visite solo su appuntamento, ricette spedite per email, consulti in videoconferenza. Il medico di famiglia cambia volto, o almeno ci prova. Il...", "keywords": "coronavirus, fermo, medici, prenotazione, visite", "robots": "index,follow", "news_keywords": "coronavirus, fermo, medici, prenotazione, visite", "pay": 1, "og": {"type": "article", "title": "Fermo, medici, cambia tutto: visite da prenotare e via al teleconsulto", "url": "https://www.corriereadriatico.it/fermo/coronavirus_ultime_notizie_fermo_medici_rivoluzione_cambia_tutto_viste_prenotazione_teleconsulto-5257425.html", "image": "https://www.corriereadriatico.it/photos/MED/74/25/5257425_1915_medico.jpg", "description": "FERMO - Niente pi\u00f9 file in sala d\u2019aspetto, visite solo su appuntamento, ricette spedite per email, consulti in videoconferenza. Il medico di famiglia cambia volto, o almeno ci prova. Il..."}, "fb": {"pages": 431943793507773, "app_id": 1384906688425245}, "article": {"content_tier": "locked"}, "twitter": {"card": "summary_large_image", "url": "https://www.corriereadriatico.it/fermo/coronavirus_ultime_notizie_fermo_medici_rivoluzione_cambia_tutto_viste_prenotazione_teleconsulto-5257425.html", "site": "@CorriereAdriati", "title": "Fermo, medici, cambia tutto: visite da prenotare e via al teleconsulto", "description": "FERMO - Niente pi\u00f9 file in sala d\u2019aspetto, visite solo su appuntamento, ricette spedite per email, consulti in videoconferenza. Il medico di famiglia cambia volto, o almeno ci prova. Il...", "image": "https://www.corriereadriatico.it/photos/MED/74/25/5257425_1915_medico.jpg"}}, "canonical_link": "https://www.corriereadriatico.it/fermo/coronavirus_ultime_notizie_fermo_medici_rivoluzione_cambia_tutto_viste_prenotazione_teleconsulto-5257425.html"}