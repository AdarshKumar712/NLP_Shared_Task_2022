{"source_url": "https://www.quotidianopiemontese.it", "url": "https://www.quotidianopiemontese.it/2020/06/08/avevano-in-casa-un-vero-e-proprio-laboratorio-di-droga-tre-arresti-fotogallery/", "title": "Avevano in casa un vero e proprio laboratorio di droga, tre arresti", "top_image": "https://static-www.quotidianopiemontese.it/wp-content/2020/06/Diapositiva1.jpg", "meta_img": "https://static-www.quotidianopiemontese.it/wp-content/2020/06/Diapositiva1.jpg", "images": ["https://static-www.quotidianopiemontese.it/wp-content/2020/06/foto2-scaled.jpg", "https://static-www.quotidianopiemontese.it/wp-content/2020/06/foto4-scaled.jpg", "https://static-www.quotidianopiemontese.it/wp-content/2019/04/network_localmente_qp.png", "https://static-www.quotidianopiemontese.it/wp-content/2020/05/polizia-213x120.jpg", "https://static-www.quotidianopiemontese.it/wp-content/2018/01/14153702/movida-torino-213x120.jpg", "https://static-www.quotidianopiemontese.it/wp-content/2020/06/foto3-scaled.jpg", "https://static-www.quotidianopiemontese.it/wp-content/2020/06/estate-ragazzi-2020-Torino-213x120.jpg", "https://static-www.quotidianopiemontese.it/wp-content/2020/04/ogr-ospedale-213x120.jpeg", "https://sb.scorecardresearch.com/p?c1=2&c2=19746475&cv=2.0&cj=1", "https://static-www.quotidianopiemontese.it/wp-content/2020/06/Diapositiva4-542x367.jpg", "https://static-www.quotidianopiemontese.it/wp-content/2018/10/25124114/qp-header-desk.png", "https://static-www.quotidianopiemontese.it/wp-content/2018/04/09115636/qu-pi-newsletter1.jpg", "https://static-www.quotidianopiemontese.it/wp-content/2020/06/Diapositiva4.jpg", "https://static-www.quotidianopiemontese.it/wp-content/2018/03/27181325/bici-pista-ciclabile-2-qp-213x120.jpg", "https://static-www.quotidianopiemontese.it/wp-content/2020/06/foto1-scaled.jpg", "https://static-www.quotidianopiemontese.it/wp-content/2020/06/foto5-scaled.jpg", "https://static-www.quotidianopiemontese.it/wp-content/2020/06/Diapositiva1.jpg", "https://static-www.quotidianopiemontese.it/wp-content/2020/06/Diapositiva1-653x367.jpg", "https://static-www.quotidianopiemontese.it/wp-content/2020/06/Diapositiva2.jpg", "https://static-www.quotidianopiemontese.it/wp-content/2019/08/pioggia-meteo-temporale-gocce-dacqua-213x120.jpg", "https://static-www.quotidianopiemontese.it/wp-content/2020/06/Diapositiva2-533x367.jpg"], "movies": [], "text": "Oltre 120 chili di droga. E\u2019 quello che hanno trovato nel pomeriggio di sabato i carabinieri della Stazione di San Salvatore Monferrato in un cascinale di Lu Cuccaro Monferrato.\n\nIn manette sono finite tre le persone con l\u2019accusa di produzione, traffico, detenzione e spaccio di sostanze stupefacenti. In casa i tre avevano allestito un vero e proprio laboratorio, attrezzato di tutto punto per la produzione e la lavorazione della droga, in particolare marijuana e hashish, lavorata e trasformata in polvere, panetti e olio: da piccole piantine di canapa alte poco pi\u00f9 di 10 cm a piante di oltre un metro di altezza, cariche di infiorescenze, mezzo chilo delle quali gi\u00e0 raccolte; oltre 120 kg. di marijuana triturata; 1 kg. di polvere di hashish e mezzo chilo di marijuana gi\u00e0 essiccata.\n\nLe piante pi\u00f9 grandi, ben esposte al sole sul balcone di casa, altre, pi\u00f9 piccole, pronte per essere irraggiate dalle lampade montate all\u2019interno di una stanza e numerosi bidoni in plastica contenenti la marijuana tritata.\n\nInsieme allo stupefacente sono stati posti sotto sequestro tutta una serie di attrezzature, di materiali e di prodotti utilizzati per la sua lavorazione e la sua trasformazione, una vera e propria filiera di \u201craffinazione\u201d di hashish e marijuana.\n\nGli arrestati sono un agricoltore italiano, F.C., di 61 anni e altre due persone stabilmente dimoranti nella cascina, un pensionato italiano, G.O., di 75 anni e un giovane colombiano, G.E.G.R., di 29 anni Il 61enne, gi\u00e0 noto alle Forze dell\u2019Ordine, era conosciuto ai Carabinieri del posto anche per la sua attivit\u00e0 di divulgazione delle metodologie di coltivazione della marijuana tanto da essersi guadagnato il titolo di \u201cguru\u201d italiano della canapa, proprio per la sua approfondita conoscenza della materia e per essere l\u2019autore di alcune pubblicazioni dedicate alla cultura e coltivazione della cannabis.\n\nNel corso dell\u2019operazione \u00e8 stato altres\u00ec denunciato in stato di libert\u00e0, per detenzione di marijuana e hashish, nonch\u00e9 di alcuni coltelli di cui non ha saputo giustificare il possesso, un 50enne di Rivalta Bormida, che i Carabinieri hanno bloccato poco dopo che l\u2019uomo era uscito\n\ndalla cascina.\n\nTutto il materiale e lo stupefacente sequestrati, sono stati portati presso il Comando Provinciale CC di Alessandria, ove la droga sar\u00e0 sottoposta agli accertamenti di laboratorio al fine di verificarne l\u2019esatto quantitativo di principio attivo di tetraidrocannabinolo (THC).\n\nI tre uomini, invece, espletate le operazioni di rito, sono stati condotti presso la Casacircondariale \u201cCantiello e Gaeta\u201d di Alessandria a disposizione dell\u2019Autorit\u00e0 Giudiziaria.", "keywords": [], "meta_keywords": [""], "tags": ["droga", "arresti"], "authors": ["Redazione Qp", "Van Anh Phan Thi"], "publish_date": "Mon Jun  8 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://static-www.quotidianopiemontese.it/wp-content/2019/04/cropped-qu-pi_400x400-32x32.jpg", "meta_data": {"viewport": "width=device-width, initial-scale=1, shrink-to-fit=no", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Avevano in casa un vero e proprio laboratorio di droga, tre arresti - Fotogallery - Quotidiano Piemontese", "description": "Oltre 120 chili di droga. E\u2019 quello che hanno trovato nel pomeriggio di sabato i carabinieri della Stazione di San Salvatore Monferrato in un cascinale di Lu Cuccaro Monferrato. In manette sono finite tre le persone con l\u2019accusa di produzione, traffico,\u00a0detenzione e spaccio di sostanze stupefacenti. In casa i tre avevano allestito\u00a0un vero e proprio \u2026 Leggi tutto", "url": "https://www.quotidianopiemontese.it/2020/06/08/avevano-in-casa-un-vero-e-proprio-laboratorio-di-droga-tre-arresti-fotogallery/", "site_name": "Quotidiano Piemontese", "updated_time": "2020-06-08T19:15:57+00:00", "image": {"identifier": "https://static-www.quotidianopiemontese.it/wp-content/2020/06/Diapositiva1.jpg", "secure_url": "https://static-www.quotidianopiemontese.it/wp-content/2020/06/Diapositiva1.jpg", "width": 960, "height": 720}}, "article": {"tag": "droga", "section": "Alessandria", "published_time": "2020-06-08T16:26:18+00:00", "modified_time": "2020-06-08T19:15:57+00:00"}, "twitter": {"card": "summary_large_image", "description": "Oltre 120 chili di droga. E\u2019 quello che hanno trovato nel pomeriggio di sabato i carabinieri della Stazione di San Salvatore Monferrato in un cascinale di Lu Cuccaro Monferrato. In manette sono finite tre le persone con l\u2019accusa di produzione, traffico,\u00a0detenzione e spaccio di sostanze stupefacenti. In casa i tre avevano allestito\u00a0un vero e proprio \u2026 Leggi tutto", "title": "Avevano in casa un vero e proprio laboratorio di droga, tre arresti - Fotogallery - Quotidiano Piemontese", "image": "https://static-www.quotidianopiemontese.it/wp-content/2020/06/Diapositiva1.jpg"}, "generator": "WordPress 5.3", "fb": {"pages": 115504201856440}, "ia": {"markup_url": "https://www.quotidianopiemontese.it/2020/06/08/avevano-in-casa-un-vero-e-proprio-laboratorio-di-droga-tre-arresti-fotogallery/?ia_markup=1"}, "msapplication-TileImage": "https://static-www.quotidianopiemontese.it/wp-content/2019/04/cropped-qu-pi_400x400-270x270.jpg"}, "canonical_link": "https://www.quotidianopiemontese.it/2020/06/08/avevano-in-casa-un-vero-e-proprio-laboratorio-di-droga-tre-arresti-fotogallery/"}