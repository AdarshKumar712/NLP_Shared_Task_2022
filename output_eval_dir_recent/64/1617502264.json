{"source_url": "https://corrierequotidiano.it", "url": "https://corrierequotidiano.it/professioni/fase-2-federpol-no-a-guardie-civiche-su-base-volontaria/", "title": "Fase 2: Federpol, no a guardie civiche su base volontaria \u22c6 CorriereQuotidiano.it", "top_image": "https://corrierequotidiano.it/storage/2020/05/fase-2-federpol-no-a-guardie-civiche-su-base-volontaria.jpg", "meta_img": "https://corrierequotidiano.it/storage/2020/05/fase-2-federpol-no-a-guardie-civiche-su-base-volontaria.jpg", "images": ["https://i0.wp.com/corrierequotidiano.it/storage/2019/01/LogoFondoBianco600.png?fit=600%2C83&ssl=1", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20464%20290%22%3E%3C/svg%3E", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20210%20140%22%3E%3C/svg%3E", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20322%20230%22%3E%3C/svg%3E", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20600%2083%22%3E%3C/svg%3E", "https://i2.wp.com/corrierequotidiano.it/storage/2020/05/fase-2-federpol-no-a-guardie-civiche-su-base-volontaria.jpg?resize=322%2C230&ssl=1", "https://i1.wp.com/corrierequotidiano.it/storage/2019/05/motto.jpg?resize=464%2C290&ssl=1", "https://i0.wp.com/corrierequotidiano.it/storage/2021/04/popolare-bari-chiede-danni-a-commissione-ue-per-tercas.jpg?resize=464%2C290&ssl=1", "https://adserver.corrierequotidiano.it/www/delivery/avw.php?zoneid=5&cb=1&n=a75511c0", "https://i1.wp.com/corrierequotidiano.it/storage/2020/11/strappo-della-lega-sullo-scudo-per-mediaset-ira-di-fi.jpg?resize=322%2C230&ssl=1", "https://i0.wp.com/corrierequotidiano.it/storage/2020/04/gaia-vince-amici-2020.jpg?resize=322%2C230&ssl=1", "https://i0.wp.com/corrierequotidiano.it/storage/2020/05/coronavirus-comunicare-lincertezza.png?resize=322%2C230&ssl=1", "https://corrierequotidiano.it/storage/2020/05/fase-2-federpol-no-a-guardie-civiche-su-base-volontaria.jpg", "https://i1.wp.com/corrierequotidiano.it/storage/2020/06/in-salento-simulata-una-festa-patronale.jpg?resize=322%2C230&ssl=1", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20400%20290%22%3E%3C/svg%3E", "https://adserver.corrierequotidiano.it/www/delivery/avw.php?zoneid=2&cb=1", "https://i2.wp.com/corrierequotidiano.it/storage/2020/05/fase-2-federpol-no-a-guardie-civiche-su-base-volontaria.jpg?w=400&ssl=1", "https://i0.wp.com/corrierequotidiano.it/storage/2021/03/unnamed-48.jpg?resize=464%2C290&ssl=1", "https://i1.wp.com/corrierequotidiano.it/storage/2019/06/equal-pay-per-pmi-legge-non-rinviabile.jpg?resize=400%2C290&ssl=1", "https://corrierequotidiano.it/storage/2021/02/jbl290x290.png", "https://i2.wp.com/corrierequotidiano.it/storage/2021/04/meteo-con-piogge-e-temporali-anche-forti-per-giorni-le-zone-piu-a-rischio.jpg?resize=464%2C290&ssl=1"], "movies": [], "text": "L\u2019idea del ministro agli Affari regionali Francesco Boccia di reclutare 60.000 guardie civiche su base volontaria per vigilare su spiagge e movida nel corso dei mesi estivi suscita le critiche di Federpol, l\u2019associazione delle imprese che operano nel campo delle investigazioni e della sicurezza privata. \u201cSi tratta certamente di una iniziativa che parte con il piede sbagliato e che sembra dettata dall\u2019improvvisazione e dall\u2019emotivit\u00e0 -dichiara Luciano Tommaso Ponzi, presidente di Federpol- quando invece, davanti all\u2019incapacit\u00e0 di rispettare le regole del distanziamento sociale, chi governa il Paese dovrebbe muoversi con calcolo e misura nella consapevolezza che ogni azione di contenimento della privacy e della libert\u00e0 personale richiede figure che operano in un contesto di chiara regolamentazione, una investitura altrettanto puntuale in merito alle mansioni e ai poteri di intervento oltre ad una specifica professionalizzazione\u201d.\n\nAdvertisements\n\n\u201cTutti elementi -continua ancora Ponzi- che non sono stati minimamente presi in considerazione dal ministro Boccia nel momento in cui ha lanciato l\u2019idea ai media generando grande imbarazzo all\u2019interno del governo dove la collega Luciana Lamorgese ha prontamente colto alcuni dei principali punti deboli. Una reazione, quella del Ministro dell\u2019Interno, del tutto legittima e condivisibile\u201d. Ed \u00e8 proprio dalle problematiche individuate dal Ministro dell\u2019Interno che prende spunto Ponzi per giudicare negativamente l\u2019iniziativa: \u201c\u00c8 inevitabile -secondo il presidente di Federpol- che si crei una sovrapposizione, in merito ai controlli finalizzati a garantire il distanziamento sociale, con le azioni delle normali Forze di Polizia. Una situazione che rischia di creare molta confusione e pericoli inediti. Chi conosce il funzionamento della filiera della sicurezza sa che \u00e8 indispensabile stabilire, ai fini di una vera tutela dei diritti dei cittadini, una sequenza di controlli incrociati sugli operatori che agiscono sul campo e che non possono illudersi neanche per un istante di poter esercitare un potere in modo arbitrario\u201d, prosegue ancora.\n\n\u201cMa se cos\u00ec stanno le cose \u00e8 del tutto evidente che alla fine saranno le normali Forze di Polizia ad essere distratte dalle mansioni ordinarie per vigilare sul comportamento dei volontari. Una soluzione di questo tipo allenta e indebolisce la capacit\u00e0 di costruire le condizioni della sicurezza pubblica\u201d, continua ancora Ponzi.\n\n\u201cInoltre -si domanda Ponzi- da chi sarebbero formate le squadre dei volontari? \u00c8 assolutamente indispensabile che una figura investita dall\u2019autorit\u00e0 pubblica del potere di ordinare ad un comune cittadino di fare o non fare qualcosa abbia una competenza mirata oltre che un percorso di vita specchiato. Qui, invece, si stanno mandando in strada dei veri dilettanti esponendoli a dei rischi facilmente prevedibili. Inoltre il bando istituito per tramite della Protezione Civile non offre garanzie in merito alle biografie e ai comportamenti pregressi delle guardie civiche. Non dimentichiamo che il controllo dei luoghi che ospitano locali pubblici pu\u00f2 incidere direttamente sull\u2019attivit\u00e0 delle imprese che possono essere, quindi, agevolate o danneggiate dalla modalit\u00e0 con la quale si interpreta la funzione di sorveglianza. Non \u00e8 del tutto fuori luogo immaginare che la criminalit\u00e0 organizzata possa cogliere una inedita possibilit\u00e0 per estendere la propria influenza ai danni delle economie locali\u201d, sottolinea ancora Ponzi.\n\n\u201cSiamo quindi in un campo completamente diverso -conclude Ponzi- rispetto al piano promosso dalla Protezione Civile nella fase apicale dell\u2019emergenza che ha portato all\u2019impiego di oltre 2mila volontari nelle Rsa, negli ospedali e nelle carceri. In questo caso il mandato era ben definito e attinente in modo esclusivo alla sfera sanitaria. Pensare di poter gestire l\u2019attivit\u00e0 di controllo in riferimento ai pubblici esercizi senza competenze, in un regime di totale ambiguit\u00e0 legislativa e aggravando per di pi\u00f9 l\u2019operato delle forze dell\u2019ordine gi\u00e0 sottodimensionate, \u00e8 un errore che il governo non pu\u00f2 commettere\u201d.\n\n\u201cPer di pi\u00f9 non si \u00e8 nemmeno lontanamente considerata la figura dell\u2019addetto ai servizi di controllo, profilo professionale istituito nel 2009 con specifiche competenze, riguardo la sicurezza, il flusso e deflusso delle persone nei locali pubblici di intrattenimento quali quelli della movida, obbligati a frequentare un corso di 90 ore presso la Regione con esame finale, con requisiti stringenti e quindi esenti da pregiudizievoli penali, carichi pendenti e problemi psico fisici, che frequentano ulteriori corsi di Primo Soccorso, Antincendio rischio medio e sulla sicurezza sul lavoro (Legge 81/08)\u201d, aggiunge ancora Ponzi.\n\nPer il presidente di Federpol \u201cquando questi lavoratori \u2018invisibili\u2019 hanno la fortuna di trovare un posto di lavoro presso una agenzia investigativa che si occupa anche di sicurezza (ambito VI di indagine ai sensi del D.m 269 del 2010) ebbene devono essere iscritti in un apposito registro detenuto in Prefettura o meglio ufficio territoriale del governo, qui vengono controllati i requisiti e se tutto va bene l\u2019operatore inizia il proprio lavoro\u201d, aggiunge ancora Ponzi.\n\n\u201cPeccato che dall\u2019inizio della pandemia questi lavoratori non abbiano pi\u00f9 lavorato a causa del lockdown e della chiusura dei principali pubblici esercizi deputati all\u2019intrattenimento, le discoteche, le stesse che negli ultimi giorni si stanno convertendo a budda bar con musica di sottofondo e che stentano a richiedere i servizi di controllo per ovvie ragioni economiche. Da diversi anni il legislatore ha inteso professionalizzare la sicurezza prima, nel biennio 2008/2009 e l\u2019investigazione poi, nel 2010, vincolando i titolari di licenza e gli operatori ad una estenuante maratona di requisiti, limiti, oneri, burocratici, normativi ed economici. Dalla nostra c\u2019\u00e8 stata piena collaborazione, se i requisiti innescano un percorso virtuoso e prodromico al riconoscimento istituzionale e pubblico oltre che economico, allora tutto ha un senso\u201d, sottolinea ancora Ponzi.\n\n\u201cMa se ogni volta che si parla di sicurezza dobbiamo scontrarci con ogni genere di abusivo, quali ad esempio, associazioni volontaristiche che si spingono ben oltre i loro compiti assistenziali, che invadono a tutto campo il comparto lavorativo specifico e di competenza di altri, per di pi\u00f9, ora avallato da decreti e dal governo, allora diventa una missione impossibile. Invitiamo quindi l\u2019esecutivo e le forze di maggioranza, che risultano peraltro divise su un tema delicato che \u00e8 stato affrontato con un eccesso di frettolosit\u00e0, a fare un passo indietro e ad avviare un dialogo costruttivo con i professionisti della sicurezza per individuare la soluzione che sappia tutelare al meglio i cittadini e le imprese\u201d, conclude Ponzi.", "keywords": [], "meta_keywords": [""], "tags": ["lavoro/norme"], "authors": [], "publish_date": "Wed May 27 01:40:08 2020", "summary": "", "article_html": "", "meta_description": "", "meta_lang": "it", "meta_favicon": "https://i0.wp.com/corrierequotidiano.it/storage/2018/12/cropped-icona.png?fit=32%2C32&ssl=1", "meta_data": {"viewport": "width=device-width, initial-scale=1", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Fase 2: Federpol, no a guardie civiche su base volontaria \u00a0 \u22c6 CorriereQuotidiano.it - Il giornale delle Buone Notizie", "description": "Pubblicato il: 26/05/2020 17:59 L\u2019idea del ministro agli Affari regionali Francesco Boccia di reclutare 60.000 guardie civiche su base volontaria per vigilare su spiagge e movida nel corso dei mesi estivi suscita le critiche di Federpol, l\u2019associazione delle imprese che operano nel campo delle investigazioni e della sicurezza privata. \u201cSi tratta certamente di una iniziativa [\u2026]", "url": "https://corrierequotidiano.it/professioni/fase-2-federpol-no-a-guardie-civiche-su-base-volontaria/", "site_name": "CorriereQuotidiano.it - Il giornale delle Buone Notizie", "image": "https://corrierequotidiano.it/storage/2020/05/fase-2-federpol-no-a-guardie-civiche-su-base-volontaria.jpg"}, "article": {"publisher": "https://www.facebook.com/corrierequotidiano/", "published_time": "2020-05-27T01:40:08+00:00"}, "twitter": {"card": "summary_large_image", "creator": "@corriereq", "site": "@corriereq", "label1": "Scritto da", "data1": "Redazione", "label2": "Tempo di lettura stimato", "data2": "5 minuti"}, "msapplication-TileImage": "https://i0.wp.com/corrierequotidiano.it/storage/2018/12/cropped-icona.png?fit=270%2C270&ssl=1"}, "canonical_link": "https://corrierequotidiano.it/professioni/fase-2-federpol-no-a-guardie-civiche-su-base-volontaria/"}