{"source_url": "https://www.ecodibergamo.it", "url": "https://www.ecodibergamo.it/stories/valle-seriana/mario-curnis-mai-arrendersila-natura-insegna-e-in-grado-di-curarci_1346251_11/", "title": "Mario Curnis: mai arrendersi \u00abLa Natura insegna, \u00e8 in grado di curarci\u00bb", "top_image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_998_397_display.jpg", "meta_img": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_998_397_display.jpg", "images": ["https://www.ecodibergamo.it/static/img/temp/footer/banner-bottom-02.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/19/photos/cache/a-nembro-bancarelle-alimentarie-polemica-per-il-mercato-in-piazza_0267b38e-6a12-11ea-969f-815977855354_900_512_new_rect_medium.jpeg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_998_397_original.jpg", "https://www.ecodibergamo.it/static/img/head/logo%402x.png", "https://www.ecodibergamo.it/static/img/head/logobianco.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/giro-al-ristorante-per-la-festa-del-bimbocontinuano-i-controlli-dei-carabin_b20372e8-6dd1-11ea-b551-d105505d7eb2_900_512_new_rect_medium.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_998_397_display.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/addio-a-mario-giudici-dipingeva-lanimasenza-materia-non-riuscirei-a-vive_89822fc6-6cf0-11ea-afe8-0764692203e3_900_512_new_rect_medium.jpg"], "movies": [], "text": "Mario Curnis: mai arrendersi\n\n\u00abLa Natura insegna, \u00e8 in grado di curarci\u00bb L\u2019alpinista di Nembro si rivolge ai bergamaschi e in particolare ai suoi concittadini.\n\nMario Curnis \u00e8 abituato alle difficolt\u00e0. Chiunque vada in montagna lo \u00e8, ma lui pi\u00f9 di altri. Perch\u00e9 dopo aver scalato l\u2019Everest a 66 anni suonati assieme all\u2019amico e compagno di spedizione Simone Moro, si \u00e8 trovato di fronte pareti ancora pi\u00f9 insidiose. Prima il lavoro, quell\u2019impresa edile che dopo tanti sacrifici \u00e8 stato costretto ad abbandonare allo stesso destino di molte attivit\u00e0 simili in tempi di crisi e poi la malattia che una decina di anni fa lo ha posto di fronte a una sfida ancor pi\u00f9 impegnativa ma che comunque non \u00e8 riuscito a piegarlo. Ecco, in questi giorni in cui il silenzio della sua Nembro \u2013 l\u2019alpinista oggi 84enne vive assieme alla moglie Rosanna nella frazione San Vito a pochi chilometri dal centro \u2013 \u00e8 rotto solo dal triste suono delle campane che ricordano, se ancora ce ne fosse bisogno, come il coronavirus qui abbia purtroppo trovato il suo terreno pi\u00f9 fertile, il decano degli scalatori bergamaschi pesca nello zaino gli insegnamenti di una vita: \u00abBisogna sempre andare avanti - dice trovando una sintesi perfetta dello sforzo che tutti i suoi conterranei stanno cercando di affrontare in questi giorni \u2013. Non si pu\u00f2 fare altro\u00bb.\n\nCurnis cosa vuol dire andare avanti?\n\n\u00abVuol dire che anche nei momenti pi\u00f9 drammatici non ci si deve arrendere. \u00c8 una lezione che la montagna ti insegna bene, ma che \u00e8 legata alla natura stessa dell\u2019uomo, anzi oserei dire alla natura in generale. Basta guardarsi attorno in questi giorni difficili, in cui tanta gente sta perdendo persone care e sta soffrendo in maniera pesante, per rendersene conto. Ci sono piante che fioriscono, i nuovi germogli che spuntano sui rami. Pu\u00f2 sembrare un dettaglio o una cosa superflua di fronte alla tragedia che stiamo vivendo, ma si tratta comunque di una lezione a cui tutti dovremmo prestare attenzione, anche in un frangente come questo\u00bb.\n\nLa natura in grado di curare?\n\n\u00abSi lo \u00e8. O almeno per me lo \u00e8 stata. Negli anni scorsi ho avuto grossi problemi di salute e anche di lavoro. Ho dovuto affrontare un tumore. Ero davvero a pezzi, non sapevo dove sbattere la testa. Poi mi hanno proposto di occuparmi di cento capre sui pascoli del monte Par\u00e8, in alta Valle Seriana, sopra Rovetta, e proprio l\u00ec, poco alla volta, grazie a questo isolamento e alla cura degli animali, ho ritrovato l\u2019equilibrio che stavo rischiando di perdere. Sono completamente guarito, e non solo nel fisico\u00bb.\n\nUna lezione che pu\u00f2 tornare utile anche ora?\n\n\u00abCredo proprio di s\u00ec. Questo stop imposto, il fatto di essere tornati a vivere anche se in un clima di grandi difficolt\u00e0 in maniera pi\u00f9 semplice ci deve fare riflettere. E mi auguro che la gente non se lo dimentichi. Io vivo in questa baita isolata da tempo e sono felice non mi manca nulla: qualche buon amico, le occupazioni quotidiane, la vita nella natura mi bastano, mi danno la gioia nel senso pi\u00f9 pieno del termine. Direi che se alla fine si potr\u00e0 trarre una morale da tutto questo, bisogner\u00e0 cercarla proprio in questa capacit\u00e0 di farsi bastare ci\u00f2 che si ha: di farsi bastare le piccole cose\u00bb.\n\nCome trascorre queste giornate\n\n?\u00abNon ho cambiato di molto la mia vita, accudisco i miei cani, ripulisco i prati dalle foglie, curo il verde, che mi circonda appunto. E cerco di fare naturalmente quello che viene raccomandato a tutti: e cio\u00e8 di evitare il pi\u00f9 possibile i contatti soprattutto se si ha la mia et\u00e0\u00bb.\n\nLe pesa?\n\n\u00abNo, ripeto: la mia vita \u00e8 gi\u00e0 impostata su questi binari. E poi non credo sia un grosso sacrificio. Se uno ha la fortuna di stare bene, direi che \u00e8 poca cosa. Sono altri quelli che stanno reggendo il peso maggiore, negli ospedali soprattutto. Direi quindi che non bisogna esasperare un po\u2019 di isolamento: se ci chiedono di non uscire di casa non si esce punto e basta\u00bb.\n\nLe ricorda qualcosa del passato questo frangente?\n\n\u00abMi sembra una situazione alquanto inedita. Io da bambino ho vissuto anche la guerra, ma era una cosa molto diversa, si pativa la fame. Oggi fortunatamente questo non avviene. C\u2019\u00e8 per\u00f2 un nemico che \u00e8 pi\u00f9 subdolo perch\u00e9 non si vede e cos\u00ec si rischia di sottovalutarlo\u00bb.\n\nChe cosa vorrebbe dire ai giovani in questo momento?\n\n\u00abSemplicemente di ascoltare i consigli che vengono rivolti dagli anziani. E di prestare davvero molta attenzione: in fondo loro hanno tutta la vita davanti. E proprio per questo \u00e8 ancora pi\u00f9 preziosa\u00bb.\n\n\u00a9 RIPRODUZIONE RISERVATA", "keywords": [], "meta_keywords": [""], "tags": ["#alpinismo", "#sport"], "authors": [], "publish_date": null, "summary": "", "article_html": "", "meta_description": "L\u2019alpinista di Nembro si rivolge ai bergamaschi e in particolare ai suoi concittadini.", "meta_lang": "it", "meta_favicon": "/static/images/favicon.ico", "meta_data": {"viewport": "width=device-width, user-scalable=no, initial-scale=1, minimum-scale=1, maximum-scale=1.0", "description": "L\u2019alpinista di Nembro si rivolge ai bergamaschi e in particolare ai suoi concittadini.", "keywords": "", "msvalidate.01": "BE6FD1885030C83DA1A8E05D4E0DAEBA", "google-site-verification": "2TozLRAwnKy-1rB-mE_7JuY5zg7vVg6XdeWsRiOObVg", "og": {"title": "Mario Curnis: mai arrendersi \u00abLa Natura insegna, \u00e8 in grado di curarci\u00bb", "type": "article", "url": "https://www.ecodibergamo.it/stories/valle-seriana/mario-curnis-mai-arrendersila-natura-insegna-e-in-grado-di-curarci_1346251_11/", "image": {"identifier": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_998_397_display.jpg", "width": 998, "height": 397, "type": "image/jpeg"}, "image2": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_512_512_new_square_large.jpg", "city": "Nembro"}, "twitter": {"card": "summary_large_image", "site": "@webecodibergamo", "title": "Mario Curnis: mai arrendersi \u00abLa Natura insegna, \u00e8 in grado di curarci\u00bb", "description": "L\u2019alpinista di Nembro si rivolge ai bergamaschi e in particolare ai suoi concittadini.", "image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/3/17/photos/cache/mario-curnis-mai-arrendersila-natura-insegna-e-in-grado-di-curarci_65856a80-6d49-11ea-afe8-0764692203e3_998_397_display.jpg"}}, "canonical_link": "https://www.ecodibergamo.it/stories/valle-seriana/mario-curnis-mai-arrendersila-natura-insegna-e-in-grado-di-curarci_1346251_11/"}