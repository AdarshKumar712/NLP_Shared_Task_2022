{"source_url": "https://aostasera.it", "url": "https://aostasera.it/notizie/politica/coronavirus-rini-serve-un-coordinatore-regionale-sanitario-dellemergenza/", "title": "Coronavirus, Rini: serve un coordinatore regionale sanitario dell\u2019emergenza", "top_image": "https://aostasera.it/wp-content/uploads/2020/02/Emily-Rini-2.jpg", "meta_img": "https://aostasera.it/wp-content/uploads/2020/02/Emily-Rini-2.jpg", "images": ["https://aostasera.it/wp-content/uploads/2020/03/capigruppo-01-1.jpg", "https://aostasera.it/wp-content/uploads/2018/06/aostasera-logo-min_5916.png", "https://aostasera.it/wp-content/themes/wp-bootstrap-starter/inc/assets/image/logo_publin.png", "https://aostasera.it/wp-content/themes/wp-bootstrap-starter/inc/assets/image/logo_piupress.png", "https://aostasera.it/wp-content/uploads/2018/05/pen-box-crayons-kindergarten-paint-colored-pencils-1506589_21290.jpg", "https://aostasera.it/wp-content/uploads/2016/10/elezioni_4629.jpg", "http://www.aostasera.it/wp-content/uploads/2018/09/as_400x400.png", "https://aostasera.it/wp-content/uploads/2020/02/Emily-Rini-2-623x467.jpg", "https://aostasera.it/wp-content/uploads/2018/07/aostasera-logo-max_5917.png", "https://aostasera.it/wp-content/uploads/2019/08/Vall\u00e8\u00e8Notizie_banner300x200.gif", "https://secure.gravatar.com/avatar/af90ffc005a95d7a602aae479492e444?s=50&d=mm&r=g", "https://aostasera.it/wp-content/uploads/2020/02/Emily-Rini-2.jpg"], "movies": [], "text": "Un coordinatore regionale sanitario della emergenza. E\u2019 quanto torna a chiedere oggi la coordinatrice di Forza Italia Emily Rini, rilanciando la proposta presentata assieme a Fratelli d\u2019Italia.\n\n\u201cDiventa fondamentale che un tecnico sanitario coordini interamente tutte le azioni e le scelte sanitarie da mettere in campo sul nostro territorio regionale e a coordinarne la comunicazione. \u2013 scrive Rini \u2013 Non pu\u00f2 essere un esponente politico (e lo dico da appartenente a questa categoria!) a coordinare le azioni sanitarie. Deve essere un medico, scevro totalmente dall\u2019ambiente politico e ancor pi\u00f9 influenzato da eventuali riscontri elettorali. Per favore interveniamo e facciamolo subito, non abbiamo pi\u00f9 tempo.\u201d\n\nCon Fratelli d\u2019Italia e Front Valdotaine, Forza Italia ha presentato un\u2019articolata proposta di azioni e di misure urgenti e straordinarie \u201cda attuare nell\u2019immediato in Valle d\u2019Aosta, in quanto ci sara\u0300 successivamente la necessita\u0300 di rimodulare le azioni e le misure da attuare sulla base delle esigenze di intervento che il tessuto produttivo ed economico-sociale valdostano manifestera\u0300 sia nel breve che nel medio periodo\u201d.\n\nFra le misure suggerite: azionare specifiche leve di defiscalizzazione e di decontribuzione; attivare un Fondo straordinario di solidarieta\u0300 regionale dal quale poter attingere per poter integrare su base regionale le misure attivate dal Governo legate agli ammortizzatori sociali; provvedere alla sospensione immediata del pagamento delle rate dei mutui a tasso agevolato concessi dalla finanziaria regionale Finaosta almeno per 18 mesi; permettere l\u2019apertura di nuove linee di credito attraverso le opportunita\u0300 a tasso agevolato offerte dalla finanziaria regionale Finaosta e ancora permettere alle aziende che hanno gia\u0300 acceso dei mutui o dei finanziamenti con il sistema bancario, di poter accedere a nuove garanzie.\n\nPer i lavoratori autonomi si chiede: un contributo mensile con partita Iva di 500 euro e l\u2019introduzione di voucher familiari per consentire l\u2019accudimento dei figli minori a casa, mentre per le famiglie, oltre alla sospensione del pagamento delle rette degli asili nido per il periodo non usufruito e la sospensione delle rate dei mutui per 18 mesi, la proposta \u00e8 di potenziare ampliare le possibilita\u0300 offerte dai congedi parentali, intervenendo emergenzialmente sulla flessibilita\u0300 di tale sistema.\n\nInfine sul fronte sanitario i tre movimenti chiedono di aumentare il numero di tamponi effettuati sul territorio regionale, in particolare nelle localita\u0300 turistiche che hanno registrato un maggior afflusso di persone provenienti dalle zone sottoposte fino a qualche giorno fa a specifiche restrizioni disposte dal Governo; rendere immediatamente operativa la strumentazione necessaria per poter valutare direttamente in Valle d\u2019Aosta l\u2019esito dei tamponi effettuati a livello locale e potenziare le misure di sicurezza medico-sanitaria ospedaliera sulla base del modello adottato dalla sanita\u0300 lombarda.", "keywords": [], "meta_keywords": [""], "tags": ["coronavirus"], "authors": [], "publish_date": "Fri Mar 13 10:27:48 2020", "summary": "", "article_html": "", "meta_description": "E' quanto torna a chiedere oggi la coordinatrice di Forza Italia Emily Rini, rilanciando la proposta presentata assieme a Fratelli d'Italia.", "meta_lang": "it", "meta_favicon": "", "meta_data": {"viewport": "width=device-width, initial-scale=1", "description": "E' quanto torna a chiedere oggi la coordinatrice di Forza Italia Emily Rini, rilanciando la proposta presentata assieme a Fratelli d'Italia.", "og": {"locale": "it_IT", "type": "article", "title": "Coronavirus, Rini: serve un coordinatore regionale sanitario dell'emergenza - Aostasera", "description": "E' quanto torna a chiedere oggi la coordinatrice di Forza Italia Emily Rini, rilanciando la proposta presentata assieme a Fratelli d'Italia.", "url": "https://aostasera.it/notizie/politica/coronavirus-rini-serve-un-coordinatore-regionale-sanitario-dellemergenza/", "site_name": "Aostasera", "updated_time": "2020-03-13T11:25:26+00:00", "image": {"identifier": "https://aostasera.it/wp-content/uploads/2020/02/Emily-Rini-2.jpg", "secure_url": "https://aostasera.it/wp-content/uploads/2020/02/Emily-Rini-2.jpg", "width": 1467, "height": 1100}}, "article": {"tag": "coronavirus", "section": "Politica", "published_time": "2020-03-13T10:27:48+00:00", "modified_time": "2020-03-13T11:25:26+00:00"}, "twitter": {"card": "summary_large_image", "description": "E' quanto torna a chiedere oggi la coordinatrice di Forza Italia Emily Rini, rilanciando la proposta presentata assieme a Fratelli d'Italia.", "title": "Coronavirus, Rini: serve un coordinatore regionale sanitario dell'emergenza - Aostasera", "image": "https://aostasera.it/wp-content/uploads/2020/02/Emily-Rini-2.jpg"}, "generator": "WordPress 5.1.4", "onesignal": "wordpress-plugin"}, "canonical_link": "https://aostasera.it/notizie/politica/coronavirus-rini-serve-un-coordinatore-regionale-sanitario-dellemergenza/"}