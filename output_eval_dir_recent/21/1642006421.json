{"source_url": "https://primachivasso.it", "url": "https://primachivasso.it/cronaca/studio-epidemiologico-corna-quei-12-mila-euro/", "title": "Studio epidemiologico, Corna: \u00abQuei 12 mila euro potevano essere spesi per i vivi\u00bb", "top_image": "https://primachivasso.it/media/2020/06/40828424.jpg", "meta_img": "https://primachivasso.it/media/2020/06/40828424.jpg", "images": ["https://incucinaconnonnaanna.it/wp-content/uploads/2020/06/44145807_pizza-5001588_960_720-650x390.jpg", "https://primachivasso.it/media/2020/06/WhatsApp-Image-2020-06-14-at-10.06.39-2-150x90.jpeg", "https://ilmiostiledivita.it/wp-content/uploads/2019/09/beach-4426246_960_720-420x252.jpg", "https://primachivasso.it/contents/themes/quotidiani-netweek/assets/img/righe.svg", "https://format.netweek.it/loghi/turismo-2020.svg", "https://primachivasso.it/media/2020/06/WhatsApp-Image-2020-06-21-at-09.46.03-1-150x90.jpeg", "https://format.netweek.it/wp-content/uploads/2020/06/castello-di-padenghe-420x252.jpg", "https://nonsoloautoemoto.it/wp-content/uploads/2020/06/43804640_5e3c08cc3302a_o-650x390.jpg", "https://incucinaconnonnaanna.it/wp-content/uploads/2020/06/salmon-2326479_960_720-420x252.jpg", "https://topnewsregionali.netweek.it/wp-content/uploads/2020/06/1591272396347_error-virus-sky-tg24-nei-laboratori-del-veneto-che_videostill_1-650x390.jpg", "https://format.netweek.it/wp-content/uploads/2020/06/Sanremo-spiaggia-con-ciclabile-420x252.jpg", "https://topnewsregionali.netweek.it/wp-content/uploads/2020/06/capsula-420x252.jpg", "https://primachivasso.it/media/2020/06/WhatsApp-Image-2020-06-13-at-11.35.02-150x90.jpeg", "https://topnewsregionali.netweek.it/wp-content/uploads/2020/06/oms-420x252.jpg", "https://format.netweek.it/wp-content/uploads/2020/06/APERTURA-650x390.jpg", "https://ilmiostiledivita.it/wp-content/uploads/2019/07/ivy-leaf-3244801_960_720-420x252.jpg", "https://nonsoloautoemoto.it/wp-content/uploads/2020/06/43763314_mature-2875251_960_720-420x252.jpg", "https://format.netweek.it/wp-content/uploads/2020/06/San-Vigilio1-650x390.jpg", "https://primachivasso.it/media/2020/06/angelo-420x252.jpg", "https://format.netweek.it/wp-content/uploads/2020/06/Villa-Balbianello-Terrace-Lake-Como-420x252.jpg", "https://ilmiostiledivita.it/wp-content/uploads/2019/11/download-1-420x252.jpeg", "https://nonsoloautoemoto.it/wp-content/uploads/2020/06/43766034_pxfuel-420x252.jpg", "https://format.netweek.it/wp-content/uploads/2020/05/QSP-Picnic-1-420x252.jpg", "https://nonsoloautoemoto.it/wp-content/uploads/logo.svg", "https://incucinaconnonnaanna.it/wp-content/uploads/2020/06/105821-glass_milk_white_cows-milk_pour-a_drink-420x252.jpg", "https://incucinaconnonnaanna.it/wp-content/uploads/2020/06/salt-3285024_960_720-420x252.jpg", "https://primachivasso.it/media/2020/06/WhatsApp-Image-2020-06-21-at-09.44.09-1-420x252.jpeg", "https://primachivasso.it/media/2020/06/sgombero_S.P.-50_Colle_Nivolet_06_2020_5-150x90.jpg", "https://glocalnews.netweek.it/wp-content/uploads/2020/06/Pensionati-420x252.jpg", "https://format.netweek.it/wp-content/uploads/2020/06/VALLE-DAOSTA-Bici-castello-F\u00e9nis-foto-Enrico-Romanzi-4513-420x252.jpg", "https://primachivasso.it/media/2020/06/40828424-420x252.jpg", "https://nonsoloautoemoto.it/wp-content/uploads/2020/06/hail-damage-1272030_1920-420x252.jpg", "https://primachivasso.it/media/2019/08/4222425_1921_carabinieri-150x90.jpg", "https://glocalnews.netweek.it/wp-content/uploads/2020/06/Del-Fante-poste-italiane-420x252.jpg", "https://lamiacasadolcecasa.it/wp-content/uploads/logo.svg", "https://glocalnews.netweek.it/wp-content/uploads/2020/06/zoom-650x390.jpg", "https://lamiacasadolcecasa.it/wp-content/uploads/2020/06/43961653_0434c1e045a8c1742564809bb96148bd-420x252.jpeg", "https://incucinaconnonnaanna.it/wp-content/uploads/logo.svg", "https://glocalnews.netweek.it/wp-content/uploads/2020/06/Stock-Grandmother-reading-420x252.jpg", "https://primachivasso.it/contents/themes/quotidiani-netweek/assets/img/logo-netweek.svg", "https://topnewsregionali.netweek.it/wp-content/uploads/2020/06/Carabinieri-tartarughe-pericolose-Pontedassio_04-650x390-420x252.jpg", "https://primachivasso.it/media/2020/06/40828424.jpg", "https://glocalnews.netweek.it/wp-content/uploads/2020/06/AdobeStock_346801550_Editorial_Use_Only-420x252.jpeg", "https://primachivasso.it/contents/themes/quotidiani-netweek/assets/img/lente.svg", "https://primachivasso.it/media/2020/06/WhatsApp-Image-2020-06-16-at-18.01.27-1-150x90.jpeg", "https://topnewsregionali.netweek.it/wp-content/uploads/2020/06/gatto-420x252.jpg", "https://sb.scorecardresearch.com/p?c1=2&c2=32585850&cv=2.0&cj=1&cs_ucfr=", "https://nonsoloautoemoto.it/wp-content/uploads/2020/06/43765713_electric-car-2783573_960_720-420x252.jpg", "https://ilmiostiledivita.it/wp-content/uploads/2019/07/shower-1502736_960_720.jpg", "https://format.netweek.it/wp-content/uploads/2020/04/AdobeStock_313275673-650x390.jpeg", "https://lamiacasadolcecasa.it/wp-content/uploads/2020/06/electrical-planning-3536767-scaled-420x252.jpg", "https://format.netweek.it/wp-content/uploads/2020/05/palazzo-italia_laterale-420x252.jpg", "https://lamiacasadolcecasa.it/wp-content/uploads/2020/06/35304996_security-alarm-smartphone-with-flat-mock-up-650x390.jpg", "https://format.netweek.it/wp-content/uploads/2019/04/1-420x252.gif", "https://ilmiostiledivita.it/wp-content/uploads/logo.svg", "https://ilmiostiledivita.it/wp-content/uploads/2019/07/barefoot-1835661_960_720-420x252.jpg", "https://incucinaconnonnaanna.it/wp-content/uploads/2020/06/44147494_Gianduiotti-420x252.jpg", "https://primachivasso.it/media/logo.svg", "https://primachivasso.it/media/2020/06/2020-06-17-150x90.jpeg", "https://lamiacasadolcecasa.it/wp-content/uploads/2020/06/cropped-Canva-null-1-420x252.jpg", "https://primachivasso.it/media/2020/06/WhatsApp-Image-2020-06-13-at-16.19.08-150x90.jpeg", "https://lamiacasadolcecasa.it/wp-content/uploads/2020/06/enev2-420x252.jpg", "https://format.netweek.it/loghi/il-mondo-che-vorrei.svg", "https://format.netweek.it/wp-content/uploads/2020/05/evidenzaq-420x252.gif"], "movies": [], "text": "Studio epidemiologico a Torrazza Piemonte, il consigliere d\u2019opposizione Luigi Corna: \u00abQuei 12 mila euro potevano essere spesi per i vivi\u00bb.\n\nStudio epidemiologico\n\nEra il 2017 quando le Amministrazioni comunali di Verolengo, Torrazza e Rondissone avevano deciso di avviare uno studio epidemiologico sul loro territorio. Gli allora sindaci Rosanna Giachello, Massimo Rozzino e Miriam De Ros volevano capire quali erano le cause di morte dei loro concittadini, capire se c\u2019era qualcosa che influenzava i decessi. Uno studio che si articolava in diversi step.\n\nMa oggi, a poco pi\u00f9 di due anni dall\u2019avvio di questo progetto, l\u2019unico Comune a voler proseguire con la seconda fase dello studio \u00e8 Torrazza.\n\nNel mese di giugno, infatti, la Giunta Rozzino ha affidato incarico a Christian Salerno per proseguire indagini epidemiologiche sul territorio di Torrazza Piemonte. Il sindaco Rozzino ha mantenuto la promessa di condurre ulteriori approfondimenti specie alla luce dei risultati che erano emersi nell\u2019ultimo studio di\n\nmortalit\u00e0 consegnato pochi mesi fa alle Amministrazioni di Verolengo, Rondissone e appunto Torrazza.\n\nLa convenzione, per la durata iniziale quadriennale, prevede diversi interventi tra i quali un REC (Referto Epidemiologico Comunale) per studiare la distribuzione del totale cause a livello di sezioni censuarie , uno studio di coorte dove si considerino anche i rischi occupazionali/ambientali e infine la distribuzione di un questionario alla popolazione a cui possono partecipare sia i residenti sani, i malati e i parenti dei deceduti per capire i fattori di rischio individuali.\n\nOltre alla presenza di Salerno \u00e8 prevista anche la collaborazione con l\u2019infermiera Martina Gavazza molto attiva sul territorio vercellese-torinese e profonda conoscitrice del territorio con il quale ha instaurato uno stretto rapporto anche umano per la sua attivit\u00e0 di assistenza territoriale con persone affette da patologie e/o non autosufficienti.\n\nIl progetto\n\n\u00abProprio tale collaborazione permetter\u00e0, \u2013 spiega Salerno \u2013 specialmente durante il periodo di distribuzione del questionario, di usufruire della presenza (un paio di volte al mese) di uno dei due professionisti per aiutare nella compilazione del questionario i cittadini e valutare lo stato di salute dei singoli residenti che ne faranno richiesta. Questa serie di analisi epidemiologiche sono destinate a valutare i rischi legati a pressanti ambientali gi\u00e0 sussistenti sul territorio da tanti anni e che possono aver indotto un danno ambientale e sanitario. Pertanto \u00e8 bene precisare che non sono previste analisi (salvo richieste dell\u2019amministrazione) su potenziali fattori di rischio che si stanno insediando sul territorio in questi mesi. Infine per la primavera 2021 \u00e8 previsto un primo possibile incontro pubblico per illustrare alla popolazione i primi risultati e i prossimi interventi epidemiologici previsti nell\u2019area di Torrazza\u00bb.\n\nUna scelta, quella dell\u2019Amministrazione Rozzino, che coster\u00e0 al Comune di Torrazza 12 mila euro, somma che sar\u00e0 erogata in quattro tranche in quattro anni, cio\u00e8 per l\u2019intero periodo della studio\u00bb.\n\nLa critica dell\u2019opposizione\n\nSulla scelta dell\u2019Amministrazione Rozzino interviene il consigliere d\u2019opposizione Luigi Corna: \u00abCos\u2019ha fatto Salerno sino ad ora? La conta dei morti. Secondo il mio punto di vista sarebbe pi\u00f9 logico occuparsi dei vivi perch\u00e9 non muoiano. La Citt\u00e0 Metropolitana nel bloccare l\u2019ampliamento della discarica ha ribadito che il carico ambientale su Torrazza \u00e8 molto pesante, che \u00e8 un territorio provatissimo.\n\nMi domando come mai il sindaco non abbia chiesto all\u2019Asl To 4 di svolgere questo studio, avremmo cos\u00ec risparmiato 12 mila euro che si sarebbero potuti investire sui giovani e la scuola perch\u00e9 abbiamo capito durante questa emergenza che non siamo pronti ad affrontare la didattica a distanza. Si sarebbero potuti acquistare tablet con quella somma visto che a settembre non sappiamo come gli studenti torneranno in classe, e se lo faranno perch\u00e9 forse sarebbe stato il caso di avviare uno studio per comprendere se le nostre scuole sono idonee o meno\u00bb.", "keywords": [], "meta_keywords": [""], "tags": [], "authors": [], "publish_date": "Mon Jun 22 12:27:53 2020", "summary": "", "article_html": "", "meta_description": "Studio epidemiologico a Torrazza Piemonte, il consigliere d'opposizione Luigi Corna: \u00abQuei 12 mila euro potevano essere spesi per i vivi\u00bb.", "meta_lang": "it", "meta_favicon": "https://primachivasso.it/media/2020/02/cropped-primachivasso-icon-32x32.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "mobile-web-app-capable": "yes", "theme-color": "#00599c", "apple-mobile-web-app-capable": "yes", "apple-mobile-web-app-title": "Prima Chivasso", "description": "Studio epidemiologico a Torrazza Piemonte, il consigliere d'opposizione Luigi Corna: \u00abQuei 12 mila euro potevano essere spesi per i vivi\u00bb.", "og": {"locale": "it_IT", "type": "article", "title": "Studio epidemiologico, Corna: \u00abQuei 12 mila euro potevano essere spesi per i vivi\u00bb", "description": "Studio epidemiologico a Torrazza Piemonte, il consigliere d'opposizione Luigi Corna: \u00abQuei 12 mila euro potevano essere spesi per i vivi\u00bb.", "url": "https://primachivasso.it/cronaca/studio-epidemiologico-corna-quei-12-mila-euro/", "site_name": "Prima Chivasso", "updated_time": "2020-06-22T19:52:17+00:00", "image": {"identifier": "https://primachivasso.it/media/2020/06/40828424.jpg", "secure_url": "https://primachivasso.it/media/2020/06/40828424.jpg", "width": 800, "height": 600}}, "article": {"section": "Cronaca", "published_time": "2020-06-22T12:27:53+00:00", "modified_time": "2020-06-22T19:52:17+00:00"}, "twitter": {"card": "summary_large_image", "description": "Studio epidemiologico a Torrazza Piemonte, il consigliere d'opposizione Luigi Corna: \u00abQuei 12 mila euro potevano essere spesi per i vivi\u00bb.", "title": "Studio epidemiologico, Corna: \u00abQuei 12 mila euro potevano essere spesi per i vivi\u00bb", "image": "https://primachivasso.it/media/2020/06/40828424.jpg"}, "onesignal": "wordpress-plugin", "msapplication-TileImage": "https://primachivasso.it/media/2020/02/cropped-primachivasso-icon-270x270.png"}, "canonical_link": "https://primachivasso.it/cronaca/studio-epidemiologico-corna-quei-12-mila-euro/"}