{"source_url": "https://www.sardegnareporter.it", "url": "https://www.sardegnareporter.it/2020/01/insularita-oggi-laudizione-di-ugo-cappellacci/296723/", "title": "Insularit\u00e0: oggi l\u2019audizione di Ugo Cappellacci", "top_image": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg", "meta_img": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg", "images": ["https://www.sardegnareporter.it/photogallery_new/images/2020/01/generico-gennaio-2020-293645.660x368.jpg", "https://www.sardegnareporter.it/wp-content/themes/edidesk/img/virgola-presscomm-white.png", "https://www.sardegnareporter.it/photogallery_new/images/2020/01/generico-gennaio-2020-293647.150x113.jpg", "https://www.sardegnareporter.it/photogallery_new/images/2020/01/rassegna-stampa-293626.150x113.jpg", "https://www.sardegnareporter.it/photogallery_new/images/2020/01/luca-catania-292997.150x113.jpg", "https://www.sardegnareporter.it/photogallery_new/images/2020/01/sartiglia-2020-293604.316x176.jpg", "https://www.sardegnareporter.it/photogallery_new/images/2020/01/mater-olbia-hospital-293322.660x368.jpg", "https://www.sardegnareporter.it/photogallery_new/images/2020/01/generico-gennaio-2020-293646.660x368.jpg", "https://www.sardegnareporter.it/photogallery_new/images/2020/01/visita-a-cenova-292764.660x368.jpg", "https://www.sardegnareporter.it/photogallery_new/images/2019/11/carla-cuccu-290338.316x176.jpg", "https://www.sardegnareporter.it/photogallery_new/images/2019/12/giornata-internazionale-disabili-291101.150x113.jpg", "https://www.sardegnareporter.it/photogallery_new/images/2020/01/giornata-internazionale-dell-educazione-293477.150x113.jpg", "https://www.sardegnareporter.it/photogallery_new/images/2020/01/mandorlo-293530.660x368.jpg", "https://www.sardegnareporter.it/photogallery_new/images/2020/01/ceas-aristanis-293638.150x113.jpg", "https://www.sardegnareporter.it/photogallery_new/images/2019/10/uilm-288325.316x176.jpg", "https://www.sardegnareporter.it/photogallery_new/images/2020/01/ultima-notte-al-rizz-293529.150x113.jpg", "https://www.sardegnareporter.it/photogallery_new/images/2019/12/marco-di-gangi-292505.150x113.jpg", "https://www.sardegnareporter.it/photogallery_new/images/2019/07/cagliari-iniziative-domosc-284125.150x113.jpg", "https://www.sardegnareporter.it/photogallery_new/images/2020/01/jack-e-il-fagiolo-magico-293637.150x113.jpg", "https://www.sardegnareporter.it/photogallery_new/images/2020/01/coronavirus-cinese-293569.660x368.jpg", "https://www.sardegnareporter.it/photogallery_new/images/2019/07/consiglio-regionale-284368.150x113.jpg", "https://www.sardegnareporter.it/photogallery_new/images/2019/03/seminario-trame-278409.316x176.jpg", "https://www.sardegnareporter.it/photogallery_new/images/2020/01/manifesto-einstein-russel-292956.150x113.jpg", "https://www.sardegnareporter.it/photogallery_new/images/2019/12/fioretto-291121.150x113.jpg", "https://www.sardegnareporter.it/photogallery_new/images/2019/12/giornata-dei-diritti-umani-291560.150x113.jpg", "https://www.sardegnareporter.it/photogallery_new/images/2020/01/tribunale-sassari-293367.660x368.jpg", "https://www.sardegnareporter.it/photogallery_new/images/2020/01/mattia-bertulu-vlog-293518.316x176.jpg", "https://www.sardegnareporter.it/photogallery_new/images/2020/01/generico-gennaio-2020-293646.150x113.jpg", "https://www.sardegnareporter.it/photogallery_new/images/2020/01/generico-gennaio-2020-293645.150x113.jpg", "https://www.sardegnareporter.it/wp-content/uploads/2019/03/logo-sardegnareporter.png", "https://www.sardegnareporter.it/photogallery_new/images/2019/07/consiglio-regionale-284368.660x368.jpg", "https://www.sardegnareporter.it/photogallery_new/images/2020/01/epidemia-di-wuhan-293617.660x368.jpg", "https://www.sardegnareporter.it/photogallery_new/images/2020/01/vittime-di-mafia-292902.150x113.jpg", "https://www.sardegnareporter.it/wp-content/themes/edidesk/img/avatar-non-presente.jpg", "https://www.sardegnareporter.it/photogallery_new/images/2019/08/album-di-default-285067.316x176.jpg", "https://www.sardegnareporter.it/photogallery_new/images/2020/01/generico-gennaio-2020-293647.660x368.jpg", "https://www.sardegnareporter.it/photogallery_new/images/2019/09/dignita-del-docente-287117.150x113.jpg", "https://www.sardegnareporter.it/photogallery_new/images/2020/01/coronavirus-cinese-e-serpenti-293592.660x368.jpg", "https://cdn4.3bmeteo.com/images/icone/loc_small_jpg/nuvoloso.jpg", "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg"], "movies": [], "text": "La Commissione speciale sull\u2019insularit\u00e0 ha concluso in mattinata il primo ciclo di audizioni con i parlamentari sardi e gli ex presidenti della Regione Sardegna. Oggi \u00e8 stato il turno di Ugo Cappellacci che, nella doppia veste di deputato ed ex presidente della giunta regionale ha illustrato alla Commissione le iniziative portate avanti nel corso della sua esperienza alla guida della Regione e le proposte che potrebbero essere messe in campo a livello nazionale ed europeo.\n\n\u00abL\u2019insularit\u00e0 \u00e8 il tema dei temi, assorbe tutte le problematiche che frenano lo sviluppo economico e sociale della Sardegna \u2013 ha detto Cappellacci \u2013 in passato si sono portate avanti battaglie storiche che purtroppo non hanno dato risultati concreti. Bene fa oggi la Commissione a lavorare su due fronti: il sostegno alla proposta di legge per l\u2019inserimento del principio di insularit\u00e0 in Costituzione e le iniziative per cambiare le regole europee sugli aiuti di Stato\u00bb.\n\nSollecitato dagli interventi del presidente della Commissione Michele Cossa e dei consiglieri regionali Giuseppe Meloni (Pd), Roberto Li Gioi (M5S), Antonello Peru (Udc-Cambiamo), Roberto Caredda (Misto) Angelo Cocciu (Forza Italia) e Giovanni Satta (Psd\u2019Az), l\u2019ex presidente Cappellacci ha indicato alcune soluzioni possibili: \u00abPer vincere la battaglia sugli aiuti di Stato occorre fare rete con tutte le isole d\u2019Europa. Durante la mia esperienza alla guida della Regione abbiamo partecipato e presieduto la Commissione Isole della Conferenza delle regioni periferiche e marittime e la Commissione Enve del comitato delle regioni europee. In tutte le occasioni d\u2019incontro si \u00e8 cercato di portare all\u2019attenzione delle istituzioni europee la necessit\u00e0 di attuare politiche differenziate che favorissero la coesione, oltre che economica e sociale, anche territoriale delle Isole. Grazie a quelle alleanze la Sardegna \u00e8 riuscita ad ottenere il riconoscimento dello status di Regione \u201cin transizione\u201d che hanno permesso di incamerare 400 milioni di euro aggiuntivi per lo sviluppo rispetto ai tagli che si prospettavano per l\u2019uscita dall\u2019Obiettivo 1\u00bb.\n\nCappellacci si \u00e8 detto d\u2019accordo anche sulla proposta di stringere un patto con la Sicilia per sostenere la proposta di legge in Parlamento: \u00abSiamo pochi e i numeri sono decisivi, ben venga un\u2019alleanza che rafforzi le nostre istanze\u00bb.\n\nNel corso dell\u2019audizione si \u00e8 parlato inevitabilmente anche di continuit\u00e0 territoriale aerea e marittima. \u00abSulla prima, purtroppo, siamo fermi al modello disegnato dalla mia Giunta \u2013 ha detto Cappellacci \u2013 oggi il rischio \u00e8 che si giochi al ribasso. In altre Regioni europee come la Corsica funziona in modo diverso con importanti risorse messe a disposizioni per garantire il diritto alla mobilit\u00e0 (circa 70 milioni di euro per 350mila abitanti). L\u2019Europa deve rispettare le sue leggi come il Regolamento 1008/2008 che legittima gli oneri di servizio imposti dagli Stati membri alle compagnie per garantire collegamenti essenziali allo sviluppo economico e sociale dei territori\u00bb.\n\nSulla continuit\u00e0 marittima, l\u2019ex presidente della Regione \u00e8 andato oltre: \u00abDobbiamo pretendere una riforma che trasferisca alla Sardegna la competenza primaria con le relative risorse. Grazie ai nostri ricorsi, la Corte Costituzionale ha stabilito che la Regione partecipi a pieno titolo alla firma della convenzione con le compagnie navali, \u00e8 il momento di fare un passo in avanti e chiedere il trasferimento delle funzioni sulla continuit\u00e0 marittima\u00bb.\n\nRispondendo alle domande dei consiglieri, Cappellacci \u00e8 tornato sull\u2019esperienza della flotta sarda: \u00abFu un\u2019operazione dovuta \u2013 ha detto \u2013 fatta per ripristinare le regole del libero mercato. Oggi sarebbe pi\u00f9 difficile ripeterla perch\u00e9 le imprese operano su mercati di vasta scala\u00bb\n\nCappellacci, infine, ha parlato anche di fiscalit\u00e0 e infrastrutture: \u00abDa tempo mi batto per la zona franca integrale \u2013 ha affermato \u2013 la leva fiscale consentirebbe di ottenere risultati immediati rispetto agli altri interventi da mettere in campo per ridurre il gap dell\u2019insularit\u00e0. Sulle infrastrutture, credo invece che fino a quando non eserciteremmo la nostra competenza primaria sul paesaggio poco si potr\u00e0 fare per migliorare la situazione. I nostri progetti, come quello del porto canale di Cagliari, vedono la Regione ostaggio del Mibact. E\u2019 arrivato il momento di affermare la nostra autonomia\u00bb.", "keywords": [], "meta_keywords": [""], "tags": ["Cagliari", "Provincia Cagliari", "Ugo Cappellacci", "insularit\u00e0", "politica regionale"], "authors": [], "publish_date": "Thu Jan 23 12:10:20 2020", "summary": "", "article_html": "", "meta_description": "", "meta_lang": "it", "meta_favicon": "https://www.sardegnareporter.it/wp-content/themes/edidesk-child/img/favicon/apple-touch-icon.png", "meta_data": {"image_thumb_src": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg", "thumb": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg", "og": {"image": {"identifier": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg", "type": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg", "width": 655, "height": 365}, "locale": "it_IT", "type": "article", "title": "Insularit\u00e0: oggi l'audizione di Ugo Cappellacci - Sardegna Reporter", "description": "La Commissione speciale sull\u2019insularit\u00e0 ha concluso in mattinata il primo ciclo di audizioni con i...", "url": "https://www.sardegnareporter.it/2020/01/insularita-oggi-laudizione-di-ugo-cappellacci/296723/", "site_name": "Sardegna Reporter"}, "twitter": {"image": "https://www.sardegnareporter.it/photogallery_new/images/2020/01/generico-gennaio-2020-293601.660x368.jpg"}, "article": {"publisher": "https://www.facebook.com/sardegnareporterit-145690082193075/", "tag": "politica regionale", "section": "0 - Copertina", "published_time": "2020-01-23T12:10:20+00:00"}, "msapplication-TileColor": "#dcb3a7", "theme-color": "#ffffff", "fb": {"app_id": 764808513905043}}, "canonical_link": "https://www.sardegnareporter.it/2020/01/insularita-oggi-laudizione-di-ugo-cappellacci/296723/"}