{"source_url": "https://www.gazzettadalba.it", "url": "https://www.gazzettadalba.it/2020/05/italia-nostra-riparti-piemonte-e-una-nuova-cementificazione/", "title": "Italia nostra: Riparti Piemonte \u00e8 una nuova cementificazione", "top_image": "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI.jpg", "meta_img": "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI.jpg", "images": ["https://www.gazzettadalba.it/wp-content/uploads/2016/09/widget-gda-layout-copertina.jpg", "https://www.gazzettadalba.it/wp-content/uploads/2016/04/gazzettadalba-logo-trs.png", "https://www.gazzettadalba.it/wp-content/uploads/2019/05/api-80x60.jpg", "https://www.gazzettadalba.it/wp-content/uploads/2020/05/coronavirus-3-80x60.jpg", "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI-678x381.jpg", "https://www.gazzettadalba.it/wp-content/uploads/2020/06/Elisoccorso-Valle-Maira-80x60.jpg", "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI.jpg", "https://www.gazzettadalba.it/wp-content/uploads/2019/09/ambulanza-1-80x60.jpg", "https://www.gazzettadalba.it/wp-content/uploads/2020/03/fabbrica-automobili-80x60.jpg"], "movies": [], "text": "EDILIZIA Il decreto denominato Riparti Piemonte, che la Giunta regionale vuole portare all\u2019approvazione, viene criticato duramente dall\u2019associazione Italia nostra.\n\nAngelo Mallamaci, presidente della sezione braidese, sottolinea: \u00abLa Giunta Cirio, con la scusa dell\u2019emergenza sanitaria, vuole di fatto eliminare qualsiasi controllo sugli interventi edilizi e urbanistici (anche nei centri storici) con effetti devastanti sul gi\u00e0 pesantemente compromesso territorio del Piemonte, una regione tra le prime in Italia per cementificazione e consumo di suolo\u00bb.\n\nLa presa di posizione ufficiale del consiglio regionale di Italia nostra porta la firma del presidente Adriana Elena My, anche lei braidese.\n\nL\u2019associazione contesta l\u2019affermazione della Giunta regionale che recita: \u00abIl Piemonte si pone all\u2019avanguardia di una terapia shock per un comparto, come quello dell\u2019edilizia, che d\u00e0 occupazione a tantissime persone e segna il tasso di sviluppo di un territorio. La rivoluzione della semplificazione spazzer\u00e0 via anni di immobilismo, dando una scossa al tessuto economico della Regione e facendo scuola in tutta Italia\u00bb.\n\nRimarca Italia nostra: \u00ab\u00c8 certo una terapia shock quella proposta, nella direzione della massima semplificazione tramite la riduzione di oneri e adempimenti in materia di urbanistica, edilizia e di paesaggi, deregolando finanche le norme antimafia. Ma quale rapporto costi-benefici? Quali vantaggi per la collettivit\u00e0 ora e per le generazioni a venire? Evidenti sono le ulteriori compromissioni del nostro territorio a fronte delle deroghe ai Piani regolatori, che lasciano campo libero all\u2019edificazione tramite varianti \u201cparziali\u201d che aprono all\u2019abusivismo edilizio; omettono la congruenza alla pianificazione sovraordinata e in primis al piano paesaggistico; per gli insediamenti d\u2019interesse storico-artistico passano le competenze dalla commissione regionale alle commissioni locali del paesaggio\u00bb.\n\nPer Italia nostra del Piemonte non ha senso che la Regione impegni a bilancio 50 milioni di euro a copertura totale o parziale degli oneri di urbanizzazione dovuti ai Comuni da cittadini e imprese per interventi edilizi, \u00abquando gli stessi incentivi potrebbero essere indirizzati alla ristrutturazione dell\u2019esistente, alla messa in sicurezza del nostro territorio e/o rivolti a interventi di recupero e restauro rispettosi dei nostri beni e del nostro paesaggio. L\u2019attuale pandemia non ha insegnato a proteggere e gestire al meglio i nostri luoghi di vita, le aree agricole, i parchi, i boschi, la acque?\u00bb.\n\nAggiunge Adriana Elena My a nome dell\u2019associazione: \u00abNon \u00e8 fondamentale per il rilancio del settore turistico, fortemente in crisi, garantire la qualit\u00e0 dei territori, invece che \u201cfavorirlo\u201d con provvedimenti che compromettono spazi liberi e l\u2019armonia di borghi e citt\u00e0, in cui si permetter\u00e0 di demolire e ricostruire senza rispettare volumetrie e sagome preesistenti? Se il Consiglio regionale vuole \u201cfar scuola in tutt\u2019Italia\u201d, dovrebbe impegnarsi a produrre un modello virtuoso, economicamente premiante oggi e in prospettiva\u00bb.\n\nr.d.b.", "keywords": [], "meta_keywords": [""], "tags": ["Alberto Cirio", "Riparti Piemonte", "economia", "abusivismo", "Italia Nostra", "Covid-19", "edilizia", "Regione Piemonte", "Coronavirus"], "authors": [], "publish_date": "Sun May 24 11:30:54 2020", "summary": "", "article_html": "", "meta_description": "Il decreto denominato Riparti Piemonte, che la Giunta regionale vuole portare all\u2019approvazione, viene criticato duramente dall\u2019associazione Italia nostra.", "meta_lang": "it", "meta_favicon": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-32x32.png", "meta_data": {"viewport": "width=device-width, initial-scale=1.0", "description": "Il decreto denominato Riparti Piemonte, che la Giunta regionale vuole portare all\u2019approvazione, viene criticato duramente dall\u2019associazione Italia nostra.", "og": {"locale": "it_IT", "type": "article", "title": "Italia nostra: Riparti Piemonte \u00e8 una nuova cementificazione", "description": "Il decreto denominato Riparti Piemonte, che la Giunta regionale vuole portare all\u2019approvazione, viene criticato duramente dall\u2019associazione Italia nostra.", "url": "https://www.gazzettadalba.it/2020/05/italia-nostra-riparti-piemonte-e-una-nuova-cementificazione/", "site_name": "Gazzetta d'Alba - Dal 1882 il settimanale di Alba, Langhe e Roero", "updated_time": "2020-05-21T14:21:48+00:00", "image": {"identifier": "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI.jpg", "secure_url": "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI.jpg", "width": 678, "height": 509, "alt": "Italia nostra: Riparti Piemonte \u00e8 una nuova cementificazione"}}, "article": {"publisher": "https://www.facebook.com/gazzettadalba", "tag": "Riparti Piemonte", "section": "Bra", "published_time": "2020-05-24T11:30:54+00:00", "modified_time": "2020-05-21T14:21:48+00:00"}, "twitter": {"card": "summary_large_image", "description": "Il decreto denominato Riparti Piemonte, che la Giunta regionale vuole portare all\u2019approvazione, viene criticato duramente dall\u2019associazione Italia nostra.", "title": "Italia nostra: Riparti Piemonte \u00e8 una nuova cementificazione", "site": "@gazzettadalba", "image": "https://www.gazzettadalba.it/wp-content/uploads/2020/05/GZ20P36_CANTIERE2_NOCREDITI.jpg", "creator": "@gazzettadalba"}, "msapplication-TileImage": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-270x270.png"}, "canonical_link": "https://www.gazzettadalba.it/2020/05/italia-nostra-riparti-piemonte-e-una-nuova-cementificazione/"}