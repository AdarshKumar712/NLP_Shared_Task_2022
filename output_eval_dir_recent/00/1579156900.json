{"source_url": "https://www.haberler.com", "url": "https://www.haberler.com/mert-hakan-yandas-futbol-oynamayi-cok-ozledim-13127259-haberi/", "title": "Mert Hakan Yanda\u015f: \"Futbol oynamay\u0131 \u00e7ok \u00f6zledim\"", "top_image": "https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg", "meta_img": "https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg", "images": ["https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg", "https://www.haberler.com/static/img/tasarim/logo-spor.svg", "https://www.haberler.com/static/img/tasarim/bosluk.gif", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/reklam/advertisement.gif?ads=1"], "movies": [], "text": "Mert Hakan Yanda\u015f: \"Futbol oynamay\u0131 \u00e7ok \u00f6zledim\" DG Sivasspor'un ba\u015far\u0131l\u0131 oyuncusu Mert Hakan Yanda\u015f, \"\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum.\n\nDG Sivasspor'un ba\u015far\u0131l\u0131 oyuncusu Mert Hakan Yanda\u015f, \"\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum. Hoca ile ayak tenisi oynayarak ge\u00e7irmeye \u00e7al\u0131\u015f\u0131yorum. Ger\u00e7ekten bizim i\u00e7in \u00e7ok zor\" dedi.\n\nS\u00fcper Lig tak\u0131mlar\u0131ndan DG Sivasspor'da forma giyen gen\u00e7 oyuncu Mert Hakan Yanda\u015f, kul\u00fcb\u00fcn resmi sosyal medya hesab\u0131nda canl\u0131 yay\u0131n konu\u011fu oldu. Merak edilen sorular\u0131 yan\u0131tlayan Yanda\u015f, ligin ak\u0131beti ile ilgili de konu\u015ftu. Yakla\u015f\u0131k 35 dakika s\u00fcren canl\u0131 yay\u0131n\u0131 700'e yak\u0131n taraftar takip ederek Mert Hakan'a sevgi mesajlar\u0131 ya\u011fd\u0131rd\u0131lar. Lige ara verilmesinin futbolcular\u0131 etkiledi\u011fini s\u00f6yleyen Yanda\u015f, \"Ger\u00e7ekten \u00e7ok zor bir s\u00fcre\u00e7 bizim i\u00e7in. \u00c7\u00fcnk\u00fc bizim s\u00fcrekli hareketli bir hayat\u0131m\u0131z var. Ger\u00e7ekten bu s\u00fcrece al\u0131\u015fmak bizim i\u00e7in \u00e7ok zor oluyor ama in\u015fallah bu s\u00fcreci \u00e7ok \u00e7abuk atlat\u0131p eski hayat\u0131m\u0131za d\u00f6nmek istiyoruz. Hayat\u0131m\u0131zda h\u0131rs eksik oldu\u011fu zaman kendimi yar\u0131m hissediyorum. Bug\u00fcnler zor ge\u00e7iyor benim i\u00e7inde, al\u0131\u015ft\u0131k m\u0131? S\u0131k\u0131ld\u0131k m\u0131? O araday\u0131z. Ne olacak bilmiyorum, in\u015fallah biran \u00f6nce atlat\u0131r\u0131z\" \u015feklinde konu\u015ftu.\n\n\"\u0130\u015fimizi yapmay\u0131 \u00f6zledim\"\n\nFutbol oynamay\u0131 \u00f6zledi\u011fini s\u00f6yleyen k\u0131rm\u0131z\u0131-beyazl\u0131 futbolcu, \"\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum. Hoca ile ayak tenisi oynayarak ge\u00e7irmeye \u00e7al\u0131\u015f\u0131yorum. Ger\u00e7ekten bizim i\u00e7in \u00e7ok zor. Ben 9 ya\u015f\u0131nda futbola ba\u015flad\u0131m kul\u00fcp olarak. O s\u00fcre\u00e7ten beri topun pe\u015finde ko\u015fuyoruz. Bu oyunla hayata tutundum, bu oyunla var oldum. Kendimi \u015fu an \u00e7ok k\u00f6t\u00fc ve bo\u015flukta hissediyorum. \u0130n\u015fallah bir an \u00f6nce hayat\u0131ma kavu\u015furum\" ifadelerini kulland\u0131.\n\n\"Bu s\u00fcreye iyi adapte olan \u015fansl\u0131 \u00e7\u0131kacak\"\n\nLiglerin ak\u0131betinin hen\u00fcz netle\u015fmedi\u011fini vurgulayan Yanda\u015f, \u015fu ifadelere yer verdi:\n\n\"Bence k\u00f6t\u00fc bir s\u00fcre\u00e7 araya girdi. T\u00fcm Avrupa'daki mutluluk, istek, h\u0131rs, sonu\u00e7 neyse elimizden al\u0131nd\u0131. Ke\u015fke b\u00f6yle bir \u015feye \u015fahit olmasayd\u0131k D\u00fcnya ve T\u00fcrkiye olarak ama liglerin elbet ba\u015flayaca\u011f\u0131n\u0131 konu\u015fuyor herkes. Ligler galiba y\u00fczde 80-90 seyircisiz oynanacak. Son hafta seyircisiz oynad\u0131k. \u00c7ok k\u00f6t\u00fc bir ma\u00e7t\u0131. Taraftarlar iyi ki varlar, bunu anlad\u0131k o s\u00fcre\u00e7te. Bence d\u00f6nd\u00fc\u011f\u00fcm\u00fczde bu sezonun bitirilmesi kafa yap\u0131s\u0131nda olacak herkes. \u00c7\u00fcnk\u00fc ger\u00e7ekten biz de, y\u00f6neticiler de d\u00fcnya futbol alemi de bu sene bu i\u015fin bitmesini planl\u0131yor. \u0130yi ya da k\u00f6t\u00fc bir an \u00f6nce bitmesini d\u00fc\u015f\u00fcn\u00fcyoruz. Bu s\u00fcreye iyi adapte olan \u015fansl\u0131 \u00e7\u0131kacak.\"\n\n\"R\u0131za Hoca iyi ki geldi\"\n\nTeknik Direkt\u00f6r R\u0131za \u00c7al\u0131mbay'\u0131n tak\u0131m\u0131n ba\u015f\u0131na gelmesiyle \u00e7\u0131k\u0131\u015f yakalad\u0131\u011f\u0131n\u0131 ifade eden Mert Hakan, \"Benim i\u00e7in ge\u00e7en sene k\u00f6t\u00fc bir sezondu. Bu senenin b\u00f6yle ge\u00e7mesi benim i\u00e7in inan\u0131lmaz bir mutluluk. Bu sezon ba\u015f\u0131na gelmeden \u00f6nce \u00e7ok iyi \u00e7al\u0131\u015ft\u0131m. Tatil yapmad\u0131m zaten. Bunu hak etmedi\u011fimi ge\u00e7en seneden biliyordum. Kendimi adapte edip bu senenin benim i\u00e7in olmazsa olmaz olaca\u011f\u0131n\u0131 biliyordum. \u00c7\u00fcnk\u00fc S\u00fcper Lig a\u00e7\u0131s\u0131ndan kendimi kan\u0131tlamam i\u00e7in son sezondu. Sakatl\u0131klar olsun, ya\u015fad\u0131\u011f\u0131m \u015feyler olsun ya\u015fad\u0131\u011f\u0131m \u015fanss\u0131zl\u0131klardan dolay\u0131 nas\u0131l bir futbolcu oldu\u011fumu kimseye g\u00f6sterememi\u015ftim. Ben ba\u015farabilece\u011fime inan\u0131yordum. Hi\u00e7bir zaman kendime olan inanc\u0131m\u0131 kaybetmedim. Sezon ba\u015f\u0131 iyi ki R\u0131za hoca ile anla\u015f\u0131lm\u0131\u015f ve benim de ayr\u0131lma s\u00fcrecim vard\u0131 iyi ki ayr\u0131lmam\u0131\u015f\u0131m. Ben tamamen duygular\u0131mla oynuyorum. Duygumu kaybetti\u011fim zaman ben diye bir \u015fey olmayaca\u011f\u0131n\u0131 biliyorum. Saha i\u00e7indeki eksiklerimi de gidermeye \u00e7al\u0131\u015f\u0131yorum. \u0130n\u015fallah daha iyi bir Mert Hakan g\u00f6r\u00fcr\u00fcz\" de\u011ferlendirmesini yapt\u0131.\n\n\"\u00c7ok iyi durumday\u0131z\"\n\nLigde oynanan 26 haftay\u0131 de\u011ferlendiren Yanda\u015f, \"Ben T\u00fcrkiye'de futbolun duygularla oynand\u0131\u011f\u0131n\u0131 d\u00fc\u015f\u00fcn\u00fcyorum. 26 haftada illaki ini\u015fler \u00e7\u0131k\u0131\u015flar yakaland\u0131. Zaten tak\u0131m\u0131n de\u011feri ortada. Yap\u0131lan s\u00fcrpriz \u015fekilde \u00e7\u0131k\u0131\u015flar var, ona ben de dahilim. Kapasitemizin \u00fcst\u00fcnde ve kapasitemize yak\u0131n oynuyoruz. Bu duygu ve co\u015fkudan geliyor, aile olmaktan ve birlikten geliyor. Bence biz bu i\u015fi \u00e7ok iyi ba\u015fard\u0131k. Ondan sonra sonu\u00e7lar geldi. \u00c7ok iyi durumday\u0131z. Son haftay\u0131 saymazsak. Antalyaspor ma\u00e7\u0131n\u0131 kaza olarak g\u00f6r\u00fcyoruz. Ligdeki en \u015fanss\u0131z ma\u00e7t\u0131\" ifadelerini kulland\u0131.\n\n\"Iniesta, Mesut \u00d6zil ve Pirlo'yu \u00f6rnek al\u0131yorum\"\n\nFutbolda \u00f6rnek ald\u0131\u011f\u0131 isimlerden bahseden 25 ya\u015f\u0131ndaki futbolcu, \"Futbol izlemeyi seven bir insan\u0131m. \u00d6rnek ald\u0131\u011f\u0131 isim olarak, Andres Iniesta, Mesut \u00d6zil, Andrea Pirlo, gibi futbolculardan umar\u0131m bir \u015feyler kapar\u0131m. Felsefe olarak da hayallerimi y\u00fcksek tutup \u00e7ok \u00e7al\u0131\u015f\u0131p hayallerime kavu\u015fmay\u0131 istiyorum. Liglerde en be\u011fendi\u011fim defans oyuncular\u0131; Caner Osmanpa\u015fa, Vida ve Marcao. Ligimizde \u00e7ok iyi oyuncular var. Tak\u0131mda en iyi anla\u015ft\u0131\u011f\u0131m isim Emre K\u0131l\u0131n\u00e7. Karde\u015f gibiyiz. \u00c7ok sevdi\u011fim d\u00fczg\u00fcn bir insan\" \u015feklinde konu\u015ftu - S\u0130VAS\n\nKaynak: \u0130HA", "keywords": [], "meta_keywords": ["Mert Hakan Yanda\u015f", "Sivasspor", "Futbol", "Spor"], "tags": [], "authors": [], "publish_date": null, "summary": "", "article_html": "", "meta_description": "DG Sivasspor'un ba\u015far\u0131l\u0131 oyuncusu Mert Hakan Yanda\u015f, '\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum.", "meta_lang": "tr", "meta_favicon": "/touch-icon-iphone.png", "meta_data": {"description": "DG Sivasspor'un ba\u015far\u0131l\u0131 oyuncusu Mert Hakan Yanda\u015f, '\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum.", "keywords": "Mert Hakan Yanda\u015f, Sivasspor, Futbol, Spor", "image": "https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg", "medium": "news", "dateCreated": "2020-04-15T23:08:32+03:00", "dateUpdated": "2020-04-15T23:12:47+03:00", "msapplication-starturl": "https://www.haberler.com", "article": {"id": 13127259, "author": "Haberler.com", "section": {"identifier": "spor", "type": "Detail Page", "list": "spor"}, "tag": "Mert Hakan Yanda\u015f, Sivasspor, Futbol, Spor"}, "og": {"url": "https://www.haberler.com/mert-hakan-yandas-futbol-oynamayi-cok-ozledim-13127259-haberi/", "site_name": "Haberler.com", "locale": "tr_TR", "type": "article", "title": "Mert Hakan Yanda\u015f: 'Futbol oynamay\u0131 \u00e7ok \u00f6zledim'", "description": "DG Sivasspor'un ba\u015far\u0131l\u0131 oyuncusu Mert Hakan Yanda\u015f, '\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum.", "image": {"identifier": "https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg", "secure_url": "https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg", "width": 640, "height": 502}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/mert-hakan-yandas-futbol-oynamayi-cok-ozledim-13127259-haberi/", "card": "summary_large_image", "site": "Haberler", "title": "Mert Hakan Yanda\u015f: 'Futbol oynamay\u0131 \u00e7ok \u00f6zledim'", "description": "DG Sivasspor'un ba\u015far\u0131l\u0131 oyuncusu Mert Hakan Yanda\u015f, '\u0130\u015fimizi yapmay\u0131 \u00f6zledim, futbol oynamay\u0131 \u00f6zledim. Bazen kendimi tutamay\u0131p birka\u00e7 ki\u015fiyi aray\u0131p ma\u00e7 yapmak istiyorum.", "image": "https://foto.haberler.com/haber/2020/04/15/mert-hakan-yandas-futbol-oynamayi-cok-ozledim-13127259_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/mert-hakan-yandas-futbol-oynamayi-cok-ozledim-13127259-haberi/"}