{"source_url": "https://www.genova24.it", "url": "https://www.genova24.it/2020/03/coronavirus-toti-garantite-cure-adeguate-per-tutti-ma-il-futuro-dipende-da-comportamenti-responsabili-232658/", "title": "Coronavirus, Toti: \u201cGarantite cure adeguate per tutti, ma il futuro dipende da comportamenti responsabili\u201d", "top_image": "https://www.genova24.it/photogallery_new/images/2020/02/generica-620354.660x368.jpg", "meta_img": "https://www.genova24.it/photogallery_new/images/2020/02/generica-620354.660x368.jpg", "images": ["https://www.genova24.it/photogallery_new/images/2020/02/coronavirus-ad-alassio-619890.316x176.jpg", "https://www.genova24.it/photogallery_new/images/2020/03/emergenza-coronavirus-a-genova-mascherine-strade-deserte-e-negozi-chiusi-621535.660x368.jpg", "https://www.genova24.it/photogallery_new/images/2020/03/coronavirus-a-genova-una-splendida-giornata-di-primavera-ma-la-citt-tutta-deserta-o-quasi-621841.150x113.jpg", "https://view.vzaar.com/21334865/image/", "https://www.genova24.it/photogallery_new/images/2020/03/generica-621852.660x368.jpg", "https://www.genova24.it/photogallery_new/images/2020/03/emergenza-coronavirus-a-genova-mascherine-strade-deserte-e-negozi-chiusi-621487.316x176.jpg", "https://www.genova24.it/photogallery_new/images/2013/12/polizia-notte-36363.316x176.jpg", "https://www.genova24.it/photogallery_new/images/2020/03/genovesi-a-cuba-621720.316x176.jpg", "https://www.genova24.it/photogallery_new/images/2020/03/samp-verona-a-porte-chiuse-621180.660x368.jpg", "https://www.genova24.it/photogallery_new/images/2018/12/generica-514913.150x113.jpg", "https://www.genova24.it/photogallery_new/images/2019/02/generica-531233.150x113.jpg", "https://www.genova24.it/photogallery_new/images/2016/01/raduno-vespe-320647.150x113.jpg", "https://www.genova24.it/photogallery_new/images/2020/03/generica-621815.660x368.jpg", "https://www.facebook.com/tr?id=1334491606586075&ev=PageView&noscript=1", "https://www.genova24.it/photogallery_new/images/2020/03/generica-621852.150x113.jpg", "https://www.genova24.it/photogallery_new/images/2019/10/generica-583248.150x113.jpg", "https://view.vzaar.com/21278545/image/", "https://view.vzaar.com/21242140/image/", "https://www.genova24.it/photogallery_new/images/2019/10/generica-579548.150x113.jpg", "https://www.genova24.it/photogallery_new/images/2018/08/vari-484795.660x368.jpg", "https://www.genova24.it/photogallery_new/images/2020/02/coronavirus-alassio-620362.660x368.jpg", "https://www.genova24.it/photogallery_new/images/2020/03/coronavirus-a-genova-una-splendida-giornata-di-primavera-ma-la-citt-tutta-deserta-o-quasi-621841.660x368.jpg", "https://www.genova24.it/photogallery_new/images/2020/01/generica-606624.150x113.jpg", "https://www.genova24.it/photogallery_new/images/2020/03/generica-621704.316x176.jpg", "https://www.genova24.it/photogallery_new/images/2020/02/generica-613843.150x113.jpg", "https://view.vzaar.com/21348016/image/", "https://www.genova24.it/photogallery_new/images/2020/01/generica-608231.660x368.jpg", "https://www.genova24.it/photogallery_new/images/2020/03/generica-620599.660x368.jpg", "https://view.vzaar.com/21341068/image/", "https://www.genova24.it/wp-content/themes/edidesk/img/virgola-presscomm-white.png", "https://www.genova24.it/photogallery_new/images/2020/02/coronavirus-alassio-620362.150x113.jpg", "https://www.genova24.it/photogallery_new/images/2020/02/generica-620354.660x368.jpg", "https://www.genova24.it/photogallery_new/images/2020/03/genovesi-a-cuba-621720.150x113.jpg", "https://www.genova24.it/photogallery_new/images/2020/03/caricamento-temporaneo-per-contributo-zlszz4rpku-620400.150x113.jpg", "https://www.shinystat.com/cgi-bin/shinystat.cgi?USER=Genova24&P=3", "https://www.genova24.it/photogallery_new/images/2020/03/tutto-andr-bene-gli-arcobaleni-dei-ragazzi-621757.660x368.jpg", "https://www.genova24.it/wp-content/themes/edidesk/img/avatar-non-presente.jpg", "https://www.genova24.it/photogallery_new/images/2019/11/alluvione-al-campasso-un-metro-di-acqua-e-fango-nelle-case-593911.150x113.jpg", "https://www.genova24.it/photogallery_new/images/2020/03/generica-621851.150x113.jpg", "https://www.genova24.it/photogallery_new/images/2020/03/operazioni-pre-varo-impalcato-sul-polcevera-621247.660x368.jpg", "https://www.genova24.it/photogallery_new/images/2017/06/bucci-crivello-405859.150x113.jpg", "https://www.genova24.it/photogallery_new/images/2019/11/generica-590634.150x113.jpg", "https://www.genova24.it/photogallery_new/images/2020/03/generica-621851.660x368.jpg", "https://www.genova24.it/wp-content/themes/edidesk-child/img/logo.png"], "movies": [], "text": "Genova. \u201cIl contagio ovviamente sta crescendo, come avevamo previsto, aumentano i ricoverati e anche il bisogno di sale di terapia intensiva. Il grande lavoro di questi giorni ci mette per\u00f2 nelle condizioni di poter dare al momento cure adeguate a tutti. \u00c8 uno sforzo eroico di cui sono davvero orgoglioso: grazie ai nostri medici, infermieri, operatori sanitari nessuno in Liguria viene lasciato indietro\u201d. Cos\u00ec il presidente della Regione Liguria Giovanni Toti fa il punto sull\u2019emergenza coronavirus dopo aver parlato telefonicamente con i responsabili della task force sanitaria.\n\n\u201cMentre ricoveriamo nuovi pazienti \u2013 prosegue il governatore \u2013 ne dimettiamo altri per la convalescenza: 5 persone stanno lasciando proprio ora il San Martino dirette a un nostro centro della Protezione Civile. Molti altri stanno trascorrendo la malattia a casa propria, senza sintomi preoccupanti. Segno che il coronavirus pu\u00f2 essere vinto e non significa necessariamente ospedale e cure pesanti. Non dobbiamo mai dimenticarlo\u201d.\n\nIl presidente della Regione rinnova quindi l\u2019appello ai cittadini a rimanere in casa: \u201cIl futuro dipende solo da noi: se tutti rispetteranno le regole, il contagio si abbasser\u00e0 di intensit\u00e0, non subito, ma certamente nei prossimi giorni, e i posti letto attrezzati basteranno per tutti coloro che ne avranno bisogno. Dipende solo da voi: state a case, uscite solo se necessario, per lavoro o per fare la spesa, mantenete le distanze, lavate le mani. Ogni imprudenza, anche lieve o giudicata innocente, pu\u00f2 aiutare il nostro nemico, il virus\u201d. \u201cOggi passer\u00f2 il pomeriggio alla nostra task force sanitaria \u2013 conclude Toti \u2013 che lavora senza sosta. Poi torner\u00f2 ad aggiornarvi. L\u2019esito di questa battaglia dipende da noi: siamo pi\u00f9 forti del virus, se solo lo vogliamo davvero\u201d.", "keywords": [], "meta_keywords": [""], "tags": ["Genova", "coronavirus", "giovanni toti"], "authors": [], "publish_date": "Sat Mar 14 15:14:04 2020", "summary": "", "article_html": "", "meta_description": "Genova. \"Il contagio ovviamente sta crescendo, come avevamo previsto, aumentano i ricoverati e anche il bisogno di sale di terapia intensiva. Il grande", "meta_lang": "it", "meta_favicon": "https://www.genova24.it/wp-content/themes/edidesk-child/img/favicon/favicon-32x32.png", "meta_data": {"image_thumb_src": "https://www.genova24.it/photogallery_new/images/2020/02/generica-620354.660x368.jpg", "thumb": "https://www.genova24.it/photogallery_new/images/2020/02/generica-620354.660x368.jpg", "og": {"image": {"identifier": "https://www.genova24.it/photogallery_new/images/2020/02/generica-620354.660x368.jpg", "type": "https://www.genova24.it/photogallery_new/images/2020/02/generica-620354.660x368.jpg", "width": 655, "height": 365}, "locale": "it_IT", "type": "article", "title": "Coronavirus, Toti: \"Garantite cure adeguate per tutti, ma il futuro dipende da comportamenti responsabili\" - Genova 24", "description": "Genova. \"Il contagio ovviamente sta crescendo, come avevamo previsto, aumentano i ricoverati e anche il bisogno di sale di terapia intensiva. Il grande", "site_name": "Genova24.it"}, "twitter": {"image": "https://www.genova24.it/photogallery_new/images/2020/02/generica-620354.660x368.jpg", "card": "summary", "description": "Genova. \"Il contagio ovviamente sta crescendo, come avevamo previsto, aumentano i ricoverati e anche il bisogno di sale di terapia intensiva. Il grande", "title": "Coronavirus, Toti: \"Garantite cure adeguate per tutti, ma il futuro dipende da comportamenti responsabili\" - Genova 24"}, "description": "Genova. \"Il contagio ovviamente sta crescendo, come avevamo previsto, aumentano i ricoverati e anche il bisogno di sale di terapia intensiva. Il grande", "article": {"publisher": "https://www.facebook.com/Genova24?ref=br_tf", "tag": "coronavirus", "section": "Cronaca", "published_time": "2020-03-14T15:14:04+01:00"}, "fb": {"app_id": 127946680590845}, "msapplication-TileColor": "#da532c", "msapplication-TileImage": "https://www.genova24.it/wp-content/themes/edidesk-child/img/favicon/mstile-150x150.png", "theme-color": "#ffffff"}, "canonical_link": "https://www.genova24.it/2020/03/coronavirus-toti-garantite-cure-adeguate-per-tutti-ma-il-futuro-dipende-da-comportamenti-responsabili-232658/"}