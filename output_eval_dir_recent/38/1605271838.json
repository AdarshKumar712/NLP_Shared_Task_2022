{"source_url": "https://primalecco.it", "url": "https://primalecco.it/politica/minuzzo-il-giugno-lecchese-sia-il-mese-dei-parcheggi-gratuiti/", "title": "Minuzzo: \u201cIl giugno lecchese sia il mese dei parcheggi gratuiti\u201d", "top_image": "https://primalecco.it/media/2020/01/emilio-minuzzo-e1589368349596.jpg", "meta_img": "https://primalecco.it/media/2020/01/emilio-minuzzo-e1589368349596.jpg", "images": ["https://ilmiostiledivita.it/wp-content/uploads/2020/05/da376e6b36200453ad77cc0ad2d11f99-420x252.jpeg", "https://primalecco.it/media/2020/05/20200516_1655312-420x252.jpg", "https://primalecco.it/media/2020/05/WhatsApp-Image-2020-05-19-at-16.33.11-1-150x90.jpeg", "https://nonsoloautoemoto.it/wp-content/uploads/2020/04/i-benefici-del-cambio-gomme-420x252.jpg", "https://primalecco.it/media/2020/05/image001-e1589717043611-150x90.jpg", "https://format.netweek.it/wp-content/uploads/2020/05/1767_Rilancio_Mef-650x390.jpg", "https://ilmiostiledivita.it/wp-content/uploads/2020/05/fase-2-in-corso-420x252.jpg", "https://incucinaconnonnaanna.it/wp-content/uploads/2020/05/caffe\u0300-al-bar-420x252.jpg", "https://primalecco.it/media/2020/05/1-39-420x252.jpg", "https://nonsoloautoemoto.it/wp-content/uploads/2020/05/winter-tires-206991_960_720-420x252.jpg", "https://primalecco.it/media/2020/05/WhatsApp-Image-2020-05-14-at-12.06.35-2-150x90.jpeg", "https://primalecco.it/media/2020/05/IMG-20200513-WA0014-150x90.jpg", "https://topnewsregionali.netweek.it/wp-content/uploads/2020/05/AdobeStock_336831421-420x252.jpeg", "https://topnewsregionali.netweek.it/wp-content/uploads/2020/05/WhatsApp-Image-2020-05-19-at-21.28.30-650x390-420x252.jpeg", "https://primalecco.it/contents/themes/quotidiani-netweek/assets/img/righe.svg", "https://format.netweek.it/loghi/anci-lombardia.svg", "https://incucinaconnonnaanna.it/wp-content/uploads/2020/05/ricette-con-ananas-650x390.jpeg", "https://nonsoloautoemoto.it/wp-content/uploads/logo.svg", "https://nonsoloautoemoto.it/wp-content/uploads/2020/05/43276394_reduced_garage-central-cully2_reduced-650x390.jpg", "https://glocalnews.netweek.it/wp-content/uploads/2020/05/Franco-Gattinoni-420x252.jpg", "https://primalecco.it/media/2020/05/canalone-150x90.jpg", "https://topnewsregionali.netweek.it/wp-content/uploads/2020/05/Claudia-Borgogno-quadro-Picasso-Ventimiglia-420x252-650x390.jpg", "https://incucinaconnonnaanna.it/wp-content/uploads/2020/05/Linee-guida-per-la-riapertura-dei-ristoranti-420x252.jpg", "https://incucinaconnonnaanna.it/wp-content/uploads/logo.svg", "https://ilmiostiledivita.it/wp-content/uploads/2020/05/Come-prendere-i-mezzi-pubblici-420x252.jpg", "https://incucinaconnonnaanna.it/wp-content/uploads/2020/04/che-cosa-serve-per-una-grigliata-perfetta-420x252.jpg", "https://glocalnews.netweek.it/wp-content/uploads/2020/05/gattooo-650x390.jpg", "https://nonsoloautoemoto.it/wp-content/uploads/2020/05/nuova-Lamborghini-Huracan-420x252.jpg", "https://ilmiostiledivita.it/wp-content/uploads/2020/05/evidenza-420x252.jpg", "https://topnewsregionali.netweek.it/wp-content/uploads/2020/05/scai-420x252.jpg", "https://primalecco.it/media/2020/05/1-38-150x90.jpg", "https://sb.scorecardresearch.com/p?c1=2&c2=32585850&cv=2.0&cj=1&cs_ucfr=", "https://ilmiostiledivita.it/wp-content/uploads/2020/05/QSP-Picnic-650x390.jpg", "https://glocalnews.netweek.it/wp-content/uploads/2020/05/fabrizio-sala-smartworking-420x252.jpg", "https://primalecco.it/contents/themes/quotidiani-netweek/assets/img/logo-netweek.svg", "https://primalecco.it/media/2020/01/emilio-minuzzo-e1589368349596.jpg", "https://primalecco.it/contents/themes/quotidiani-netweek/assets/img/lente.svg", "https://format.netweek.it/wp-content/uploads/2019/12/AdobeStock_196959895-650x390.jpeg", "https://ilmiostiledivita.it/wp-content/uploads/logo.svg", "https://primalecco.it/media/2020/01/emilio-minuzzo-e1589368349596-420x252.jpg", "https://incucinaconnonnaanna.it/wp-content/uploads/2020/05/Lockdown-e-bilancia-420x252.jpeg", "https://topnewsregionali.netweek.it/wp-content/uploads/2020/05/contest-420x252.jpg", "https://glocalnews.netweek.it/wp-content/uploads/2020/05/tazzina-caffe-bar-fidelizza-cliente-420x252.jpg", "https://primalecco.it/media/2020/05/WhatsApp-Image-2020-05-18-at-10.05.08-150x90.jpeg", "https://primalecco.it/media/2017/10/san-nicol-lecco-150x90.jpg", "https://format.netweek.it/loghi/il-mondo-che-vorrei.svg", "https://glocalnews.netweek.it/wp-content/uploads/2020/04/QC-Terme-Andra-Quadrio-Curzio-2-e1588000484952-420x252.jpg", "https://nonsoloautoemoto.it/wp-content/uploads/2020/05/Quali-spostamenti-in-auto-e-in-moto-420x252.jpg", "https://primalecco.it/media/logo.svg"], "movies": [], "text": "\u201cNelle scorse settimane in occasione delle dichiarazioni sulla variazione al bilancio comunale, per sostenere le attivit\u00e0 commerciali avevo proposto l\u2019azzeramento della Tosap, idea a cui non \u00e8 seguito ancora nessun atto ufficiale da parte del Sindaco Brivio; in attesa che da Palazzo Bovara qualcuno batta un colpo mi permetto di lanciare un nuovo appello: \u2018Il giugno lecchese\u2019 sia il mese della sosta gratuita \u201d dichiara il Consigliere comunale Emilio Minuzzo.\n\n\u201cIeri durane la seduta della Commissione Bilancio abbiamo affrontato il bilancio di gestione 2019 di Linee Lecco, societ\u00e0 in house deputata alla gestione dei parcheggi cittadini.\u201d- continua il Consigliere \u2013 \u201cIl tema del trasporto pubblico locale andr\u00e0 affrontato in seguito, alla luce delle nuove disposizioni del legislatore nazionale, ponendo particolare attenzione alle distanze di sicurezza da applicare sui mezzi pubblici oltre che ai vincoli sul numero dei passeggeri\u201d.\n\n\u201cDa inizio maggio il Comune ha riattivato le tariffe ai parcheggi, una scelta sbagliata poich\u00e9 la mobilit\u00e0 \u00e8 cambiata e i lecchesi preferiscono spostarsi con il proprio mezzo in questo primo momento di ritorno alla normalit\u00e0; per questo volendo aiutare anche le attivit\u00e0 commerciali gi\u00e0 provate da questo lungo lockdown ritengo sia indispensabile stimolare l\u2019utenza a tornare a frequentare il centro citt\u00e0, anche a scapito delle casse di Linee Lecco; per questo propongo che l\u2019amministrazione comunale renda gratuite le soste nei parcheggi cittadini per tutto il mese di giugno\u201d prosegue Minuzzo.\n\n\u201cA malincuore credo che Il giugno lecchese, con le sue manifestazioni e i suoi fuochi d\u2019artificio, probabilmente non verr\u00e0 realizzato. Per questo ritengo che parte della copertura finanziaria a sostegno della mia proposta possa essere trovata li. Mi auguro che l\u2019amministrazione Brivio sposi a breve questa linea per andare incontro a un settore che ha necessariamente bisogno della sponda del Comune per provare a rialzarsi, il momento di agire \u00e8 adesso; per una volta mi auguro che Brivio e la sua giunta dimostrino il significato pratico del termine rapidit\u00e0\u201d conclude il Consigliere comunale.\n\nEmilio Minuzzo\n\nConsigliere comunale di Forza Italia", "keywords": [], "meta_keywords": [""], "tags": [], "authors": [], "publish_date": "Wed May 13 11:14:15 2020", "summary": "", "article_html": "", "meta_description": "Minuzzo: \"Il giugno lecchese sia il mese dei parcheggi gratuiti\". Intervento del consigliere comunale di Forza Italia sull gestione di Linee Lecco.", "meta_lang": "it", "meta_favicon": "/media/2020/02/cropped-primalecco-icon-32x32.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "mobile-web-app-capable": "yes", "theme-color": "#00599c", "apple-mobile-web-app-capable": "yes", "apple-mobile-web-app-title": "Prima Lecco", "description": "Minuzzo: \"Il giugno lecchese sia il mese dei parcheggi gratuiti\". Intervento del consigliere comunale di Forza Italia sull gestione di Linee Lecco.", "og": {"locale": "it_IT", "type": "article", "title": "Minuzzo: \"Il giugno lecchese sia il mese dei parcheggi gratuiti\" - Prima Lecco", "description": "Minuzzo: \"Il giugno lecchese sia il mese dei parcheggi gratuiti\". Intervento del consigliere comunale di Forza Italia sull gestione di Linee Lecco.", "url": "https://primalecco.it/politica/minuzzo-il-giugno-lecchese-sia-il-mese-dei-parcheggi-gratuiti/", "site_name": "Prima Lecco", "updated_time": "2020-05-13T11:14:16+00:00", "image": {"identifier": "https://primalecco.it/media/2020/01/emilio-minuzzo-e1589368349596.jpg", "secure_url": "https://primalecco.it/media/2020/01/emilio-minuzzo-e1589368349596.jpg", "width": 720, "height": 429}}, "article": {"tag": "parcheggi", "section": "Politica", "published_time": "2020-05-13T11:14:15+00:00", "modified_time": "2020-05-13T11:14:16+00:00"}, "twitter": {"card": "summary_large_image", "description": "Minuzzo: \"Il giugno lecchese sia il mese dei parcheggi gratuiti\". Intervento del consigliere comunale di Forza Italia sull gestione di Linee Lecco.", "title": "Minuzzo: \"Il giugno lecchese sia il mese dei parcheggi gratuiti\" - Prima Lecco", "image": "https://primalecco.it/media/2020/01/emilio-minuzzo-e1589368349596.jpg"}, "onesignal": "wordpress-plugin", "msapplication-TileImage": "/media/2020/02/cropped-primalecco-icon-270x270.png"}, "canonical_link": "https://primalecco.it/politica/minuzzo-il-giugno-lecchese-sia-il-mese-dei-parcheggi-gratuiti/"}