{"source_url": "https://www.blitzquotidiano.it", "url": "https://www.blitzquotidiano.it/politica-italiana/citofono-salvini-tunisia-provocazione-3140919/", "title": "Salvini al citofono, la Tunisia non ci sta", "top_image": "https://static.blitzquotidiano.it/wp/wp-content/uploads/2020/01/citofonata-1.jpg", "meta_img": "https://static.blitzquotidiano.it/wp/wp-content/uploads/2020/01/citofonata-1.jpg", "images": ["https://static.blitzquotidiano.it/wp/wp-content/uploads/2020/01/fedez-ansa-1-300x300.jpg", "https://www.blitzquotidiano.it/images/icon-hamburger.jpg", "https://static.blitzquotidiano.it/wp/wp-content/uploads/2020/01/lorusso-1-420x220.jpg", "https://www.blitzquotidiano.it/images/instagram-icon.png", "https://www.blitzquotidiano.it/images/share-pinterest.jpg", "https://static.blitzquotidiano.it/wp/wp-content/uploads/2020/01/salvini-poliziotto_ansa-300x300.jpg", "https://static.blitzquotidiano.it/wp/wp-content/uploads/2020/01/crimi-2-300x300.jpg", "https://static.blitzquotidiano.it/wp/wp-content/uploads/2020/01/tabaccaia-uccisa-2_edited-420x220.jpg", "https://www.blitzquotidiano.it/images/logo.jpg", "https://www.blitzquotidiano.it/images/oroscopo.png", "https://static.blitzquotidiano.it/wp/wp-content/uploads/images/System24_banner_checked.png", "https://www.blitzquotidiano.it/images/share-facebook.jpg", "https://secure-it.imrworldwide.com/cgi-bin/m?ci=societaeditricemultimediale-it&cg=0&cc=0&ts=noscript", "https://static.blitzquotidiano.it/wp/wp-content/uploads/2020/01/di-maio-discorso-1-300x300.jpg", "https://static.blitzquotidiano.it/wp/wp-content/uploads/2020/01/lorenzo-briotti2-420x220.jpg", "https://static.blitzquotidiano.it/wp/wp-content/uploads/2020/01/citofonata-1-300x263.jpg", "https://www.blitzquotidiano.it/images/twitter-icon.png", "https://static.blitzquotidiano.it/wp/wp-content/uploads/2020/01/vendite-giornali-ansa-420x220.jpg", "https://static.blitzquotidiano.it/wp/wp-content/uploads/2020/01/citofonata-1.jpg", "https://static.blitzquotidiano.it/static/lazy/logo-lazy.jpg", "https://www.blitzquotidiano.it/images/share-google-plus.jpg", "https://www.blitzquotidiano.it/images/telegram-icon.png", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/images/IAS_banner_checked.png", "https://www.blitzquotidiano.it/images/youtube-icon.png", "https://static.blitzquotidiano.it/wp/wp-content/uploads/2020/01/smog-torino-ansa-560x360.jpg", "https://www.blitzquotidiano.it/images/facebook-icon.png", "https://www.blitzquotidiano.it/images/share-twitter.jpg", "https://www.blitzquotidiano.it/images/icon-search.jpg", "https://static.blitzquotidiano.it/wp/wp-content/uploads/2020/01/megxit-420x220.jpg", "https://static.blitzquotidiano.it/wp/wp-content/uploads/2020/01/salvini-ansa-1-1-300x300.jpg"], "movies": [], "text": "ROMA \u2013 La Tunisia risponde al Matteo Salvini, che al Pilastro, quartiere periferico di Bologna, ha citofonato alla casa di una famiglia tunisina domandando se fossero spacciatori. \u201cUna deplorevole provocazione, fatta in maniera illecita \u2013 denuncia l\u2019ambasciatore tunisino Moez Sinaoui al presidente del Senato Elisabetta Casellati -, senza rispetto per il domicilio privato di una famiglia tunisina, divulgata in maniera ostentata all\u2019opinione pubblica\u201d.\n\nIl blitz a Bologna del capo della Lega, che ha suonato al citofono di un presunto spacciatore di droga tunisino a favore di tv, spinge anche il vicepresidente del Parlamento di Tunisi, Osama Sghaier, a intervenire per definire Salvini \u201cun razzista\u201d. \u201cLa lotta agli spacciatori dovrebbe unire e non dividere\u201d, replica l\u2019ex ministro, secondo il quale \u201cil problema non sono i tunisini, i nigeriani, ma i delinquenti. In galera ci sono 200 tunisini che sono delinquenti, poi ci sono tantissimi tunisini che lavorano onestamente\u201d.\n\n\u201cHo risposto a una madre coraggiosa che si batte con una motivazione in pi\u00f9, ha perso un figlio di overdose \u2013 dice il senatore leghista -: qualcuno fa polemica su di lei, ma noi siamo andati a disturbare la piazza dello spaccio\u201d. L\u2019ambasciatore tunisino si dice per\u00f2 \u201ccosternato\u201d, parla di \u201cincrescioso episodio\u201d.\n\nPer il vicepresidente del Parlamento di Tunisi, Salvini \u201cmina i rapporti tra Italia e Tunisia\u201d e \u201cnon \u00e8 la prima volta che prende atteggiamenti vergognosi nei confronti della popolazione tunisina\u201d. A qualcuno torna in mente la dura reazione nel mondo musulmano per la maglietta con vignetta anti-islamica di Roberto Calderoli, senatore leghista, nel 2006.\n\nCritiche a Salvini anche dai partiti mentre la Cei, con il presidente Gualtiero Bassetti in visita al Senato, si limita a ribadire \u201ci principi di fondo, umani e cristiani, che valgono per tutti. E poi ognuno li applica\u201d. Per Marco Minniti del Pd, anch\u2019egli ex ministro dell\u2019Interno, la citofonata \u201cricorda i totalitarismi, con le soffiate dei vicini\u201d. A Nicola Morra del M55 fa pensare \u201callo squadrismo\u201d. Comprensivo invece Silvio Berlusconi: \u201cSalvini ha uno stile provocatorio\u201d.\n\nIntanto, mentre il diciassettenne presunto spacciatore si tutela legalmente, la donna che ha imbeccato Salvini trova la sua auto danneggiata. E il senatore promette di tornare al Pilastro. (Fonte: Ansa)", "keywords": [], "meta_keywords": [""], "tags": [], "authors": [], "publish_date": "Wed Jan 22 20:24:11 2020", "summary": "", "article_html": "", "meta_description": "La Tunisia non ha gradito il fatto che Matteo Salvini abbia citofonato ad una famiglia tunisina al Pilastro a Bologna.", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "La Tunisia non ha gradito il fatto che Matteo Salvini abbia citofonato ad una famiglia tunisina al Pilastro a Bologna.", "og": {"locale": "it_IT", "type": "article", "title": "Salvini al citofono, la Tunisia non ci sta", "description": ".", "url": "https://www.blitzquotidiano.it/politica-italiana/citofono-salvini-tunisia-provocazione-3140919/", "site_name": "Blitz quotidiano", "updated_time": "2020-01-22T20:28:31+00:00", "image": {"identifier": "https://static.blitzquotidiano.it/wp/wp-content/uploads/2020/01/citofonata-1.jpg", "secure_url": "https://static.blitzquotidiano.it/wp/wp-content/uploads/2020/01/citofonata-1.jpg", "width": 1200, "height": 1052}}, "article": {"publisher": "https://www.facebook.com/Blitzquotidiano", "section": "Politica Italiana", "published_time": "2020-01-22T20:24:11+00:00", "modified_time": "2020-01-22T20:28:31+00:00"}, "twitter": {"card": "summary", "description": "La Tunisia non ha gradito il fatto che Matteo Salvini abbia citofonato ad una famiglia tunisina al Pilastro a Bologna.", "title": "Salvini al citofono, la Tunisia non ci sta. Prende posizione l'ambasciatore", "site": "@blitzquotidiano", "image": "https://static.blitzquotidiano.it/wp/wp-content/uploads/2020/01/citofonata-1.jpg", "creator": "@blitzquotidiano"}, "generator": "AMP for WP 0.9.97.61", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/politica-italiana/citofono-salvini-tunisia-provocazione-3140919/"}