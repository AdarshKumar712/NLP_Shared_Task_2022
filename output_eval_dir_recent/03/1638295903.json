{"source_url": "https://m.orizzontescuola.it", "url": "https://m.orizzontescuola.it/erasmus-il-19-giugno-levento-sui-role-model-2020/", "title": "Erasmus+, il 19 giugno l\u2019evento sui Role Model 2020", "top_image": "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno.jpg", "meta_img": "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno.jpg", "images": ["https://banner.orizzontescuola.it/banner/mnemosine_mobile.png", "https://banner.orizzontescuola.it/banner/newsletter2.gif", "https://www.orizzontescuola.it/wp-content/uploads/2016/09/os2015_logo.jpg", "https://banner.orizzontescuola.it/banner/24CFU_mnemosine_mobile.png", "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno.jpg", "https://m.orizzontescuola.it/wp-content/themes/os2015_mobile/images/menu.jpg", "https://banner.orizzontescuola.it/banner/600x100-memorizzazione.png", "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno-600x314.jpg", "https://banner.orizzontescuola.it/banner/600X100.gif", "https://banner.orizzontescuola.it/banner/telegram2.gif", "https://banner.orizzontescuola.it/banner/rsu_uil_600.gif", "https://banner.orizzontescuola.it/banner/edises6m.gif", "https://banner.orizzontescuola.it/banner/600x100-tavole-delle-giurisprudenza.jpg", "https://banner.orizzontescuola.it/banner/BANNER_DOOCENTI.IT.gif"], "movies": [], "text": "Indire \u2013 L\u2019Agenzia Erasmus+ Indire e l\u2019Unit\u00e0 EPALE Italia, la community per l\u2019apprendimento degli adulti in Europa, rilanciano l\u2019iniziativa della Commissione europea per promuovere una rete di figure di riferimento positive \u2013 role model \u2013 che grazie all\u2019istruzione, alla formazione e al Programma Erasmus+, hanno superato con successo una fase critica della loro vita, trasformandola in un momento di crescita.\n\nDomani, venerd\u00ec 19 giugno, alle ore 9,30, saranno raccontate nel corso dell\u2019iniziativa \u201cRole model: ce l\u2019ho fatta! \u2013 Storie di resilienza\u201d. L\u2019evento \u00e8 in programma sui canali Facebook e Twitter di Erasmus+, Epale ed eTwinning, e su Controradio Firenze, l\u2019emittente radiofonica fiorentina media partner dell\u2019iniziativa.\n\nOltre alle cinque esperienze, interverranno in apertura Luca Perego, della Direzione generale Istruzione, Giovent\u00f9, Sport e Cultura alla Commissione europea, Andrea Bollini, Autorit\u00e0 nazionale Programma Erasmus+ al Ministero dell\u2019Istruzione, e Sara Pagliai, coordinatrice dell\u2019Agenzia Erasmus+ Indire.\n\nA tal proposito, Luca Perego dichiara: \u201cL\u2019impegno della Commissione europea per una societ\u00e0 pi\u00f9 inclusiva, in cui nessuno deve esser lasciato indietro, \u00e8 sostenuto a partire dalla Presidente Ursula von del Leyen. In questo senso, il Programma Erasmus+ \u00e8 uno strumento concreto per sviluppare un\u2019istruzione e una formazione di qualit\u00e0, anche per i soggetti pi\u00f9 fragili. L\u2019iniziativa Role Model, che ho seguito sin dal suo principio, \u00e8 un\u2019ottima opportunit\u00e0 per raccontare storie positive di cambiamento ed essere di esempio a chi sta vivendo un periodo difficile della propria vita\u201d.\n\n\u201cL\u2019iniziativa \u2013 spiega Sara Pagliai \u2013 ci permette di dar voce a persone che hanno seguito strade coraggiose, con il supporto dell\u2019apprendimento, la conoscenza, la cultura e le opportunit\u00e0 offerte da Erasmus+. Presentiamo venti nuove esperienze educative, legate anche al momento storico presente e all\u2019emergenza sanitaria, per ispirare altri individui a intraprendere nuovi percorsi di crescita, ricchi di risorse e opportunit\u00e0\u201d.\n\nTra le storie selezionate ci sono le esperienze di studenti universitari, migranti, detenuti, oltre a quelle di insegnanti ed educatori. Parte dei racconti riguardano i percorsi di apprendimento e di riscatto di alcuni migranti che, dopo aver affrontato grandi rischi e sofferenze per arrivare in Italia, hanno intrapreso gli studi con buoni risultati e hanno seguito percorsi di formazione per l\u2019avviamento al mondo del lavoro. Dalle storie dei protagonisti emergono anche percorsi di recupero dall\u2019abbandono scolastico ed esperienze di docenti che, grazie ai gemellaggi elettronici sulla piattaforma eTwinning per le scuole europee, hanno affrontato con il supporto della rete l\u2019emergenza Covid-19, facendo rimanere distanziati ma \u201cvicini\u201d i propri allievi.\n\nIn ambito universitario saranno presentate le storie di studenti con disabilit\u00e0 che hanno portato avanti gli studi con grande forza. Ad esempio, la decisione di una studentessa di medicina in Erasmus a Bruxelles, che durante la pandemia ha deciso di restare in mobilit\u00e0 nella capitale belga per svolgere un servizio di volontariato in un ospedale Covid. Altre esperienze riguardano il carcere e l\u2019indigenza.\n\nNel corso del 2020, queste persone potranno avere un ruolo di \u201ctestimonial\u201d in scuole, universit\u00e0, carceri e istituti per l\u2019apprendimento degli adulti, per raccontare la loro storia nell\u2019ottica del role model, una figura di riferimento che interviene in favore di un ambiente di apprendimento e di una societ\u00e0 pi\u00f9 inclusiva e accogliente.", "keywords": [], "meta_keywords": [""], "tags": ["indire", "erasmus+"], "authors": ["Di Redazione"], "publish_date": "Thu Jun 18 12:53:10 2020", "summary": "", "article_html": "", "meta_description": "L\u2019Agenzia Erasmus+ Indire e l\u2019Unit\u00e0 EPALE Italia, la community per l\u2019apprendimento degli adulti in Europa, rilanciano l\u2019iniziativa della Commissione", "meta_lang": "it", "meta_favicon": "https://www.orizzontescuola.it/wp-content/uploads/2017/04/os-50x50.jpg", "meta_data": {"viewport": "initial-scale=1.0, maximum-scale=1.0, minimum-scale=1.0, user-scalable=no", "apple-mobile-web-app-capable": "yes", "apple-touch-fullscreen": "yes", "description": "L\u2019Agenzia Erasmus+ Indire e l\u2019Unit\u00e0 EPALE Italia, la community per l\u2019apprendimento degli adulti in Europa, rilanciano l\u2019iniziativa della Commissione", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Erasmus+, il 19 giugno l'evento sui Role Model 2020 - Orizzonte Scuola", "description": "L\u2019Agenzia Erasmus+ Indire e l\u2019Unit\u00e0 EPALE Italia, la community per l\u2019apprendimento degli adulti in Europa, rilanciano l\u2019iniziativa della Commissione", "url": "https://www.orizzontescuola.it/erasmus-il-19-giugno-levento-sui-role-model-2020/", "site_name": "Orizzonte Scuola", "image": {"identifier": "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno.jpg", "secure_url": "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno.jpg", "width": 1200, "height": 628}}, "article": {"publisher": "http://www.facebook.com/pages/orizzontescuola/137568969597372", "tag": "indire", "section": "Notizie", "published_time": "2020-06-18T12:53:10+00:00"}, "twitter": {"card": "summary", "description": "L\u2019Agenzia Erasmus+ Indire e l\u2019Unit\u00e0 EPALE Italia, la community per l\u2019apprendimento degli adulti in Europa, rilanciano l\u2019iniziativa della Commissione", "title": "Erasmus+, il 19 giugno l'evento sui Role Model 2020 - Orizzonte Scuola", "site": "@orizzontescuola", "image": "https://www.orizzontescuola.it/wp-content/uploads/2020/06/RoleModel_Erasmus_INDIRE_evento19giugno.jpg", "creator": "@orizzontescuola"}, "msapplication-TileImage": "https://www.orizzontescuola.it/wp-content/uploads/2017/04/os.jpg"}, "canonical_link": "https://www.orizzontescuola.it/erasmus-il-19-giugno-levento-sui-role-model-2020/"}