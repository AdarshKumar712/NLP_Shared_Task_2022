{"source_url": "https://voce.com.ve", "url": "https://voce.com.ve/2020/05/20/499191/il-nome-della-rosa-con-i-disegni-inediti-di-eco/", "title": "\u2018Il nome della rosa\u2019 con i disegni inediti di Eco", "top_image": "https://voce.com.ve/wp-content/uploads/2020/05/nome-rosa.jpg", "meta_img": "https://voce.com.ve/wp-content/uploads/2020/05/nome-rosa.jpg", "images": ["https://voce.com.ve/wp-content/uploads/2018/06/anigif.gif", "https://voce.com.ve/wp-content/themes/voce2/images/marianopalazzo.jpg", "https://voce.com.ve/wp-content/uploads/2019/08/Venta-de-lotes.gif\"", "https://voce.com.ve/wp-content/uploads/2019/05/Appartamenti-Ascoli.jpg", "https://voce.com.ve/wp-content/themes/voce2/images/michele-castelli.jpg", "https://voce.com.ve/wp-content/uploads/2019/11/Lilit-foto-bio-150x150.jpg", "https://voce.com.ve/wp-content/themes/voce2/images/augustomanzanalciancaglini.jpg", "https://www.w3.org/WAI/wcag1A", "https://voce.com.ve/wp-content/themes/voce2/images/emiliobuttaro.jpg", "https://voce.com.ve/wp-content/uploads/2020/05/Giuliana-Massone-Logo-Rubrica-Aperitivo-150x150.jpeg", "https://voce.com.ve/wp-content/uploads/2014/04/Skyy-2-background.jpg", "https://voce.com.ve/wp-content/uploads/2020/01/Pubblicita\u0300-Practiche360.jpg", "https://voce.com.ve/wp-content/themes/voce2/images/maurobafile.jpg", "https://voce.com.ve/wp-content/uploads/2019/10/Representacion-judicial2-1.png", "https://voce.com.ve/wp-content/uploads/2015/10/Aviso-Vellisimo.jpg", "https://voce.com.ve/wp-content/uploads/2019/10/Pubblicita\u0300-Iovino-sidebar.jpg", "https://voce.com.ve/wp-content/uploads/2020/05/nome-rosa.jpg", "https://voce.com.ve/wp-content/uploads/2014/03/MH_banner.jpg", "https://voce.com.ve/wp-content/uploads/2020/05/nome-rosa-disegni.jpg", "https://voce.com.ve/wp-content/themes/voce2/images/donatellodandrea.jpg", "https://voce.com.ve/wp-content/uploads/2018/03/Abbonamenti.gif", "https://voce.com.ve/wp-content/themes/voce2/images/logo.png", "https://voce.com.ve/wp-content/plugins/the-events-calendar/src/resources/images/tribe-loading.gif", "https://voce.com.ve/wp-content/uploads/2014/03/Casa-Italia-de-Maracay.gif"], "movies": [], "text": "ROMA. \u2013 UMBERTO ECO, IL NOME DELLA ROSA (LA NAVE DI TESEO, PP 648, EURO 18). A 40 anni dalla prima edizione, nel 1980, \u2018Il nome della rosa\u2019 di Umberto Eco viene pubblicato da La nave di Teseo in una preziosa edizione, per la prima volta con i disegni e gli appunti preparatori realizzati dallo scrittore mentre lavorava al suo bestseller mondiale.\n\nPremio Strega nel 1981, tradotto in 60 paesi, il romanzo, che nella nuova edizione arriva in libreria il 21 maggio, ha venduto oltre 50 milioni di copie, \u00e8 diventato un film di Jean-Jacques Annaud con Sean Connery e ha ispirato pi\u00f9 o meno fortunate serie tv.\n\nNell\u2019appendice inedita scopriamo oggetti, ambienti, abiti e personaggi, quel \u201cmondo il pi\u00f9 possibile ammobiliato sino agli ultimi particolari\u201d che \u201cper raccontare bisogna anzitutto costruirsi\u201d come diceva Eco e come ricorda Mario Andreose, presidente de La nave di Teseo e autore della nota critica.\n\nTre di questi disegni li pubblichiamo in anteprima per gentile concessione della casa editrice.\n\nProgettata \u201ccon Andreose, che ha seguito la complessa trattativa che ha portato \u2018Il nome della rosa\u2019 alla Nave di Teseo, con Stefano e Carlotta e Renate Eco\u201d, l\u2019edizione con i disegni preparatori \u201cda conto del pensiero e dello studio che sta dietro la costruzione di un grande romanzo\u201d, dice all\u2019ANSA Elisabetta Sgarbi che con Eco ha fondato La nave di Teseo di cui \u00e8 direttore editoriale e generale.\n\n\u201cIl nome della rosa resta un libro letto e amato, con numeri straordinari, se si pensa che ha quarant\u2019anni. E\u2019 un libro rivoluzionario, che ha cambiato l\u2019idea di romanzo. E anche oggi resta un esempio insuperato di alto e basso, nel senso di una cultura sconfinata che si scioglie in una narrazione avvincente, in un thriller\u201d dice la Sgarbi.\n\nAmbientato in un\u2019abbazia medievale isolata, \u2018Il nome della rosa\u2019 vede una comunit\u00e0 di monaci sconvolta da una serie di delitti e un frate francescano indagare i misteri di una biblioteca inaccessibile. \u201cPrima di scrivere \u2018Il nome della rosa\u2019 Umberto Eco aveva buttato gi\u00f9 degli schizzi. Si immaginava i personaggi, come sarebbe stata l\u2019Abbazia, la biblioteca. Lui lo chiamava l\u2019arredo prima della scrittura. E\u2019 una documentazione visiva del suo modo di lavorare.\n\nQuesta mazzetta di disegni rimasti nel suo cassetto sono stati fatti presumibilmente tra il 1976-77. Nel 1978 ha cominciato a scrivere \u2018Il nome della rosa\u2019 e nel 1980 lo ha pubblicato\u201d spiega all\u2019ANSA Andreose. \u201cE che cosa ci racconta o, meglio, ci anticipa di questo mondo il materiale visivo qui riprodotto? Innanzi tutto l\u2019identit\u00e0, la fisionomia dei principali protagonisti, con il tipico tratto veloce, arguto dell\u2019autore, che ne giustificher\u00e0 l\u2019invenzione \u2018per sapere quali parole mettere loro in bocca\u2019. Poi profili e piante di abbazie, castelli, labirinti, scaturiti dalla mente di un soi disant \u2018medievalista in ibernazione\u2019, che nel frattempo si \u00e8 occupato anche d\u2019altro\u201d sottolinea Andreose nella nota critica.\n\nA quattro anni dalla morte di Eco, avvenuta il 19 febbraio 2016, dopo \u2018Il pendolo di Foucault\u2019, anche Il nome della rosa entra cos\u00ec nel catalogo de La nave di Teseo, a cui si aggiungeranno in autunno \u2018Baudolino\u2019 e \u2018Il cimitero di Praga\u2019.\n\n\u201cCi sono una miniera di suoi scritti occasionali, come lui li chiamava, che sono quelli del lavoro di giornalista, saggista, conferenziere. In questi 4 anni ne abbiamo conservato e rilanciato la memoria con la riedizione di libri editi e con le proposte che vengono dalla sua eredit\u00e0 inesauribile. Quando si aprono gli archivi chiss\u00e0 che non ci siano altri spunti.\n\nHa ricevuto 42 lauree honoris causa e ogni volta c\u2019era una lectio di ringraziamento. Escluderei che ci siano inediti di narrativa. Il suo pensiero \u00e8 di un\u2019attualit\u00e0 estrema. Tra i libri che ristamperemo c\u2019\u00e8 \u2018Come costruire il nemico\u2019 che parla della pratica di trovare consenso attraverso la costruzione di un nemico\u201d spiega Andreose.\n\nI progetti dedicati a Eco sono \u201ctanti e molto belli\u201d dice la Sgarbi. E aggiunge: \u201cMi sembra naturale che il catalogo di Umberto sia nella casa editrice che lui ha fondato e finanziato, con le persone con cui la aveva fondata e in primis con Mario Andreose\u201d.\n\n(di Mauretta Capuano/ANSA)", "keywords": [], "meta_keywords": [""], "tags": [], "authors": ["Di Mauro Bafile", "Di Giuliana Massone", "Di Mariano Palazzo", "Di Emilio Buttaro", "Di Michele Castelli", "Di Donatello D'Andrea", "Di Andrea Iovino - Raffaele Mandato", "Di Lilit", "Di Augusto Manzanal Ciancaglini"], "publish_date": "Wed May 20 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "'Il nome della rosa' con i disegni inediti di Eco - La Voce d'Italia", "description": "Il 21 maggio per Nave di Teseo. Sgarbi: \"Resta un libro rivoluzionario\"", "url": "https://voce.com.ve/2020/05/20/499191/il-nome-della-rosa-con-i-disegni-inediti-di-eco/", "site_name": "La Voce d'Italia", "image": {"identifier": "https://voce.com.ve/wp-content/uploads/2020/05/nome-rosa.jpg", "width": 469, "height": 388}}, "article": {"publisher": "https://www.facebook.com/voce.com.ve/", "published_time": "2020-05-20T14:35:30+00:00"}, "twitter": {"card": "summary", "creator": "@voceditalia", "site": "@voceditalia"}, "generator": "WordPress 5.4.1", "tec-api-version": "v1", "tec-api-origin": "https://voce.com.ve"}, "canonical_link": "https://voce.com.ve/2020/05/20/499191/il-nome-della-rosa-con-i-disegni-inediti-di-eco/"}