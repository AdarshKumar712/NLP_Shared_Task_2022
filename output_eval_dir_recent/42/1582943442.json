{"source_url": "https://www.ilfriuli.it", "url": "https://www.ilfriuli.it/articolo/tendenze/via-libera-alla-coltivazione-dell-orto-anche-fuori-comune/13/218513", "title": "Via libera alla coltivazione dell'orto, anche fuori comune", "top_image": "https://www.ilfriuli.it/writable/images/orto2020_FB218513.jpg", "meta_img": "https://www.ilfriuli.it/writable/images/orto2020_FB218513.jpg", "images": ["https://www.ilfriuli.it/writable/images/ass-Pierpaolo-Roberti_Thumb_LeftLow218912.jpg", "https://www.ilfriuli.it/writable/images/Business_marzo20_Thumb_LeftLow216564.jpg", "https://www.ilfriuli.it/writable/images/scastelmonte20_Thumb_LeftLow218907.jpg", "https://www.ilfriuli.it/writable/images/orto2020_Thumb_HighlightLow218513.jpg", "https://www.ilfriuli.it/writable/images/DSC_3871ok_Thumb_LeftLow218639.jpg", "https://www.ilfriuli.it/writable/images/BolletteGasLuce20_Thumb_LeftLow217864.jpg", "https://www.ilfriuli.it/writable/images/controlloPoliziaLocale20_Thumb_LeftLow218908.jpg", "https://www.ilfriuli.it/writable/images/ET8-8glXgAUzFXJfedriga_Thumb_LeftLow218915.jpg", "https://www.ilfriuli.it/writable/images/3R2019Foto1b_Thumb_LeftLow218840.jpg", "https://www.ilfriuli.it/writable/images/Giovanni_da_pozzo_Thumb_LeftLow218872.jpg", "https://www.ilfriuli.it/writable/images/IMG-20200407-WA0015o_Thumb_LeftLow218778.jpg", "https://www.ilfriuli.it/writable/images/LUCCIOLATA_IN_QUARANTENA_Thumb_LeftLow218835.jpg", "https://www.ilfriuli.it/writable/images/Mattiussi_Cristina_Thumb_LeftLow218873.jpg", "https://www.ilfriuli.it/writable/images/tarvisiopiazza20_Thumb_LeftLow218857.jpg", "https://www.ilfriuli.it/writable/images/liberazione-udine-5aprile17197_Thumb_LeftLow218748.jpg", "https://www.ilfriuli.it/writable/images/orto2020_FB218513.jpg", "https://www.ilfriuli.it/writable/images/nico-pepe-2019-prova Odisseea nico pepe 3.jpg", "https://www.ilfriuli.it/writable/images/A4CantieriCovidfotoSimoneFerraro2_Thumb_LeftLow218909.jpg"], "movies": [], "text": "Importante novit\u00e0 stabilita in via interpretativa dal Governo per una questione che sta molto a cuore ai cittadini della nostra Regione, quella della coltivazione dell'orto. Nelle Faq governative a fronte della domanda: \u00e8 consentito, anche al di fuori del Comune di residenza, lo svolgimento di attivit\u00e0 lavorative su superfici agricole, anche di limitate dimensioni, adibite alle produzioni per autoconsumo, non adiacenti a prima od altra abitazione?\n\nSi precisa che la coltivazione del terreno per uso agricolo e l\u2019attivit\u00e0 diretta alla produzione per autoconsumo rientrano nel codice Ateco \u201c0.1.\u201d e sono quindi consentite, a condizione che il soggetto interessato attesti, con autodichiarazione completa di tutte le necessarie indicazioni per la relativa verifica, il possesso di tale superficie agricola produttiva e che essa sia effettivamente adibita ai predetti fini, con indicazione del percorso pi\u00f9 breve per il raggiungimento del sito.\n\nPer gli orti di seconde case occorre consultare altra Faq, che precisa che per quanto concerne i giardini privati delle case diverse dall\u2019abitazione principale e ubicate in un altro comune, \u00e8 consentita l\u2019attivit\u00e0 di cura e manutenzione solo da parte del personale incaricato che svolge attivit\u00e0 imprenditoriale riconducibile al codice Ateco 81.30, restando fermo che per i proprietari o locatari l\u2019accesso alla seconda casa \u00e8 consentito solo se dovuto alla necessit\u00e0 di porre rimedio a situazioni sopravvenute e imprevedibili (quali crolli, rottura di impianti idraulici e simili, effrazioni, ecc.) e comunque secondo tempistiche e modalit\u00e0 strettamente funzionali a sopperire a tali situazioni.\n\nResta fermo altres\u00ec che nei territori dei Comuni per i quali \u00e8 stata dichiarata un\u2019emergenza fitosanitaria continuano a potere e dovere essere eseguite su tutte le superfici, anche di limitate dimensioni, le buone pratiche agronomiche ed ambientali prescritte dalle competenti Autorit\u00e0 fitosanitarie.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Importante novit\u00e0 stabilita in via interpretativa dal Governo, che consente di prendersi cura del proprio campo", "meta_lang": "it", "meta_favicon": "/favicon.ico", "meta_data": {"google-site-verification": "FQp5BSbsR7QZAJ9TGoG9hpatlnra46hqKPPzGBGHdsk", "description": "Importante novit\u00e0 stabilita in via interpretativa dal Governo, che consente di prendersi cura del proprio campo", "rawUrl": "/content.aspx?s=13&a=218513", "og": {"title": "Via libera alla coltivazione dell'orto, anche fuori comune | Il Friuli", "description": "Importante novit\u00e0 stabilita in via interpretativa dal Governo, che consente di prendersi cura del proprio campo", "image": {"identifier": "https://www.ilfriuli.it/writable/images/orto2020_FB218513.jpg", "width": 480, "height": 250}}, "twitter": {"card": "summary", "site": "https://www.ilfriuli.it", "title": "Via libera alla coltivazione dell'orto, anche fuori comune | Il Friuli", "description": "Importante novit\u00e0 stabilita in via interpretativa dal Governo, che consente di prendersi cura del proprio campo", "image": "https://www.ilfriuli.it/writable/images/orto2020_FB218513.jpg"}, "viewport": "width=device-width, initial-scale=1"}, "canonical_link": ""}