{"source_url": "https://www.ildesk.it", "url": "https://www.ildesk.it/in-primo-piano/campania-assemblea-m5s-un-plebiscito-di-no-al-pd-a-de-luca-e-de-magistris/", "title": "Assemblea M5s Campania: un plebiscito di No al Pd, a De Luca e de Magistris", "top_image": "https://i1.wp.com/www.ildesk.it/wp-content/uploads/2020/02/Fico-Napolitano.png?fit=932%2C563&ssl=1", "meta_img": "https://i1.wp.com/www.ildesk.it/wp-content/uploads/2020/02/Fico-Napolitano.png?fit=932%2C563&ssl=1", "images": ["https://i1.wp.com/www.ildesk.it/wp-content/uploads/2020/02/Fico-Napolitano.png?fit=932%2C563&ssl=1", "https://www.ildesk.it/wp-content/themes/ildesk/images/pinterest-icon-big.png", "https://www.ildesk.it/wp-content/uploads/2018/10/sindaco-di-riace-e-de-magistris-56x40.jpeg", "https://www.ildesk.it/wp-content/uploads/2018/09/burocrati-1-56x40.jpg", "https://www.ildesk.it/wp-content/uploads/2020/02/fabbrica-marmo-85x63.jpeg", "https://i0.wp.com/www.ildesk.it/wp-content/uploads/2019/02/Valeria-Ciarambino.jpg?w=640&ssl=1", "https://i2.wp.com/www.ildesk.it/wp-content/uploads/2017/12/Mari-Muscar\u00e0.jpg?resize=640%2C427&ssl=1", "https://www.ildesk.it/wp-content/uploads/2020/02/Fico-Napolitano-620x375.png", "https://www.ildesk.it/wp-content/themes/ildesk/images/twitter-icon-big.png", "https://www.ildesk.it/wp-content/uploads/2018/07/postini-precari-56x40.jpg", "https://www.ildesk.it/wp-content/uploads/2016/07/mastella_clemente1_ildesk-85x63.jpg", "https://www.facebook.com/tr?id=3547357511955874&ev=PageView&noscript=1", "https://www.ildesk.it/wp-content/uploads/2020/02/udienza-grazia-potere-al-popolo-85x63.jpg", "https://www.ildesk.it/wp-content/uploads/2020/02/parco-mascagna-85x63.jpg", "https://www.ildesk.it/wp-content/themes/ildesk/images/facebook-icon-big.png", "https://www.ildesk.it/wp-content/themes/ildesk/images/gplus-icon-big.png", "https://www.ildesk.it/wp-content/uploads/2017/02/esticazzi1_ildesk-83x63.jpg", "https://i0.wp.com/www.ildesk.it/wp-content/uploads/2020/02/assemblea-attivisti-m5s.jpg?fit=640%2C480&ssl=1", "https://www.ildesk.it/wp-content/uploads/2017/08/logo-il-desk1.png", "https://www.ildesk.it/wp-content/uploads/2015/02/logo-il-desk-trasparente.png"], "movies": [], "text": "Roberto Fico smentisce accordo con il sindaco di Napoli e il candidato Sandro Ruotolo per le suppletive. E\u2019 emerso un duro dissenso verso i vertici nazionali: \u201cvi abbiamo mandato noi a Roma, siete dei portavoce, venite a presentarvi alle comunali e vediamo quanti voti prendere\u201d\n\n500 partecipanti, sette ore di interventi regolati rigidamente dal cronometro con 2 minuti a testa. L\u2019assemblea indetta all\u2019Hotel Ramada dagli attivisti del Movimento 5 Stelle si \u00e8 trasformata in una grande festa della democrazia, una giornata di riscatto e di senso di appartenenza. Grande la voglia di ritrovare l\u2019identit\u00e0 perduta, ricominciare a vincere per cambiare la societ\u00e0 e difendere gli interessi dei senza voce, dei senza diritti, degli ultimi. Sulle alleanze per le regionali di primavera e le suppletive di Napoli \u00e8 arrivato il 90% di no schiaccianti ad accordi con il Pd (\u201ccon e senza De Luca candidato\u201d) e a patti trasformistici con il sindaco di Napoli Luigi de Magistris. Un No secco che ha costretto Roberto Fico a smentire l\u2019articolo pubblicato da \u201cCronache di Napoli\u201d su presunte intese con il primo cittadino partenopeo Sulla candidatura di Sandro Ruotolo alle suppletive del prossimo 23 febbraio. \u201cQualcuno ha pensato che io sia andato a dire di votare per Sandro Ruotolo a causa di un trafiletto su un giornale? Vuol dire che non ci conosciamo se pensate questo\u201d\u2013 ha detto Fico che subito dopo si \u00e8 fatto fotografare insieme a Luigi Napolitano candidato del Movimento alle suppletive nel collegio 7\n\nGli interventi dei pochissimi pentastellati disponibili a sedersi ad un tavolo con i Democratici e gli arancioni sono stati coperti da fischi e \u201cbuuu\u201d di dissenso. Verso i vertici nazionali \u00e8 emersa tanta diffidenza: \u201cvi abbiamo mandato noi a Roma, siete dei portavoce, venite a presentarvi alle comunali e vediamo quanti voti prendere\u201d, grida un attivista, tra gli applausi della sala. Roberto Fico, presente dall\u2019 inizio alla fine, scatta qualche selfie con i simpatizzanti, ma viene chiamato in causa da interventi critici. Dure critiche agli esponenti filo-piddini. Il ministro Vincenzo Spadafora fiutato il clima di tensione ha preferito disertare l\u2019assemblea. Il parlamentare Luigi Gallo si \u00e8 seduto in ultima fila. La capogruppo regionale Valeria Ciarambino, manda un messaggio preciso ai vertici: \u201cchiediamo che a votare sulla piattaforma Rousseau siano solo i campani\u201c. La combattiva consigliera regionale Maria Muscar\u00e0 chiede se ci sono \u201caccordi romani\u201d per un\u2019alleanza con il Pd. \u201cSe \u00e8 cos\u00ec, ditecelo, e prenderemo altre strade\u201d. \u201cPer 5 anni all\u2019opposizione \u2013 dice Muscar\u00e0 \u2013 abbiamo provato ogni giorno a convincere i signori della maggioranza ad adottare provvedimenti. Se il Pd avesse voluto sostenere il nostro programma, lo avrebbe gi\u00e0 fatto. Agli amici romani ho chiesto spesso \u2013 osserva Muscara\u2019 \u2013 perch\u00e9 i nostri provvedimenti non venissero adottati. La risposta? Il contratto, prima con la Lega, ora con il Pd\u201d.\n\nMaria Muscar\u00e0\n\n\n\nAncora pi\u00f9 duro Matteo Brambilla, consigliere comunale di Napoli ed ex candidato-sindaco del Movimento: \u201csono arrabbiato, non avrei mai pensato di dover discutere di questo. Se si tratta di mettere una croce sul nostro simbolo affiancato a quello del Pd, non avrete mai il mio voto, n\u00e9 quello della mia famiglia\u201c. E il parlamentare Vincenzo Presutto: \u201cM5S \u00e8 l\u2019identit\u00e0. Ora dobbiamo continuare il percorso riorganizzandoci, ripartendo dagli errori. Ne abbiamo fatti tanti, pi\u00f9 in alto si \u00e8 andati, pi\u00f9 ne sono stati fatti. Ma ora ritroviamo la nostra identit\u00e0. Se il Movimento si apparenta con un soggetto sclerotizzato come il PD, che non ha futuro, daremo vita a dei morti. Non confondiamo il contratto e un programma che sono successivi alla tornata elettorale con un accordo pre-elettorale. Non ci andiamo a confondere con gli stessi soggetti che siamo andati a combattere per gli interessi degli italiani. Quindi io dico no a una alleanza politica per le prossime regionali. Pasquale Guerriero, attivista di Marcianise: \u201cNon sono disposto a scelte calate dell\u2019alto, ma so che non voglio essere una tessera, non dobbiamo diventare il partito delle tessere come il Pd\u201d. Annalucia Grimaldi, facilitatrice e consigliere comunale di Mercato San Severino, sostiene che \u201cil Partito democratico \u00e8 un sistema, un sistema con cui non possiamo allearci. Non c\u2019\u00e8 bisogno di consultare Rousseau\u201c. Applausi scroscianti per Rosa Cont\u00f2 di Sant\u2019Antonio Abate: \u201cEsprimo il pieno dissenso all\u2019alleanza con il PD a nome del meet-up. Il Movimento deve recuperare la sua identit\u00e0\u201d.\n\nValeria Ciarambino\n\n\n\nLa sintesi \u00e8 stata fatta, a fine assemblea, da Valeria Ciarambino, capogruppo in Consiglio regionale e facilitatrice nazionale. \u201cGli attivisti hanno chiesto che il momento delle regionali sia un momento di rinascita. Porteremo questa decisione, contraria alle alleanze, al capo politico\u2013 spiega Ciarambino- che decider\u00e0 se fare un passaggio di votazione o se questa risposta cos\u00ec chiara \u00e8 sufficiente. Poi si parte insieme verso le regionali\u201d. L\u2019esito dell\u2019assemblea verr\u00e0 comunicato gi\u00e0 stasera al capo politico reggente Vito Crimi e al facilitatore nazionale campagne elettorali Danilo Toninelli che decideranno se aprire o meno una votazione su Rousseau in merito alle alleanze. \u201cIl passaggio su Rousseau- spiega il facilitatore regionale campano Agostino Santillo\u2013 sar\u00e0 comunque fatto in caso di un\u2019apertura alle liste civiche\u201d.\n\nCiro Crescentini", "keywords": [], "meta_keywords": ["assemblea attivisti m5s", "elezioni regionali", "hotel ramada napoli", "luigi napolitano", "maria muscar\u00e0", "roberto fico", "sandro ruotolo", "suppletive", "vincenzo presutto"], "tags": [], "authors": [], "publish_date": "Sun Feb  2 19:00:48 2020", "summary": "", "article_html": "", "meta_description": "Roberto Fico smentisce accordo con il sindaco di Napoli e il candidato Sandro Ruotolo per le suppletive. E' emerso un duro dissenso verso i vertici nazionali:", "meta_lang": "it", "meta_favicon": "https://www.ildesk.it/wp-content/uploads/2019/04/favicon-16x16.png", "meta_data": {"google-site-verification": "lNBJnE-40mNKdTQXJBmTxeoyL9LNgWNOqaRhPhdKLRQ", "viewport": "width=device-width, initial-scale=1, maximum-scale=1", "description": "Roberto Fico smentisce accordo con il sindaco di Napoli e il candidato Sandro Ruotolo per le suppletive. E' emerso un duro dissenso verso i vertici nazionali:", "keywords": "assemblea attivisti m5s,elezioni regionali,hotel ramada napoli,luigi napolitano,maria muscar\u00e0,roberto fico,sandro ruotolo,suppletive,vincenzo presutto", "generator": "WordPress 5.3.2", "og": {"type": "article", "title": "Assemblea M5s Campania: un plebiscito di No al Pd, a De Luca e de Magistris", "url": "https://www.ildesk.it/in-primo-piano/campania-assemblea-m5s-un-plebiscito-di-no-al-pd-a-de-luca-e-de-magistris/", "description": "Roberto Fico smentisce accordo con il sindaco di Napoli e il candidato Sandro Ruotolo per le suppletive. E\u2019 emerso un duro dissenso verso i vertici nazionali: \u201cvi abbiamo mandato noi a \u2026", "site_name": "Il Desk", "image": {"identifier": "https://i1.wp.com/www.ildesk.it/wp-content/uploads/2020/02/Fico-Napolitano.png?fit=932%2C563&ssl=1", "width": 932, "height": 563}, "locale": "it_IT"}, "article": {"published_time": "2020-02-02T19:00:48+00:00", "modified_time": "2020-02-03T01:16:41+00:00"}, "twitter": {"text": {"title": "Assemblea M5s Campania: un plebiscito di No al Pd, a De Luca e de Magistris"}, "image": "https://i1.wp.com/www.ildesk.it/wp-content/uploads/2020/02/Fico-Napolitano.png?fit=932%2C563&ssl=1&w=640", "card": "summary_large_image"}}, "canonical_link": "https://www.ildesk.it/in-primo-piano/campania-assemblea-m5s-un-plebiscito-di-no-al-pd-a-de-luca-e-de-magistris/"}