{"source_url": "https://www.luccaindiretta.it", "url": "https://www.luccaindiretta.it/dalla-citta/2020/05/16/varchi-e-parcheggi-in-centro-vcs-torna-alla-carica/180345/", "title": "Varchi e parcheggi in centro, Vcs torna alla carica", "top_image": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "meta_img": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "images": ["https://www.luccaindiretta.it/photogallery_new/images/2020/05/emanuela-campoli-garfagnina-morta-vercelli-coronavirus-281843.150x113.jpg", "https://www.luccaindiretta.it/wp-content/uploads/2019/12/logo-lucca-300x48.png", "https://www.luccaindiretta.it/wp-content/themes/edidesk/img/virgola-presscomm-white.png", "https://www.luccaindiretta.it/photogallery_new/images/2020/04/controlli-della-polizia-a-viareggio-280012.660x368.jpg", "https://www.luccaindiretta.it/photogallery_new/images/2020/05/opera-pappatacio-chamber-musica-festival-281841.150x113.jpg", "https://www.luccaindiretta.it/photogallery_new/images/2019/12/pioggia-1-jpg-267082.316x176.jpg", "https://www.luccaindiretta.it/photogallery_new/images/2020/05/1-maggio-coronavirus-passeggiate-centro-storico-lucca-2020-280647.150x113.jpg", "https://www.luccaindiretta.it/wp-content/themes/edidesk/img/avatar-non-presente.jpg", "https://cdn4.3bmeteo.com/images/icone/loc_small_jpg/parz_nuv_strati.jpg", "https://www.luccaindiretta.it/photogallery_new/images/2019/11/carabinierigazzella-jpg-185805.150x113.jpg", "https://www.luccaindiretta.it/photogallery_new/images/2020/05/riccardo-negri-281831.150x113.jpg", "https://www.luccaindiretta.it/photogallery_new/images/2019/11/acquarubinetto-jpg-266710.660x368.jpg", "https://www.luccaindiretta.it/photogallery_new/images/2020/05/laura-spreafico-gesam-gas-le-mura-lucca-281845.150x113.jpg", "https://www.luccaindiretta.it/photogallery_new/images/2020/05/referendum-san-concordio-piazza-coperta-281842.150x113.jpg", "https://img.youtube.com/vi/5vXPSSr-1eE/maxresdefault.jpg", "https://www.luccaindiretta.it/photogallery_new/images/2020/05/laura-spreafico-gesam-gas-le-mura-lucca-281845.660x368.jpg", "https://www.luccaindiretta.it/photogallery_new/images/2019/11/carabinierigazzella-jpg-185805.660x368.jpg", "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg"], "movies": [], "text": "Alla vigilia della ripartenza delle attivit\u00e0, Vivere il Centro Storico va alla carica sui varchi telematici e la sosta, bocciando tra l\u2019altro anche l\u2019idea di concedere suolo pubblico e gratis agli esercenti della citt\u00e0 in modo indiscriminato.\n\n\u201cLa posizione dell\u2019Ascom degli ultimi mesi ci aveva un po\u2019 stupito. Era difficile da capire per quale motivo non si era registrata una levata di scudi di fronte a due misure fatte passare come se fossero a sostegno dei locali del centro storico, che ignorano il resto del Comune e che comunque sono ininfluenti anche dentro le Mura. \u2019 abolizione della tassa di soggiorno e del biglietto per i pullman di turisti ci sembrano misure completamente insignificanti per due motivi: questa estate non ci saranno pullman di turisti e tutte le prenotazioni alberghiere sono state annullate. Che dire poi di un contributo economico identico per tutte le attivit\u00e0 indipendentemente dal reddito aziendale. A proposito, si tratta di denaro comunale che raccoglie le tasse di tutti i cittadini compresi i famigerati residenti del Centro Storico, per\u00f2 l\u2019Ascom non ha sollevato obiezioni perch\u00e9, come si dice \u201cpecunia non olet\u201d. Forse tutta questa accondiscendenza da Ascom era parte del paniere che conteneva le misure che tanto stanno a cuore a pochi componenti dell\u2019Associazione: lo spegnimento dei varchi telematici e l\u2019esproprio degli stalli ai residenti. Misure gi\u00e0 messe in atto dall\u2019amministrazione, come nel primo caso e in corso di seria valutazione per la seconda ipotesi: mettere addirittura 300 stalli gialli a pagamento\u201d.\n\n\u201cMisure \u2013 proseguono da Vcs \u2013 che stridono con la vocazione turistica ultimamente ribadita da componenti del governo lucchese, ma che siamo certi troveranno l\u2019appoggio di almeno un paio di assessori. Non bastava aver tolto il divieto di bivacco e consentire che vie e piazze del centro storico diventassero una grande area di somministrazione all\u2019 aperto stile sagra paesana. Adesso sembra che perfino le piazze monumentali dovranno ospitare tavoli e sedie e ci domandiamo come sar\u00e0 possibile far coesistere i tavoli sul sagrato di San Michele con delle aspettative turistiche. Adesso si aspira a trasformare un centro monumentale in una caotica cittadina stile mediorientale perch\u00e9 ci\u00f2 rientra nella visione di pochi commercianti che non dimostrano di capire dove stanno i loro interessi\u201d.\n\nIl Comitato Vivere il Centro Storico sta ricevendo \u201cmoltissime proteste per le proposte dei vertici di Ascom ed i membri cominciano ad avanzare proposte che sicuramente sono di pancia, ma che per statuto dovranno essere valutate appena potremo riunirci. Si parla dello sciopero degli acquisti nei negozi del centro storico, volantinaggi e consulenze ai residenti per acquistare online, pubblicit\u00e0 a locali fuori dalle Mura ritenuti vantaggiosi per qualit\u00e0 e prezzo e poi la verifica dei dati oggettivi di bilancio aziendale dei locali. Ancor prima di chiedere un ampliamento dello spazio esterno, non sarebbe giusto valutare il registro dei corrispettivi dell\u2019 anno precedente?\u201d.", "keywords": [], "meta_keywords": [""], "tags": ["Lucca", "parcheggi", "Vivere il Centro Storico", "Comitato Vivere il Centro Storico", "comitati"], "authors": [], "publish_date": "Sat May 16 00:00:00 2020", "summary": "", "article_html": "", "meta_description": "Il comitato respinge le proposte dei commercianti di estendere la sosta a pagamento in citt\u00e0", "meta_lang": "it", "meta_favicon": "https://www.luccaindiretta.it/wp-content/themes/edidesk-child/img/favicon/apple-touch-icon.png", "meta_data": {"image_thumb_src": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "thumb": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "og": {"image": {"identifier": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "type": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "width": 655, "height": 365}, "locale": "it_IT", "type": "article", "title": "Varchi e parcheggi in centro, Vcs torna alla carica - Luccaindiretta", "description": "Il comitato respinge le proposte dei commercianti di estendere la sosta a pagamento in citt\u00e0", "url": "https://www.luccaindiretta.it/dalla-citta/2020/05/16/varchi-e-parcheggi-in-centro-vcs-torna-alla-carica/180345/", "site_name": "Luccaindiretta"}, "twitter": {"image": "https://www.luccaindiretta.it/photogallery_new/images/2019/12/parcheggi-a-lucca-270315.660x368.jpg", "card": "summary_large_image", "description": "Il comitato respinge le proposte dei commercianti di estendere la sosta a pagamento in citt\u00e0", "title": "Varchi e parcheggi in centro, Vcs torna alla carica - Luccaindiretta"}, "description": "Il comitato respinge le proposte dei commercianti di estendere la sosta a pagamento in citt\u00e0", "article": {"tag": "Vivere il Centro Storico", "section": "Dalla Citt\u00e0", "published_time": "2020-05-16T13:30:25+00:00"}, "msapplication-TileColor": "#dcb3a7", "theme-color": "#ffffff", "fb": {"app_id": 430637754248931}}, "canonical_link": "https://www.luccaindiretta.it/dalla-citta/2020/05/16/varchi-e-parcheggi-in-centro-vcs-torna-alla-carica/180345/"}