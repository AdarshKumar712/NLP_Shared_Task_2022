{"source_url": "https://sicilianews24.it", "url": "https://sicilianews24.it/per-4-giorni-silvia-romano-ha-dominato-i-media-dividendo-gli-italiani-607181.html", "title": "Per 4 giorni Silvia Romano ha dominato i media \"dividendo\" gli italiani -", "top_image": "https://sicilianews24.it/wp-content/uploads/2020/05/20200525_0007.jpg", "meta_img": "https://sicilianews24.it/wp-content/uploads/2020/05/20200525_0007.jpg", "images": ["https://sicilianews24.it/wp-content/uploads/2020/02/Giuseppe-Floresta-300x201.jpg", "https://sicilianews24.it/wp-content/uploads/2017/01/sicilianews24.jpg", "https://sicilianews24.it/wp-content/uploads/2019/06/logo-ITA-x-footer-ok.gif", "https://sicilianews24.it/wp-content/themes/schema/images/ico-facebook.png", "https://sicilianews24.it/wp-content/uploads/2020/05/20200525_0007-1024x489.jpg", "https://sicilianews24.it/wp-content/themes/schema/images/ico-rss.png", "https://sicilianews24.it/wp-content/uploads/2019/04/italpress-banner-auto.gif", "https://sicilianews24.it/wp-content/uploads/2019/10/Belpasso-Sagra-Ficodindia-4-300x168.jpg", "https://www3.smartadserver.com/ac?out=nonrich&nwid=1406&siteid=289107&pgname=sicilianews24_msite_ban&fmtid=41439&visit=m&tmstp=[timestamp]", "https://sicilianews24.it/wp-content/themes/schema/images/edigma-webagency-palermo-roma-milano.png", "https://sicilianews24.it/wp-content/uploads/2020/05/20200525_0007.jpg", "https://sicilianews24.it/wp-content/themes/schema/images/ico-twitter.png", "https://sicilianews24.it/wp-content/uploads/2020/02/20200226_0014-300x218.jpg", "https://sicilianews24.it/wp-content/uploads/2019/10/FICODINDIA-300x111.jpg", "https://sicilianews24.it/wp-content/uploads/2020/05/OpenDays-870x395-1-300x136.png", "https://sicilianews24.it/wp-content/uploads/2019/12/20191205_0005-300x200.jpg", "https://sicilianews24.it/wp-content/uploads/2017/01/sn24-icon-w.png"], "movies": [], "text": "\n\n_\n\nROMA (ITALPRESS) \u2013 Dal 10 al 14 maggio Silvia Romano con la sua liberazione dopo 18 mesi di prigionia ha dominato i media nazionali ma \u201cdividendo\u201d gli italiani e gli stessi organi d\u2019informazione: la sua visibilita\u2019 ha superato tutti, tranne Papa Francesco, e il suo nome e\u2019 stato abbinato il piu\u2019 delle volte alle parole \u201cislam\u201d, \u201csocial\u201d e \u201cinsulti\u201d. E\u2019 quanto emerge dal monitoraggio svolto da Mediamonitor.it, che utilizza tecnologia e soluzioni sviluppate da Cedat 85, azienda attiva da oltre 30 anni nella fornitura dei contenuti provenienti dal parlato.\n\nMediamonitor.it ha analizzato oltre 1.500 fonti d\u2019informazione fra carta stampata (quotidiani nazionali, locali e periodici), siti di quotidiani, principali radio, tv e blog, alla ricerca delle parole piu\u2019 utilizzate dai media in abbinamento al nome di Silvia Romano.\n\nDal giorno successivo all\u2019annuncio della sua liberazione fino a giovedi\u2019 14, Silvia Romano, e\u2019 stata la piu\u2019 citata sui media italiani toccando il picco giorno mercoledi\u2019 13 (1889 citazioni) con le aggressioni verbali e dimostrative all\u2019indirizzo della cooperante milanese. Nei cinque giorni esaminati il nome di Silvia Romano e\u2019 stato pronunciato almeno una volta ogni 3 minuti e mezzo sulle radio e tv nazionali e sulle principali emittenti regionali, per un totale di 1974 citazioni. Soltanto Papa Francesco ha avuto piu\u2019 menzioni: 3964.\n\nL\u2019analisi di Mediamonitor.it ha evidenziato che il picco di esposizione sulle radio e sulle tv si e\u2019 avuto l\u201911 maggio (286 menzioni): il giorno in cui Silvia Romano e\u2019 tornata nella sua casa di Milano. Le giornate del 12 e del 13 maggio hanno fatto segnare, invece, il picco di esposizione su carta stampata e web, con rispettivamente 1772 e 1889 citazioni.\n\nMediamonitor.it ha rilevato che, dal 9 al 18 maggio, il termine piu\u2019 ricorrente affiancato sui media a Silvia Romano e\u2019 stato \u201cIslam\u201d, con 3018 citazioni, seguito da \u201csocial\u201d (2767): fin dall\u2019annuncio della liberazione della giovane, infatti, la rete si e\u2019 scatenata passando dalla iniziale commozione alle polemiche sulla conversione della ragazza e sul pagamento del riscatto, fino a sfociare in veri e propri insulti.\n\nI termini \u201criscatto\u201d (2279 citazioni) e \u201cinsulti\u201d (1504) sono rispettivamente al quarto e al settimo posto fra quelli piu\u2019 ricorrenti; Giuseppe Conte (2336), che via tweet ha dato notizia della liberazione di Silvia Romano e l\u2019ha accolta al suo arrivo a Ciampino, e\u2019 terzo, mentre il ministro degli Affari Esteri Luigi Di Maio (1959) e\u2019 al quinto posto, precedendo la parola Al Shabaab (1691), il gruppo jihadista legato al terrorismo responsabile del rapimento della giovane. \u201cTerrorismo\u201d (1357 citazioni) e \u201cterrorista\u201d (1307), quest\u2019ultimo riferito soprattutto alla bagarre scoppiata alla Camera, quando il deputato della Lega Pagano ha definito Silvia Romano \u201cneo terrorista\u201d, sono rispettivamente all\u2019ottavo e al nono posto.\n\nIn decima posizione, con 1271 menzioni, troviamo \u201cAisha\u201d: il nome scelto da Silvia dopo avere abbracciato l\u2019Islam precede Giorgia Meloni (907) e Matteo Salvini (896), affiancati alla giovane per le critiche espresse sulla sua vicenda. Meno consistente l\u2019associazione con parole come \u201cong\u201d (819), \u201cCorano\u201d (654) e \u201cconversione\u201d (395).\n\n(ITALPRESS).\n\nsat/com\n\n25-Mag-20 11:39", "keywords": [], "meta_keywords": [""], "tags": [], "authors": [], "publish_date": "Mon May 25 14:40:39 2020", "summary": "", "article_html": "", "meta_description": "ROMA (ITALPRESS) - Dal 10 al 14 maggio Silvia Romano con la sua liberazione dopo 18 mesi di prigionia ha dominato i media nazionali ma \"dividendo\" gli", "meta_lang": "it", "meta_favicon": "https://sicilianews24.it/wp-content/themes/schema/images/apple-touch-icon.png", "meta_data": {"viewport": "width=device-width, initial-scale=1", "apple-mobile-web-app-capable": "yes", "apple-mobile-web-app-status-bar-style": "black", "description": "ROMA (ITALPRESS) - Dal 10 al 14 maggio Silvia Romano con la sua liberazione dopo 18 mesi di prigionia ha dominato i media nazionali ma \"dividendo\" gli", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Per 4 giorni Silvia Romano ha dominato i media \"dividendo\" gli italiani -", "description": "ROMA (ITALPRESS) - Dal 10 al 14 maggio Silvia Romano con la sua liberazione dopo 18 mesi di prigionia ha dominato i media nazionali ma \"dividendo\" gli", "url": "https://sicilianews24.it/per-4-giorni-silvia-romano-ha-dominato-i-media-dividendo-gli-italiani-607181.html", "site_name": "SiciliaNews24", "image": {"identifier": "https://sicilianews24.it/wp-content/uploads/2020/05/20200525_0007.jpg", "width": 1200, "height": 573}}, "article": {"publisher": "https://it-it.facebook.com/sicilianews24.it/", "published_time": "2020-05-25T14:40:39+00:00", "modified_time": "2020-05-25T14:40:48+00:00"}, "twitter": {"card": "summary", "creator": "@sicilianews24", "site": "@sicilianews24"}, "generator": "AMP for WP 1.0.52", "fb": {"pages": 67672663791}, "ia": {"markup_url": "https://sicilianews24.it/per-4-giorni-silvia-romano-ha-dominato-i-media-dividendo-gli-italiani-607181.html?ia_markup=1"}}, "canonical_link": "https://sicilianews24.it/per-4-giorni-silvia-romano-ha-dominato-i-media-dividendo-gli-italiani-607181.html"}