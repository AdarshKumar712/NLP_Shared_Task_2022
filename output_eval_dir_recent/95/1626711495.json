{"source_url": "http://www.baritoday.it", "url": "http://www.baritoday.it/casa/arredamento/creare-ufficio-studio-in-casa-idee-mobili-pareti.html", "title": "Lavorare da casa: idee e consigli per creare una zona studio completa e funzionale", "top_image": "http://www.baritoday.it/~media/horizontal-hi/61128149791341/concetto-contemporaneo-degli-articoli-per-ufficio-del-posto-di-lavoro-della-stanza_53876-23184-2.jpg", "meta_img": "http://www.baritoday.it/~media/horizontal-hi/61128149791341/concetto-contemporaneo-degli-articoli-per-ufficio-del-posto-di-lavoro-della-stanza_53876-23184-2.jpg", "images": ["http://1.citynews.stgy.ovh/~shared/images/v2015/avatars/citynews-baritoday.png", "http://3.citynews-today.stgy.ovh/~media/horizontal-thumb/69513098949270/zanzare.jpg", "http://1.citynews-today.stgy.ovh/~media/horizontal-thumb/7539712938843/condizionatori.jpg", "http://3.citynews.stgy.ovh/~shared/images/v4/elementi/mappa-sud.gif", "http://1.citynews.stgy.ovh/~shared/images/v2015/icons/badge-apple.svg", "http://3.citynews.stgy.ovh/~shared/images/v2015/icons/badge-google.png", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://www.baritoday.it/~media/horizontal-hi/61128149791341/concetto-contemporaneo-degli-articoli-per-ufficio-del-posto-di-lavoro-della-stanza_53876-23184-2.jpg", "http://www.baritoday.it/~shared/do/~/count/?pygCaKVsk0lL3abP1SAwYrZKZ4c_eSxrlG2y8eiiwbBiIzW5Gfg0dLoYg81C0A9XGwvVqhVLIq-NLTV6J_ljirbKgBwYLFAi7De1zFWzYa2iyxsCG2E7gWOdDDKJeJWXJ4RlSwsN2FjJmHCFbAAADTt-72K5MnV6G_LorlBN4cZj6_Q", "http://1.citynews-today.stgy.ovh/~media/horizontal-thumb/12367075987805/giardino1-2.jpg", "http://3.citynews.stgy.ovh/~shared/images/v2015/channel-custom/casa-channel-logo.svg?v=2", "http://1.citynews-today.stgy.ovh/~media/horizontal-thumb/38970011809872/pizza-2.jpg", "http://1.citynews-today.stgy.ovh/~media/horizontal-thumb/16668415318752/giardino-10.jpg", "http://1.citynews-citynews.stgy.ovh/images/cn-horizontal-simple-full-10years.png", "http://2.citynews-today.stgy.ovh/~media/horizontal-thumb/54902631710963/bagno-13.jpg", "http://1.citynews.stgy.ovh/~shared/images/v2015/brands/today-logo.svg"], "movies": [], "text": "Lavorare da casa \u00e8 ormai una realt\u00e0 che riguarda molti di noi. Le aziende infatti hanno trovato lo smart working una soluzione ottimale da offrire ai propri dipendenti nella fase di pandemia ma anche in seguito all'emergenza sanitaria da Covid-19.\n\nQuesta nuova concezione lavorativa pu\u00f2 rappresentare, se ben sfruttata, una buona occasione per godersi gli ambienti di casa e un luogo pi\u00f9 sereno dove concentrarsi; a questi poi si aggiungono tutti coloro che svolgono la libera professione e che decidono di organizzarsi il proprio ufficio proprio in casa. Entrambe queste tipologie di lavoro da casa richiedono la creazione e l\u2019arredo di un ambiente confortevole per chi deve lavorarci quotidianamente o magari se si devono ricevere anche ipotetici clienti.\n\nEcco allora alcuni consigli per rendere gradevole il vostro spazio di lavoro:\n\nScegliete i mobili\n\nI mobili sono la parte pi\u00f9 importante della area di lavoro. Il primo su cui porre l\u2019attenzione \u00e8 senza dubbio la postazione di lavoro; che si tratti di scrivania, tavolo da disegno, piccolo scrittoio, la cosa importante \u00e8 che sia proporzionato alle dimensioni della stanza e che sia a favore di una fonte di luce, che sia essa naturale o artificiale.\n\nDunque la luce \u00e8 fondamentale: una bella lampada da tavolo, o una piantana oltre che arredare illuminano la stanza, \u00e8 importante scegliere la loro luce (bianca o gialla) anche in funzione di quanto tempo stiamo seduti alla nostra scrivania.\n\nLa seduta \u00e8 vitale, soprattutto se stiamo molto tempo in questa posizione. \u00c8 importante scegliere una sedia o una poltrona comoda, magari con una forma ergonomica che favorisca la postura della nostra schiena.\n\nLa cassettiera o la scaffalatura sono i nostri salva spazio per evitare ambienti confusi e disordinati: un suggerimento \u00e8 quello di dotarsi di contenitori appositi, raccoglitori e scatole cosi da dividere tutto per necessit\u00e0 e non perdere mai oggetti o documenti importanti per il nostro lavoro.\n\nImportanti sono le tende che oltre ad arredare, vi proteggono da sguardi esterni indiscreti ma soprattutto vi schermano dai raggi del sole, soprattutto se la vostra scrivania \u00e8 esposta fronte al balcone o alla finestra.\n\nRendete lo studio pi\u00f9 allegro\n\nA nessuno piace lavorare in un posto vuoto e triste, quindi portare allegria intorno a voi \u00e8 la prima regola fondamentale. Se non potete riverniciare le pareti o apportare grandi modifiche aiutatevi con oggetti colorati, come taccuini, post-it, fiori, scatoline e raccoglitori, cornici per quadri, lampade, magari con cose che vi servono anche per lavorare inizierete a rendere lo spazio pi\u00f9 accogliente e pieno, senza esagerare.\n\nSfruttate le pareti\n\nLavorando si crea facilmente disordine; per evitare che il caos prenda il sopravvento sfruttate fino all\u2019ultimo centimetro le pareti intorno a voi, soprattutto in verticale. Il muro davanti a voi, che risulta opprimente e triste, pu\u00f2 essere utilizzato con mensole di diverse dimensioni e altezze per riporre tutto ci\u00f2 che vi serve a portata di mano durante le ore di lavoro.\n\nScegliete bene i colori\n\nI colori vanno scelti attentamente. C\u2019\u00e8 chi lavora bene in un ambiente dai colori vibranti e forti, ma anche chi ama i toni neutri e pi\u00f9 discreti per potersi focalizzare solo su ci\u00f2 che ha di fronte. Scegliete una palette di tonalit\u00e0 e se ne avete la possibilit\u00e0 puntate sui cuscini e sul colore della vostra sedia da scrivania. Il suggerimento \u00e8 quello di utilizzare comunque una cromia che non ci stanchi troppo facilmente.\n\nPer il resto potrete sbizzarrirvi ad arredare in funzione di spazio e disponibilit\u00e0 economiche, con tappeti, poltroncine, piante (ricordatevi che il verde aiuta sempre ed \u00e8 un elemento vitale e positivo per i nostri ambienti), complementi d\u2019arredo che pi\u00f9 vi piacciono e rendono bello e confortevole il vostro angolo d\u2019ufficio.", "keywords": [], "meta_keywords": ["ufficio", "mobili", "idee", "arredo", "lavoro da casa", "smart working", "pareti", ""], "tags": ["pareti", "mobili", "idee", "arredo", "smart working", "lavoro da casa", "ufficio"], "authors": [], "publish_date": null, "summary": "", "article_html": "", "meta_description": "Lavorare da casa \u00e8 una realt\u00e0 comune a molti di noi: ecco qualche consiglio utile per creare uno spazio lavorativo confortevole e personalizzato", "meta_lang": "it", "meta_favicon": "http://3.citynews-baritoday.stgy.ovh/images/v2015/brand/favicon.png", "meta_data": {"title": "Come arredare una stanza da lavoro in casa", "description": "Lavorare da casa \u00e8 una realt\u00e0 comune a molti di noi: ecco qualche consiglio utile per creare uno spazio lavorativo confortevole e personalizzato", "keywords": "ufficio, mobili, idee, arredo, lavoro da casa, smart working, pareti,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1200459776, affiliate-data=ct=smart-banner&pt=408258, app-argument=http://www.baritoday.it/casa/arredamento/creare-ufficio-studio-in-casa-idee-mobili-pareti.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Lavorare da casa: idee e consigli per creare una zona studio completa e funzionale", "description": "Lavorare da casa \u00e8 una realt\u00e0 comune a molti di noi: ecco qualche consiglio utile per creare uno spazio lavorativo confortevole e personalizzato", "image": {"identifier": "http://www.baritoday.it/~media/horizontal-hi/61128149791341/concetto-contemporaneo-degli-articoli-per-ufficio-del-posto-di-lavoro-della-stanza_53876-23184-2.jpg", "width": 1000, "height": 563}, "url": "http://www.baritoday.it/casa/arredamento/creare-ufficio-studio-in-casa-idee-mobili-pareti.html", "site_name": "BariToday", "type": "article"}, "fb": {"app_id": 103521299732418, "pages": 211622545530190}}, "canonical_link": "http://www.baritoday.it/casa/arredamento/creare-ufficio-studio-in-casa-idee-mobili-pareti.html"}