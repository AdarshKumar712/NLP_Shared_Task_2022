{"source_url": "https://www.calcioweb.eu", "url": "https://www.calcioweb.eu/2020/05/coronavirus-a-seul-altri-133-i-casi-legati-a-movida/10416148/", "title": "Coronavirus, a Seul altri 133 i casi legati a movida", "top_image": "https://www.calcioweb.eu/wp-content/uploads/2018/02/adn_cw1.jpg", "meta_img": "https://www.calcioweb.eu/wp-content/uploads/2018/02/adn_cw1.jpg", "images": ["https://www.calcioweb.eu/wp-content/themes/soledad/images/xpenci-holder.png.pagespeed.ic.vOghHNnxkj.png", "https://www.calcioweb.eu/wp-content/uploads/2018/02/xadn_cw1.jpg.pagespeed.ic.eef_ajTUeq.jpg", "https://www.calcioweb.eu/wp-content/uploads/2018/02/adn_cw1.jpg", "https://www.calcioweb.eu/wp-content/uploads/2012/10/logo_cw1.png", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20%20%22%3E%3C/svg%3E", "https://www.facebook.com/tr?id=778840498890897&ev=PageView&noscript=1", "https://push.rce.ligatus.com/push/url.gif?user_name=calcioweb.eu&url=https://www.calcioweb.eu/2020/05/coronavirus-a-seul-altri-133-i-casi-legati-a-movida/10416148/", "https://www.calcioweb.eu/ads.png"], "movies": [], "text": "Seul, 14 mag. (Adnkronos) \u2013 Crescono di giorno in giorno i timori a Seul per la diffusione di quello che viene definito \u201cun virus veramente crudele\u201d. Sono infatti 133 i casi di Covid-19 confermati dalle autorit\u00e0 sanitarie in relazione a locali e discoteche del distretto di Itaewon. Preoccupano le catene di trasmissione dell\u2019infezione nell\u2019area metropolitana di Seul, che \u2013 con 25 milioni di abitanti \u2013 comprende Seul, la provincia di Gyeonggi e Incheon. Le autorit\u00e0 temono che il virus si sia diffuso con la ripresa della movida a fine aprile.\n\nFra i 133 contagi accertati in varie zone della Corea del Sud, ben 73 sono nella capitale, come riporta l\u2019agenzia Yonhap. Dai dati diffusi dai Centri per il controllo e la prevenzione delle malattie (Kcdc) emerge che 82 dei 133 casi riguardano persone che sono state a Itaewon, mentre le altre sono \u2018vittime\u2019 della catena di trasmissione dell\u2019infezione. I due terzi hanno tra i 19 e i 29 anni.\n\nA Incheon, a ovest della capitale, si registrano 14 casi di infezione e si ritiene siano collegati a un 25enne che \u00e8 stato Itaewon e che ha poi trasmesso il virus ai suoi allievi, tutti teenager. Le autorit\u00e0 hanno invitato coloro che sono stati a Itaewon nel periodo \u2018incriminato\u2019 \u2013 tra il 24 aprile e il 6 maggio \u2013 a sottoporsi ai test. Intanto i Kcdc hanno confermato 26 casi di trasmissione locale di coronavirus a livello nazionale: 22 di questi tra Seul, la vicina provincia di Gyeonggi e Inhceon. Sono stati accertati anche altri tre casi \u2018importati\u2019 di coronavirus e nel Paese il totale dei contagi sale a 10.991 dall\u2019inizio dell\u2019emergenza sanitaria. Sono invece 260 i decessi confermati in Corea del Sud a causa della pandemia di coronavirus.", "keywords": [], "meta_keywords": [""], "tags": [], "authors": ["A Cura Di"], "publish_date": "Thu May 14 06:49:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.calcioweb.eu/wp-content/uploads/2012/06/xlogo-favicon-calcioweb.jpeg.pagespeed.ic.cZvdz0ADP5.jpg", "meta_data": {"viewport": "width=device-width, initial-scale=1", "news_keywords": "News Adn", "fb": {"app_id": 179237992247336}, "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus, a Seul altri 133 i casi legati a movida", "description": "Seul, 14 mag. (Adnkronos) \u2013 Crescono di giorno in giorno i timori a Seul\u2026", "url": "https://www.calcioweb.eu/2020/05/coronavirus-a-seul-altri-133-i-casi-legati-a-movida/10416148/", "site_name": "CalcioWeb", "image": {"identifier": "https://www.calcioweb.eu/wp-content/uploads/2018/02/adn_cw1.jpg", "secure_url": "https://www.calcioweb.eu/wp-content/uploads/2018/02/adn_cw1.jpg", "width": 640, "height": 240}}, "article": {"publisher": "https://www.facebook.com/calciowebnew", "section": "News Adn", "published_time": "2020-05-14T06:49:00+00:00"}, "twitter": {"card": "summary", "description": "Seul, 14 mag. (Adnkronos) \u2013 Crescono di giorno in giorno i timori a Seul\u2026", "title": "Coronavirus, a Seul altri 133 i casi legati a movida", "site": "@CalcioWeb", "image": "https://www.calcioweb.eu/wp-content/uploads/2018/02/adn_cw1.jpg", "creator": "@CalcioWeb"}, "generator": "Powered by WPBakery Page Builder - drag and drop page builder for WordPress."}, "canonical_link": "https://www.calcioweb.eu/2020/05/coronavirus-a-seul-altri-133-i-casi-legati-a-movida/10416148/"}