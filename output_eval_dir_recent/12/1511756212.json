{"source_url": "https://www.ilrestodelcarlino.it", "url": "https://www.ilrestodelcarlino.it/fermo/cronaca/rapina-poste-sant-elpidio-a-mare-1.5009324", "title": "Rapina alle Poste di Sant'Elpidio a Mare. \"In un attimo mi sono ritrovata a terra\"", "top_image": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5009320.1580600471%21%2FhttpImage%2Fimage.JPG_gen%2Fderivatives%2Fwidescreen%2Fimage.JPG&w=700&h=391", "meta_img": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5009320.1580600471%21%2FhttpImage%2Fimage.JPG_gen%2Fderivatives%2Fwidescreen%2Fimage.JPG&w=700&h=391", "images": ["https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5009320.1580600471%21%2FhttpImage%2Fimage.JPG_gen%2Fderivatives%2Fwidescreen%2Fimage.JPG&w=700&h=391", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5011601%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5011093%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5011744%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5009320.1580600471%21%2FhttpImage%2Fimage.JPG_gen%2Fderivatives%2Fwidescreen%2Fimage.JPG&h=368", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5011991%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5011124%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.4939011%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "data:image/png;base64,iVBORw0KGgoAAAANSUhEUgAAAAEAAAABCAQAAAC1HAwCAAAAC0lEQVR42mNkYAAAAAYAAjCB0C8AAAAASUVORK5CYII="], "movies": [], "text": "Sant'Elpidio a Mare (fermo), 2 febbraio 2020 - Esce dall\u2019ufficio postale, scossa dai singhiozzi, una signora che aveva vissuto da vicino l\u2019assalto al portavalori: \"Erano mascherati. Hanno cominciato a sparare. Hanno preso i sacchi e sono andati via. Gli era caduto un borsone, quindi sono tornati indietro e riprenderlo e poi sono saliti in macchina. Il povero portavalori ha pure provato a fermarli, sparando al veicolo\". Le fa eco un\u2019amica, anche lei ancora visibilmente scossa: \"Mai vista una cosa del genere. Mi sono ritrovata a terra, con addosso un\u2019altra signora che era stata bruscamente scansata dai malviventi. Siamo cadute tutte e due, ma stiamo bene a parte la paura che ancora ci sentiamo addosso\".\n\n\n\n\u00abQuesta \u00e8 gente che non scherza, spara e basta \u2013 aggiunge un anziano che era ugualmente in fila \u2013, non \u00e8 che sta a pensare a chi ha di fronte\". Un altro pensionato racconta che non \u00e8 solito andare cos\u00ec di buon\u2019ora a ritirare la pensione \"ma oggi, avevo altri impegni e cos\u00ec sono venuto presto. Mai mi sarei aspettato una cosa del genere. Ero in mezzo ad altri, quando ho sentito un colpo fortissimo alla schiena: era uno di loro che cercava di farsi strada. Non si capiva quello che dicevano, pi\u00f9 che altro erano delle urla. Erano armati tutti e tre. Un\u2019arma lunga cos\u00ec \u2013 aggiunge, allargando le mani per circa mezzo metro - Ho il cuore che ancora va a mille\". E\u2019 impressionato dalla scena che si \u00e8 trovato davanti anche un cittadino che stava andando ad attingere l\u2019acqua dalla casetta posta a poca distanza dall\u2019ufficio postale: \"Una signora che era l\u00ec con me, quando ha visto quello che stava accadendo, ha cercato di nascondersi da qualche parte. Quando il portavalori \u00e8 sceso con le borse, come ha sempre fatto, ed \u00e8 andato a bussare per farsi aprire, questi sono scesi dall\u2019auto, armati. Non so se \u00e8 questa la procedura pi\u00f9 sicura per consegnare i soldi, ma c\u2019\u00e8 un ingresso posteriore, protetto dal cancello, che non viene mai usato. Ho visto tutti quegli anziani impauriti, in preda al panico\".\n\n\n\nSul drammatico episodio interviene il primo cittadino, Alessio Terrenzi: \"Tutta la mia solidariet\u00e0 al portavalori e agli anziani che erano in attesa davanti all\u2019ufficio postale. Diciamo che nel male, \u00e8 andata comunque bene, visto che nessuno \u00e8 stato ferito dalle armi da fuoco. Hanno sparato ad altezza d\u2019uomo, ma non con l\u2019intenzione di colpire davvero. Adesso, bisogna lavorare per individuare i responsabili. Le telecamere che abbiamo sparse sul territorio potranno essere d\u2019aiuto\".", "keywords": [], "meta_keywords": [""], "tags": [], "authors": ["Marisa Colibazzi", "Di Marisa Colibazzi"], "publish_date": null, "summary": "", "article_html": "", "meta_description": "Le reazioni di chi aspettava di prendere la pensione", "meta_lang": "it", "meta_favicon": "/favicon.ico", "meta_data": {"viewport": "width=device-width", "theme-color": "#ED303C", "author": "MARISA COLIBAZZI", "description": "Le reazioni di chi aspettava di prendere la pensione", "og": {"title": "Rapina alle Poste di Sant'Elpidio a Mare. \"In un attimo mi sono ritrovata a terra\" - il Resto del Carlino", "type": "article", "description": "Le reazioni di chi aspettava di prendere la pensione", "image": {"identifier": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5009320.1580600471%21%2FhttpImage%2Fimage.JPG_gen%2Fderivatives%2Fwidescreen%2Fimage.JPG&w=700&h=391", "width": 700, "height": 391}, "locale": "it_IT", "site_name": "il Resto del Carlino", "url": "https://www.ilrestodelcarlino.it/fermo/cronaca/rapina-poste-sant-elpidio-a-mare-1.5009324"}, "article": {"published_time": 1580625110000, "modified_time": 1580640162000, "section": "Cronaca"}, "twitter": {"title": "Rapina alle Poste di Sant'Elpidio a Mare. \"In un attimo mi sono ritrovata a terra\" - il Resto del Carlino", "description": "Le reazioni di chi aspettava di prendere la pensione", "site": "@carlino_fermo", "image": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.5009320.1580600471%21%2FhttpImage%2Fimage.JPG_gen%2Fderivatives%2Fwidescreen%2Fimage.JPG&w=700&h=391", "card": "summary_large_image"}, "lp": {"type": "article_article", "url": "https://www.ilrestodelcarlino.it/fermo/cronaca/rapina-poste-sant-elpidio-a-mare-1.5009324"}, "lp.article": {"section": "Cronaca/Cronaca", "tag": "monrif.page.ilresto.fermo", "published_time": "2020-02-02T07:31:50+01:00"}}, "canonical_link": "https://www.ilrestodelcarlino.it/fermo/cronaca/rapina-poste-sant-elpidio-a-mare-1.5009324"}