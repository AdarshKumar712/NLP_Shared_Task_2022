{"source_url": "https://www.haberler.com", "url": "https://www.haberler.com/hasta-bakicidan-gonulleri-fetheden-davranis-13260503-haberi/", "title": "Hasta bak\u0131c\u0131dan g\u00f6n\u00fclleri fetheden davran\u0131\u015f", "top_image": "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg", "meta_img": "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg", "images": ["https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_o.jpg", "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg", "https://www.haberler.com/static/img/tasarim/bosluk.gif", "https://www.facebook.com/tr?id=287433439304759&ev=PageView&noscript=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/reklam/advertisement.gif?ads=1"], "movies": [], "text": "Hasta bak\u0131c\u0131dan g\u00f6n\u00fclleri fetheden davran\u0131\u015f \u00c7orumlu hasta bak\u0131c\u0131 sosyal medyadan kazand\u0131\u011f\u0131 para ve takip\u00e7ilerinin katk\u0131lar\u0131yla \u0130skilip il\u00e7esinde ya\u015fayan do\u011fu\u015ftan engelli gencin evini yeniledi.\n\n\u00c7orumlu hasta bak\u0131c\u0131 sosyal medyadan kazand\u0131\u011f\u0131 para ve takip\u00e7ilerinin katk\u0131lar\u0131yla \u0130skilip il\u00e7esinde ya\u015fayan do\u011fu\u015ftan engelli gencin evini yeniledi.\n\nAnkara'da ya\u015fayan hasta bak\u0131c\u0131 \u00dcmm\u00fcg\u00fcls\u00fcm Karadu\u011fan, 1.5 y\u0131l \u00f6nce sosyal medyada bir hesap a\u00e7t\u0131. Payla\u015f\u0131mlar\u0131n\u0131n be\u011fenilmesi ile k\u0131sa s\u00fcrede pop\u00fcler olan Karadu\u011fan, sosyal medya \u00fczerinden para da kazanmaya ba\u015flad\u0131. Buradaki kazanc\u0131n\u0131 iyili\u011fe d\u00f6n\u00fc\u015ft\u00fcrmek isteyen Karadu\u011fan, memleketi \u00c7orum'un \u0130skilip il\u00e7esinde ihtiya\u00e7 sahibi bir aile oldu\u011funu \u00f6\u011frendi. Kirada oturan ve engelli \u00e7ocuklar\u0131 da bulunan aileye yard\u0131m etmek isteyen Karadu\u011fan, durumu takip\u00e7ileriyle de payla\u015farak destek istedi. K\u0131sa s\u00fcrede daha fazla yard\u0131m toplayan \u00dcmm\u00fcg\u00fcls\u00fcm Karadu\u011fan, yine takip\u00e7ilerinin deste\u011fini alarak Kandur ailesiyle ileti\u015fime ge\u00e7ti. Karadu\u011fan'\u0131n giri\u015fimleri ile 18 ya\u015f\u0131ndaki engelli Yusuf Kandur ve ailesi, bir s\u00fcreli\u011fine yak\u0131nlar\u0131n\u0131n evine yerle\u015ftirildi. K\u0131sa s\u00fcrede Kandur ailesinin evi ba\u015ftan a\u015fa\u011f\u0131 yenilenirken, evdeki e\u015fyalar da de\u011fi\u015ftirildi. Engelli gencin hasta yata\u011f\u0131n\u0131 da yenileyen Karadu\u011fan, ayr\u0131ca Yusuf'un odas\u0131n\u0131 balonlarla s\u00fcsledi. Aile, tadilat \u00e7al\u0131\u015fmalar\u0131n\u0131n k\u0131sa s\u00fcrede bitirilmesinin ard\u0131ndan evlerine tekrar yerle\u015ftirildi. \u00d6rnek davran\u0131\u015f\u0131yla g\u00f6n\u00fclleri fetheden Karadu\u011fan'\u0131n giri\u015fimleriyle Kandur ailesi Ramazan Bayram\u0131nda \u00e7ifte sevin\u00e7 ya\u015fad\u0131.\n\n\"Takip\u00e7ilerim de b\u00fcy\u00fck destek verdi\"\n\n1.5 y\u0131l \u00f6nce sosyal medyada hesap a\u00e7t\u0131\u011f\u0131n\u0131 ve burada videolar payla\u015fmaya ba\u015flad\u0131\u011f\u0131n\u0131 dile getiren \u00dcmm\u00fcg\u00fcls\u00fcm Karadu\u011fan, \"Kendi videolar\u0131m\u0131 m\u00fczikli dinlemek izlemek ho\u015fuma gitti. Bunun \u00fczerine daha \u00e7ok video atmaya ba\u015flad\u0131m. Video say\u0131m art\u0131nca takip\u00e7ilerim de zamanla \u00e7o\u011fald\u0131. Uygulamadan para kazanmaya ba\u015flad\u0131m. Birikimim y\u00fckselince memleketim \u0130skilip'te engelli \u00e7ocu\u011fu olan ve kirada oturan bir aileye ba\u011f\u0131\u015flamak istedim. Bu d\u00fc\u015f\u00fcncemi takip\u00e7ilerimle payla\u015f\u0131nca onlar da b\u00fcy\u00fck destek verdiler. Bunun \u00fczerine Yusuf'un ve ailesinin evini tamamen yeniledik. Ona yeni yatak ald\u0131k\" dedi.\n\n\u00d6n\u00fcm\u00fczdeki g\u00fcnlerde yeni bir \u00e7a\u011fr\u0131da daha bulunarak ba\u015fka ailelerin de hayat\u0131n\u0131 de\u011fi\u015ftirmeyi planlad\u0131\u011f\u0131n\u0131 a\u00e7\u0131klayan Karadu\u011fan, kendisine destek olan takip\u00e7ilerine de te\u015fekk\u00fcr etti. Bunun sosyal medyan\u0131n en g\u00fczel y\u00f6n\u00fc oldu\u011funu kaydeden Karadu\u011fan, \"Yusuf'un mutlulu\u011fu bizim mutlulu\u011fumuz\" dedi. - \u00c7ORUM\n\nKaynak: \u0130HA", "keywords": [], "meta_keywords": ["\u0130skilip", "\u00c7orum", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "\u00c7orumlu hasta bak\u0131c\u0131 sosyal medyadan kazand\u0131\u011f\u0131 para ve takip\u00e7ilerinin katk\u0131lar\u0131yla \u0130skilip il\u00e7esinde ya\u015fayan do\u011fu\u015ftan engelli gencin evini yeniledi.", "meta_lang": "tr", "meta_favicon": "/touch-icon-iphone.png", "meta_data": {"description": "\u00c7orumlu hasta bak\u0131c\u0131 sosyal medyadan kazand\u0131\u011f\u0131 para ve takip\u00e7ilerinin katk\u0131lar\u0131yla \u0130skilip il\u00e7esinde ya\u015fayan do\u011fu\u015ftan engelli gencin evini yeniledi.", "keywords": "\u0130skilip, \u00c7orum, G\u00fcncel, Haber", "image": "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg", "medium": "news", "dateCreated": "2020-05-26T11:06:32+03:00", "dateUpdated": "2020-05-26T11:09:54+03:00", "msapplication-starturl": "https://www.haberler.com", "article": {"id": 13260503, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130skilip, \u00c7orum, G\u00fcncel"}, "og": {"url": "https://www.haberler.com/hasta-bakicidan-gonulleri-fetheden-davranis-13260503-haberi/", "site_name": "Haberler.com", "locale": "tr_TR", "type": "article", "title": "Hasta bak\u0131c\u0131dan g\u00f6n\u00fclleri fetheden davran\u0131\u015f", "description": "\u00c7orumlu hasta bak\u0131c\u0131 sosyal medyadan kazand\u0131\u011f\u0131 para ve takip\u00e7ilerinin katk\u0131lar\u0131yla \u0130skilip il\u00e7esinde ya\u015fayan do\u011fu\u015ftan engelli gencin evini yeniledi.", "image": {"identifier": "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg", "secure_url": "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/hasta-bakicidan-gonulleri-fetheden-davranis-13260503-haberi/", "card": "summary_large_image", "site": "Haberler", "title": "Hasta bak\u0131c\u0131dan g\u00f6n\u00fclleri fetheden davran\u0131\u015f", "description": "\u00c7orumlu hasta bak\u0131c\u0131 sosyal medyadan kazand\u0131\u011f\u0131 para ve takip\u00e7ilerinin katk\u0131lar\u0131yla \u0130skilip il\u00e7esinde ya\u015fayan do\u011fu\u015ftan engelli gencin evini yeniledi.", "image": "https://foto.haberler.com/haber/2020/05/26/hasta-bakicidan-gonulleri-fetheden-davranis-13260503_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/hasta-bakicidan-gonulleri-fetheden-davranis-13260503-haberi/"}