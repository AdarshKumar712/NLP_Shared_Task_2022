{"source_url": "https://cinema.fanpage.it", "url": "https://cinema.fanpage.it/e-morto-a-77-anni-terry-jones-dei-monty-python-il-regista-era-gravemente-malato/", "title": "\u00c8 morto a 77 anni Terry Jones fondatore dei Monty Python, il regista era gravemente malato", "top_image": "https://static.fanpage.it/wp-content/uploads/sites/17/2020/01/terry-jones-ok.jpg", "meta_img": "https://static.fanpage.it/wp-content/uploads/sites/17/2020/01/terry-jones-ok.jpg", "images": ["https://static.fanpage.it/wp-content/uploads/sites/25/2020/04/morgan-domenica-in-box-300x100.jpg", "https://graph.facebook.com/126881400674472/picture?size=square&width=100&height=100", "https://static.fanpage.it/wp-content/uploads/2019/12/Giancarlo-Chiarello-200x133.jpg", "https://static.fanpage.it/wp-content/uploads/sites/17/2019/12/collageDouglas-200x133.jpg", "https://static.fanpage.it/wp-content/uploads/sites/14/2020/04/derek-jones-200x133.jpg", "https://static.fanpage.it/wp-content/uploads/sites/17/2020/01/terry-jones-ok.jpg", "https://static.fanpage.it/wp-content/uploads/sites/17/2020/04/LP_11082567-140x140.jpg", "https://static.fanpage.it/site/img/common/fb-iconfanpage.jpg?v=202004270949", "https://static.fanpage.it/wp-content/uploads/sites/17/2020/04/deviau-1587110055161-200x133.jpg", "https://static.fanpage.it/wp-content/uploads/2019/11/vanni-leopardi-200x133.jpg", "https://static.fanpage.it/wp-content/uploads/sites/14/2019/12/GettyImages-468210313-200x133.jpg", "https://api.fanpage.it/views/s.gif", "https://static.fanpage.it/site/img/common/icon-footer.png?v=202004270949", "https://static.fanpage.it/site/img/common/iconApp-chrome.png?v=202004270949", "https://static.fanpage.it/wp-content/uploads/2019/11/terry-oneill-200x133.jpg", "https://static.fanpage.it/site/img/common/app-sponsored.png?v=202004270949", "https://static.fanpage.it/wp-content/uploads/sites/17/2020/04/matrimonio-a-Parigi-140x140.jpg", "https://static.fanpage.it/wp-content/uploads/sites/17/2020/04/drive-in-140x140.jpg", "https://staticfanpage.akamaized.net/wp-content/uploads/sites/17/2020/01/terry-jones-ok.jpg", "https://static.fanpage.it/wp-content/uploads/2020/04/Schermata-2020-04-06-alle-11.52.10-200x133.jpg", "https://static.fanpage.it/wp-content/uploads/sites/17/2020/03/hanks_ok-140x140.jpg", "https://b.scorecardresearch.com/p?c1=2&c2=18904044&cv=2.0&cj=1", "https://static.fanpage.it/wp-content/uploads/sites/17/2020/04/hanks-moglie-1587369467294-140x140.jpg", "https://static.fanpage.it/site/img/common/fanpage-ft-logo.png?v=202004270949", "https://static.fanpage.it/wp-content/uploads/sites/27/2020/04/Schermata-2020-04-08-alle-20.04.15-200x133.jpg", "https://www.facebook.com/tr?id=2062554930705272&ev=PageView&noscript=1"], "movies": [], "text": "La terribile notizia per il mondo del cinema arriva dal Regno Unito. L'attore e regista Terry Jones, storico membro del collettivo Monty Python, \u00e8 morto nella serata di ieri, 21 gennaio 2020 a 77 anni, a causa di una malattia degenerativa che gli aveva tolto la capacit\u00e0 di utilizzo della parola, una forma di demenza di cui gi\u00e0 soffriva da tempo. Ad annunciarlo \u00e8 stata la famiglia e in particolare la moglie Anne Soderstorme, a fianco del marito fino all'ultimo momento. I familiari hanno fatto sapere con una nota che quella del regista \u00e8 stata una lunga e coraggiosa battaglia, affrontata sempre con il buon umore, per quanto possibile.\n\nDopo alcuni giorni trascorsi con la moglie, i figli, la sua grande famiglia e i tanti amici pi\u00f9 stretti, Terry se n'\u00e8 andato nella sua casa a Nord di Londra. Abbiamo tutti perso un uomo amorevole, gentile, affettuoso, carismatico e creativo, la cui individualit\u00e0 senza compromessi, l'intelletto implacabile e lo straordinario senso dell'umorismo hanno entusiasmato milioni di persone, nel corso di sei decenni.\n\nCome hanno ricordato i familiari, quello del regista era un talento polivalente. Gli anni insieme ai Monty Python, i suoi libri per ragazzi, cos\u00ec come i programmi televisivi a cui ha partecipato e le sue poesie, tutto il suo lavoro rester\u00e0 un'indelebile eredit\u00e0 per il mondo del cinema.\n\nLa battaglia contro la malattia\n\nTerry Jones soffriva da anni di Afasia Primaria Progressiva, una variante della demenza che ha un impatto sulla sua capacit\u00e0 di comunicare. Negli ultimi mesi di vita infatti il regista riusciva a malapena a pronunciare poche parole, ma nonostante ci\u00f2 la sua famiglia ricorda che non ha mai smesso di ridere.\n\nNoi, la moglie Anna, i figli Bill, Sally, Siri e la sua famiglia allargata vorremo ringraziare i medici professionisti che hanno seguito Terry per aver reso i suoi ultimi anni di vita non solo sopportabili, ma spesso gioiosi. Speriamo che questo disturbo un giorno possa essere sradicato del tutto. Chiediamo che la nostra privacy sia rispettata in questo momento cos\u00ec delicato e ringraziamo di aver vissuto al fianco di un uomo dal talento straordinario, giocoso, che ha trascorso una vita autentica, come avrebbe detto lui \u2018Amorevolmente glassata con il glucosio'.\n\nA causa del suo stato di salute che gli impediva di rilasciare interiste, nel 2016 il regista non aveva potuto partecipare alla cerimonia di assegnazione del \"BAFTA Special Award for Outstanding Contribution to Film and Television\", riconoscimento speciale dell'universo cinematografico, che gli \u00e8 stato poi attribuito qualche mese dopo ai Bafta Cymru. Il suo portavoce aveva fatto sapere che l'artista si riteneva orgoglioso e onorato di averlo ricevuto.\n\nLa carriera di Terry Jones\n\nAttore, regista, sceneggiatore, presentatore televisivo e persino musicista. Terry Jones, nato in Galles nel 1942, \u00e8 stato co-fondatore dei Monty Phyton nel 1969 con Graham Chapman, John Cleese, Terry Gilliam, Eric Idle e Michael Palin. Insieme al gruppo umoristico, aveva diretto lungometraggi di successo tra cui Monty Python e il Sacro Graal (insieme a Terry Gilliam), Brian di Nazareth e Monty Python \u2013 Il senso della vita.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Terry Jones, storico membro del collettivo inglese Monty Python, \u00e8 morto ieri nella sua casa a Nord di Londra", "meta_lang": "it", "meta_favicon": "https://static.fanpage.it/site/img/wordpress/favicon/favicon-spettacolo.ico?v=202004270949", "meta_data": {"description": "Terry Jones, storico membro del collettivo inglese Monty Python, \u00e8 morto ieri nella sua casa a Nord di Londra", "og": {"title": "\u00c8 morto a 77 anni Terry Jones fondatore dei Monty Python, il regista era gravemente malato", "type": "article", "url": "https://cinema.fanpage.it/e-morto-a-77-anni-terry-jones-dei-monty-python-il-regista-era-gravemente-malato/", "description": "Terry Jones, storico membro del collettivo inglese Monty Python, \u00e8 morto ieri nella sua casa a Nord di Londra", "image": {"identifier": "https://static.fanpage.it/wp-content/uploads/sites/17/2020/01/terry-jones-ok.jpg", "width": 638, "height": 425}, "site_name": "Cinema Fanpage"}, "fb": {"app_id": 1018099761613346, "admins": 1169898145, "pages": 119000911471062}, "twitter": {"card": "summary_large_image", "url": "https://cinema.fanpage.it/e-morto-a-77-anni-terry-jones-dei-monty-python-il-regista-era-gravemente-malato/", "title": "\u00c8 morto a 77 anni Terry Jones fondatore dei Monty Python, il regista era gravemente malato", "description": "Terry Jones, storico membro del collettivo inglese Monty Python, \u00e8 morto ieri nella sua casa a Nord di Londra. L'attore e regista soffriva da tempi di una malattia degenerativa, una sorta di demenza dalla quale non si \u00e8 pi\u00f9 ripreso. La moglie e la famiglia gli sono stati vicino fino all'ultimo: 'Abbiamo tutti perso un uomo amorevole, gentile, affettuoso, carismatico e creativo'.", "image": "https://static.fanpage.it/wp-content/uploads/sites/17/2020/01/terry-jones-ok.jpg", "site": "@fanpage", "creator": "@fanpage"}, "application-name": "Cinema Fanpage", "msapplication-TileColor": "#FFFFFF", "msapplication-TileImage": "https://static.fanpage.it/site/img/wordpress/favicon/extra/spettacolo/ms-icon-144x144.png", "msapplication-square70x70logo": "https://static.fanpage.it/site/img/wordpress/favicon/extra/spettacolo/ms-icon-70x70.png", "msapplication-square150x150logo": "https://static.fanpage.it/site/img/wordpress/favicon/extra/spettacolo/ms-icon-150x150.png", "msapplication-square310x310logo": "https://static.fanpage.it/site/img/wordpress/favicon/extra/spettacolo/ms-icon-310x310.png", "al": {"android": {"package": "com.ciaopeople.fanpage", "app_name": "Fanpage", "url": "fanpage://cinema.fanpage.it/e-morto-a-77-anni-terry-jones-dei-monty-python-il-regista-era-gravemente-malato/"}}, "google-site-verification": "RrCAmt1WPfmFVL9gXmXglbXmard3emNsKhceNIR6Tzo"}, "canonical_link": "https://cinema.fanpage.it/e-morto-a-77-anni-terry-jones-dei-monty-python-il-regista-era-gravemente-malato/"}