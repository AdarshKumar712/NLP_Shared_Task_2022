{"source_url": "https://www.alessioporcu.it", "url": "https://www.alessioporcu.it/articoli/il-tar-blocca-la-discarica-accolto-il-ricorso-dei-cittadini/", "title": "Il Tar blocca la discarica, accolto il ricorso dei cittadini \u2013 AlessioPorcu.it", "top_image": "https://www.alessioporcu.it/wp-content/uploads/2020/03/Imagoeconomica_215160-1200x827.jpg", "meta_img": "https://www.alessioporcu.it/wp-content/uploads/2020/03/Imagoeconomica_215160-1200x827.jpg", "images": ["https://www.alessioporcu.it/wp-content/uploads/2020/03/Imagoeconomica_215160-1200x827.jpg", "https://www.alessioporcu.it/wp-content/uploads/2016/03/676-e1459066609137-300x178.jpg", "https://www.alessioporcu.it/wp-content/uploads/2020/03/Imagoeconomica_1370279_2-480x300.jpg", "https://www.alessioporcu.it/wp-content/uploads/2020/03/Imagoeconomica_1341397-300x200.jpg", "https://www.alessioporcu.it/wp-content/uploads/2020/03/Lucio-Migliorelli-480x300.jpg", "https://www.alessioporcu.it/wp-content/uploads/2017/09/logo-alessioporcu.png", "https://www.alessioporcu.it/wp-content/uploads/2020/03/Imagoeconomica_392981-480x300.jpg", "https://www.alessioporcu.it/wp-content/uploads/2017/09/gca-300x99.png", "https://www.alessioporcu.it/wp-content/uploads/2020/03/Imagoeconomica_215160-1200x720.jpg"], "movies": [], "text": "\u00a9 Foto Paris / Imagoeconomica\n\nStop temporaneo ai lavori con i quali realizzare la nuova discarica del gruppo Lozza. Il Tar ha sospeso fino all'udienza di aprile. \u00c8 l'impianto nel quale accogliere i rifiuti di Roma dopo il trattamento di riciclo delle materie prime. Potrebbe servire anche a Frosinone in caso di emergenze\n\nSi bloccano i lavori della nuova discarica di Roma a Monte Carnevale. \u00c8 quella della societ\u00e0 Ngr di Valter Lozza, l\u2019imprenditore che gestisce l\u2019impianto in via di esaurimento a Cerreto di Roccasecca e l\u2019analoga struttura di Civitavecchia. . Ad imporre lo stop \u00e8 stato il presidente della sezione I quater del Tar Lazio.\n\nIl Tar del Lazio\n\nHa accolto il ricorso dei cittadini della Valle Galeria e sospeso la determina della Regione Lazio dello scorso 27 dicembre. \u00c8 quella con la quale la Ngr veniva autorizzata a realizzare la discarica di inerti e fanghi nella cava esaurita a Monte Carnevale. Proprio l\u00ec il 31 dicembre scorso la Giunta della sindaca Virginia Raggi ha autorizzato invece la realizzazione della discarica comunale nella quale conferire gli scarti dei rifiuti prodotti a Roma e sottoposti al trattamento per il recupero di tutti i materiali riciclabili.\n\nLa conseguenza del provvedimento monocratico adottato dal giudice \u00e8 il blocco dei lavori con cui attrezzare l\u2019area per adeguarla alle normative e metterla in attivit\u00e0. Ma \u00e8 un blocco temporaneo. Infatti la stessa sezione I quater Tar si riunir\u00e0 il 3 aprile in Camera di Consiglio: cio\u00e8 non ci sar\u00e0 il solo presidente ad esaminare la questione ma l\u2019intero collegio. In quella sede dovranno discutere se confermare la misura cautelare oppure no.\n\nI tre ricorsi\n\nIl ricorso \u00e8 solo uno di quelli presentati dai cittadini. Sono scesi sul piede di guerra da quando \u00e8 iniziato il procedimento per la valutazione di impatto ambientale. \u00c8 il via libera necessario per poter realizzare l\u2019opera: la conferenza dei servizi (cio\u00e8 il tavolo con tutti gli enti competenti sul tema) deve dire se quell\u2019impianto rispetta o meno l\u2019ambiente.\n\nI cittadini dicono no alla discarica di Monte Carnevale per una serie di ragioni. Tra cui fondamentali ragioni tecniche.\n\nVALLE GALERIA. SITO MONTE CARNEVALE FOTO \u00a9 CARLO LANNUTTI / IMAGOECONOMICA\n\nDopo che la discarica \u00e8 stata autorizzata per ricevere rifiuti inerti (con invaso per rifiuti non pericolosi) ed \u00e8 stata poi scelta dal Comune come impianto per i rifiuti di Roma, i cittadini hanno indetto manifestazioni e chiesto di essere ascoltati da Regione e Comune. \u201cSenza ricevere alcuna attenzione o risposta da parte delle istituzioni\u201d sostiene il Comitato Valle Galeria Libera e l\u2019associazione Raggio Verde. Sono stati i loro avvocati a rappresentare i cittadini nel ricorso al Tar ottenendo lamomentanea sospensione dei lavori. (leggi qui Scontro sulla discarica di Lozza a Roma: 3 ricorsi al Tar)\n\nIl provvedimento monocratico \u00e8 stato sollecitato evidenziando che \u201ci lavori di costruzione della discarica sono iniziati improvvisamente in fretta e furia. Nonostante tutta l\u2019Italia sia bloccata dall\u2019emergenza sanitaria, le udienze vengano rinviate, i lavori in cantiere sono continuati, con sprezzo anche dei rischi per la pubblica incolumit\u00e0, oltre che per la salute degli operai, come se la costruzione di una discarica in un sito inidoneo fosse un servizio pubblico essenziale\u201d.\n\nI lavori sono stati bloccati fino all\u2019udienza collegiale del 3 Aprile 2020. Poi dipender\u00e0 da cosa decider\u00e0 il Tar.", "keywords": [], "meta_keywords": [""], "tags": ["Mad", "Discarica", "Tar", "Valter Lozza", "Rifiuti"], "authors": ["Giulia Crescenzi", "Donato Robilotta"], "publish_date": "Sat Mar 14 20:05:06 2020", "summary": "", "article_html": "", "meta_description": "Stop temporaneo ai lavori con i quali realizzare la nuova discarica del gruppo Lozza. Il Tar ha sospeso fino all'udienza di aprile. \u00c8 l'impianto nel quale accogliere i rifiuti di Roma dopo il trattamento di riciclo delle materie prime. Potrebbe servire anche a Frosinone in caso di emergenze", "meta_lang": "it", "meta_favicon": "https://www.alessioporcu.it/wp-content/uploads/2017/09/cropped-logo-social-alessioporcu-32x32.png", "meta_data": {"viewport": "width=device-width, initial-scale=1, maximum-scale=1, user-scalable=1", "msapplication-TileImage": "https://www.alessioporcu.it/wp-content/uploads/2017/09/cropped-logo-social-alessioporcu-270x270.png", "description": "Stop temporaneo ai lavori con i quali realizzare la nuova discarica del gruppo Lozza. Il Tar ha sospeso fino all'udienza di aprile. \u00c8 l'impianto nel quale accogliere i rifiuti di Roma dopo il trattamento di riciclo delle materie prime. Potrebbe servire anche a Frosinone in caso di emergenze", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Il Tar blocca la discarica, accolto il ricorso dei cittadini \u2013 AlessioPorcu.it", "description": "Stop temporaneo ai lavori con i quali realizzare la nuova discarica del gruppo Lozza. Il Tar ha sospeso fino all'udienza di aprile. \u00c8 l'impianto nel quale accogliere i rifiuti di Roma dopo il trattamento di riciclo delle materie prime. Potrebbe servire anche a Frosinone in caso di emergenze", "url": "https://www.alessioporcu.it/articoli/il-tar-blocca-la-discarica-accolto-il-ricorso-dei-cittadini/", "site_name": "AlessioPorcu.it", "updated_time": "2020-03-15T06:51:18+00:00", "image": {"identifier": "https://www.alessioporcu.it/wp-content/uploads/2020/03/Imagoeconomica_215160-1200x827.jpg", "secure_url": "https://www.alessioporcu.it/wp-content/uploads/2020/03/Imagoeconomica_215160-1200x827.jpg", "width": 1200, "height": 827}}, "article": {"publisher": "https://www.facebook.com/alessioporcu/", "tag": "Valter Lozza", "section": "Articoli", "published_time": "2020-03-14T20:05:06+00:00", "modified_time": "2020-03-15T06:51:18+00:00", "author": "https://www.facebook.com/alessioporcu/"}, "fb": {"app_id": 133569433896648, "pages": 1464601667170019}, "twitter": {"card": "summary_large_image", "description": "Stop temporaneo ai lavori con i quali realizzare la nuova discarica del gruppo Lozza. Il Tar ha sospeso fino all'udienza di aprile. \u00c8 l'impianto nel quale accogliere i rifiuti di Roma dopo il trattamento di riciclo delle materie prime. Potrebbe servire anche a Frosinone in caso di emergenze", "title": "Il Tar blocca la discarica, accolto il ricorso dei cittadini \u2013 AlessioPorcu.it", "site": "@Alessio_Porcu", "image": "https://www.alessioporcu.it/wp-content/uploads/2020/03/Imagoeconomica_215160-scaled.jpg", "creator": "@Alessio_Porcu"}, "apple-mobile-web-app-title": "AlessioPorcu.it", "generator": "Powered by Visual Composer - drag and drop page builder for WordPress.", "ia": {"markup_url_dev": "https://www.alessioporcu.it/articoli/il-tar-blocca-la-discarica-accolto-il-ricorso-dei-cittadini/?ia_markup=1"}, "onesignal": "wordpress-plugin"}, "canonical_link": "https://www.alessioporcu.it/articoli/il-tar-blocca-la-discarica-accolto-il-ricorso-dei-cittadini/"}