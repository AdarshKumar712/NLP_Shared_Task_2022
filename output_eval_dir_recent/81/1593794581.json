{"source_url": "https://iltirreno.gelocal.it", "url": "https://iltirreno.gelocal.it/pisa/cronaca/2020/04/30/news/tre-negozi-su-dieci-rischiano-di-chiudere-il-4-maggio-noi-vogliamo-riaprire-1.38787773", "title": "Tre negozi su dieci rischiano di chiudere: \u00abIl 4 maggio noi vogliamo riaprire\u00bb", "top_image": "https://iltirreno.gelocal.it/image/contentid/policy:1.38787780:1588233411/combo1.jpg?f=detail_558&h=720&w=1280&$p$f$h$w=ce88aee", "meta_img": "https://iltirreno.gelocal.it/image/contentid/policy:1.38787780:1588233411/combo1.jpg?f=detail_558&h=720&w=1280&$p$f$h$w=ce88aee", "images": ["https://www.gelestatic.it/thimg/z63SFSqjibrCbFxxWUbWxwY1LgI=/290x164/smart/https%3A//iltirreno.gelocal.it/image/contentid/policy%3A1.38810684%3A1588759102/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/cless/common/2013-v1/img/meteo/2_giorno.png", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38807860:1588701874/Annotazione%202020-05-05%20200250.jpg?f=detail_558&h=720&w=1280&$p$f$h$w=6aaa0d9", "https://www.gelestatic.it/thimg/9UGEsZ6haPbSzZJiqfM6GzIusDM=/290x164/smart/https%3A//iltirreno.gelocal.it/image/contentid/policy%3A1.38807979%3A1588704146/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/cless/common/2018-v1/img/lazy.png", "https://www.gelestatic.it/thimg/JqoBYy_Due4FpUmz2u-j7IBUl7g=/290x164/smart/https%3A//iltirreno.gelocal.it/image/contentid/policy%3A1.38810710%3A1588759766/01CAAPE6X14002-G.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D96efe24", "https://www.gelestatic.it/thimg/tGf4YKdMLNA8gJYaxGTYAt-WL0k=/960x540/smart/https%3A//iltirreno.gelocal.it/image/contentid/policy%3A1.38787780%3A1588233411/combo1.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dce88aee", "https://iltirreno.gelocal.it/image/contentid/policy:1.38787780:1588233411/combo1.jpg?f=detail_558&h=720&w=1280&$p$f$h$w=ce88aee", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38600125:1584366189/instagramers.jpg?f=detail_558&h=720&w=1280&$p$f$h$w=e16f743"], "movies": [], "text": "PISA. Dalle parole ai fatti. Dopo le critiche al decreto che di fatto rinvia le riaperture per negozi e pubblici esercizi a data da destinarsi e comunque ben dopo il 4 maggio le associazioni si organizzano per manifestare il proprio dissenso e chiedere la possibilit\u00e0 di riaprire i battenti, in sicurezza ma prima della tempistica ipotizzata dal governo. Ad annunciare battaglia \u00e8, anzitutto, Confcommercio che lancia la mobilitazione delle imprese con iniziative forti per anticipare al 4 maggio l'apertura di negozi e al 18 maggio quella di pubblici esercizi, parrucchieri ed estetisti. Il passo formale in questo senso \u00e8 stato fatto in queste ore: una richiesta di riapertura inoltrata alla Prefettura. Cosa succeder\u00e0 se la risposta sar\u00e0 negativa? Difficile dirlo: dopo due mesi di stop il rischio di prendere una multa per protesta potrebbe smorzare la volont\u00e0 di manifestare dissesto in molti. Tuttavia la situazione \u00e8 grave, la crisi pesantissima ed anche rinviare di due settimane le riaperture per molti potrebbe significare il tracollo.\n\n\u00abPisa \u00e8 pronta a fare la propria parte fino in fondo nel coinvolgere l'intera rete del commercio e della ristorazione in vista del prossimo 4 maggio \u2013 annunciano all'unisono la presidente di Confcommercio Provincia di Pisa Federica Grassini e il direttore Federico Pieragnoli - Non c'\u00e8 pi\u00f9 tempo da perdere, occorre cambiare rotta subito. L'esasperazione ha raggiunto livelli insostenibili e i danni economici sono colossali, se pensiamo che un 20-30% di negozi e locali rischia seriamente di non riaprire mai pi\u00f9. E questo \u00e8 inaccettabile\u00bb.\n\nMentre la presidente regionale Anna Lapini scrive al presidente della Regione e ai Prefetti per sollecitare il premier Conte a modificare il calendario della fase 2, i vertici della Confcommercio pisana orientano lo sguardo gi\u00e0 al risultato: \u00abDopo due mesi di blocco totale, cosa si pu\u00f2 chiedere di pi\u00f9 ai nostri imprenditori? Non c'\u00e8 pi\u00f9 sangue da cavare, l'apertura di tutti i negozi al 4 maggio e dei pubblici esercizi al 18 \u00e8 una scelta imprescindibile. La necessit\u00e0 di una mobilitazione generale per quel giorno \u00e8 fortemente sentita non solo da tutti gli imprenditori ma anche da tanti cittadini. Non abbiamo alternative: siamo pronti a ripartire con la massima sicurezza, perch\u00e9 non ci sono stati aiuti di alcun tipo, e rischiamo di dover mettere a casa centinaia di migliaia di persone\u00bb.\n\n\n\n\u00abNon ci faremo cancellare con un tratto di penna vergato su un oscuro decreto e per questo il prossimo 4 maggio i nostri negozi resteranno aperti e lo stesso vale per pubblici esercizi, parrucchieri ed estetisti\u00bb tuonano Grassini e Pieragnoli. \u00abSe non si apre adesso si bruceranno 50 miliardi di euro di consumi, e l'apertura a giugno di bar e ristoranti porter\u00e0 a 34 miliardi di perdite, un terzo di tutto il fatturato del 2019 - concludono - . \u00c8 la stessa Corte Costituzionale a ricordarci in queste ore come pi\u00f9 la compressione di un diritto \u00e8 severa e pi\u00f9 \u00e8 necessario che le limitazioni siano circoscritte nel tempo. Se pensiamo che vengono consentite attivit\u00e0 e servizi potenzialmente pi\u00f9 esposti al contagio per il numero di persone coinvolte, come le grandi imprese manifatturiere, e che sono due mesi che negozi e pubblici esercizi sono ermeticamente chiusi, anche questa \u00e8 una anomalia da correggere\u00bb. \u2014", "keywords": [], "meta_keywords": ["coronavirus"], "tags": [], "authors": ["Camilla Palagi", "Sara Venchiarutti", "Giuseppe Boi"], "publish_date": "Thu Apr 30 00:00:00 2020", "summary": "", "article_html": "", "meta_description": "Confcommercio sul piede di guerra per evitare il tracollo delle attivit\u00e0: chiesto il via libera alla prefettura di Pisa", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "description": "Confcommercio sul piede di guerra per evitare il tracollo delle attivit\u00e0: chiesto il via libera alla prefettura di Pisa", "viewport": "width=device-width, initial-scale=1.0", "title": "Tre negozi su dieci rischiano di chiudere: \u00abIl 4 maggio noi vogliamo riaprire\u00bb  - cronaca - Il Tirreno", "thumb": "https://iltirreno.gelocal.it/image/contentid/policy:1.38787780:1588233411/combo1.jpg?f=detail_558&h=720&w=1280&$p$f$h$w=ce88aee", "edition": "pisa", "keywords": "coronavirus", "news_keywords": "coronavirus", "DC.subject": "coronavirus", "article": {"published_time": "2020-04-30", "modified_time": "2020-04-30", "section": "iltirreno cronaca", "publisher": "https://www.facebook.com/IlTirreno", "content_tier": "locked"}, "twitter": {"card": "summary_large_image", "site": "@iltirreno", "title": "Tre negozi su dieci rischiano di chiudere: \u00abIl 4 maggio noi vogliamo riaprire\u00bb", "description": "Confcommercio sul piede di guerra per evitare il tracollo delle attivit\u00e0: chiesto il via libera alla prefettura di Pisa", "image": "https://iltirreno.gelocal.it/image/contentid/policy:1.38787780:1588233411/combo1.jpg?f=detail_558&h=720&w=1280&$p$f$h$w=ce88aee", "url": "https://iltirreno.gelocal.it/pisa/cronaca/2020/04/30/news/tre-negozi-su-dieci-rischiano-di-chiudere-il-4-maggio-noi-vogliamo-riaprire-1.38787773"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Tre negozi su dieci rischiano di chiudere: \u00abIl 4 maggio noi vogliamo riaprire\u00bb", "description": "Confcommercio sul piede di guerra per evitare il tracollo delle attivit\u00e0: chiesto il via libera alla prefettura di Pisa", "image": "https://iltirreno.gelocal.it/image/contentid/policy:1.38787780:1588233411/combo1.jpg?f=detail_558&h=720&w=1280&$p$f$h$w=ce88aee", "url": "https://iltirreno.gelocal.it/pisa/cronaca/2020/04/30/news/tre-negozi-su-dieci-rischiano-di-chiudere-il-4-maggio-noi-vogliamo-riaprire-1.38787773"}, "format-detection": "telephone=no"}, "canonical_link": "https://iltirreno.gelocal.it/pisa/cronaca/2020/04/30/news/tre-negozi-su-dieci-rischiano-di-chiudere-il-4-maggio-noi-vogliamo-riaprire-1.38787773"}