{"source_url": "https://primabergamo.it", "url": "https://primabergamo.it/cronaca/lordine-delle-professioni-infermieristiche-di-bergamo-dona-dpi-agli-enti-di-assistenza-domiciliare-del-territorio/", "title": "L\u2019Ordine delle professioni infermieristiche di Bergamo dona Dpi agli enti di assistenza domiciliare", "top_image": "https://primabergamo.it/media/2020/05/omjcbejejccfiokb.png", "meta_img": "https://primabergamo.it/media/2020/05/omjcbejejccfiokb.png", "images": ["https://lamiacasadolcecasa.it/wp-content/uploads/2020/04/la-ricerca-della-casa-650x390.jpg", "https://primabergamo.it/contents/themes/quotidiani-netweek/assets/img/righe.svg", "https://nonsoloautoemoto.it/wp-content/uploads/2020/04/Rent-a-Vehicle-with-Travel-Liaison-420x252.jpg", "https://topnewsregionali.netweek.it/wp-content/uploads/2020/05/AdobeStock_317768940-650x390.jpeg", "https://primabergamo.it/contents/themes/quotidiani-netweek/assets/img/logo-netweek.svg", "https://primabergamo.it/media/2020/05/atalanta_2-150x90.jpg", "https://topnewsregionali.netweek.it/wp-content/uploads/2020/05/gatti-420x252.jpg", "https://primabergamo.it/media/2020/05/12-420x252.jpg", "https://primabergamo.it/media/2020/05/omjcbejejccfiokb-420x252.png", "https://incucinaconnonnaanna.it/wp-content/uploads/2020/04/table-3375091_960_720-650x390.jpg", "https://primabergamo.it/media/2020/05/20200506_233626-420x252.jpg", "https://ilmiostiledivita.it/wp-content/uploads/2020/04/car-communication-4116444_960_720-420x252.jpg", "https://format.netweek.it/loghi/anci-lombardia.svg", "https://ilmiostiledivita.it/wp-content/uploads/2020/04/bottle-50573_960_720-420x252.jpg", "https://lamiacasadolcecasa.it/wp-content/uploads/2020/04/18016225_aerazione-locali-infissi-riscaldamento-costruzioni-zaffini-420x252.jpg", "https://primabergamo.it/media/2020/05/WhatsApp-Image-2020-05-04-at-08.00.19-150x90.jpeg", "https://primabergamo.it/media/2020/05/Screenshot-2020-05-04-11.50.38-150x90.png", "https://format.netweek.it/wp-content/uploads/2020/03/1646_Mauro_Guerra-1000x600-650x390.jpg", "https://glocalnews.netweek.it/wp-content/uploads/2020/05/aQCuerello-420x252.jpg", "https://primabergamo.it/media/2020/05/frontale-tigre-150x90.jpeg", "https://nonsoloautoemoto.it/wp-content/uploads/logo.svg", "https://topnewsregionali.netweek.it/wp-content/uploads/2020/05/Polizia-stradale-generica-420x252.jpg", "https://www.paypal.com/en_IT/i/scr/pixel.gif", "https://primabergamo.it/media/2020/05/bhefpacnbegenian.png", "https://ilmiostiledivita.it/wp-content/uploads/2020/04/allergy-5039043_960_720-420x252.jpg", "https://nonsoloautoemoto.it/wp-content/uploads/2020/04/43185978_tire-114259-420x252.jpg", "https://www.paypalobjects.com/webstatic/mktg/logo-center/logo_paypal_sicuro.png", "https://glocalnews.netweek.it/wp-content/uploads/2020/05/Luca-patan\u00e8-300x252.jpg", "https://primabergamo.it/media/2020/04/spirano-5-650x390-150x90.jpg", "https://glocalnews.netweek.it/wp-content/uploads/2020/05/mascehrina_sport-420x252.jpg", "https://glocalnews.netweek.it/wp-content/uploads/2020/05/fiavet-e-federalberghi-e1588779459793-420x252.jpeg", "https://incucinaconnonnaanna.it/wp-content/uploads/2020/04/easter-egg-1241960_1280-2-420x252.jpg", "https://lamiacasadolcecasa.it/wp-content/uploads/logo.svg", "https://lamiacasadolcecasa.it/wp-content/uploads/2020/04/barbecue-933002_960_720-420x252.jpg", "https://topnewsregionali.netweek.it/wp-content/uploads/2020/05/nas-420x252.jpg", "https://incucinaconnonnaanna.it/wp-content/uploads/logo.svg", "https://primabergamo.it/media/2020/04/37162-150x90.jpg", "https://nonsoloautoemoto.it/wp-content/uploads/2020/04/car-tyres-63928_960_720-420x252.jpg", "https://primabergamo.it/media/2020/05/omjcbejejccfiokb.png", "https://primabergamo.it/media/2020/05/Immagine-1-150x90.jpg", "https://ilmiostiledivita.it/wp-content/uploads/2020/04/vaccination-2722937_960_720-420x252.jpg", "https://lamiacasadolcecasa.it/wp-content/uploads/2020/04/gf-T29Y-A44n-av8o_zuzyte-rekawiczki-wyrzucamy-do-kosza-1920x1080-nocrop-420x252.jpg", "https://nonsoloautoemoto.it/wp-content/uploads/2020/04/i-benefici-del-cambio-gomme-650x390.jpg", "https://sb.scorecardresearch.com/p?c1=2&c2=32585850&cv=2.0&cj=1&cs_ucfr=", "https://primabergamo.it/media/logo.svg", "https://format.netweek.it/wp-content/uploads/2020/04/AdobeStock_313275673-650x390.jpeg", "https://incucinaconnonnaanna.it/wp-content/uploads/2020/04/cereals-3709571_960_720-420x252.jpg", "https://incucinaconnonnaanna.it/wp-content/uploads/2020/04/roll-3467243_1920-420x252.jpg", "https://incucinaconnonnaanna.it/wp-content/uploads/2020/04/03488539-420x252.jpeg", "https://lamiacasadolcecasa.it/wp-content/uploads/2020/04/43225338_wooden-3346929_960_720-420x252.jpg", "https://ilmiostiledivita.it/wp-content/uploads/logo.svg", "https://primabergamo.it/media/2020/05/Grand_Road_Puri_02-150x90.jpg", "https://glocalnews.netweek.it/wp-content/uploads/2020/05/pediatra-650x390.jpg", "https://primabergamo.it/contents/themes/quotidiani-netweek/assets/img/lente.svg", "https://ilmiostiledivita.it/wp-content/uploads/2020/04/covid-19-4985553_960_720-650x390.jpg", "https://format.netweek.it/loghi/il-mondo-che-vorrei.svg", "https://topnewsregionali.netweek.it/wp-content/uploads/2020/05/segregata-420x252.jpg", "https://nonsoloautoemoto.it/wp-content/uploads/2020/04/meccanici-e-gommisti-420x252.jpg"], "movies": [], "text": "L\u2019Ordine delle professioni infermieristiche di Bergamo scende in campo e si mobilita per sostenere gli enti erogatori di assistenza domiciliare del territorio bergamasco. Per tutta la giornata di venerd\u00ec 24 aprile il presidente Gianluca Solitro, il consigliere Marco Gialli e Gabriella Novello hanno distribuito una serie di dispositivi di protezione individuale, donati da Fnopi (Federazione nazionale ordini professioni infermieristiche) a tutti gli enti della provincia che avevano risposto alla mail mandata dall\u2019Ordine nei giorni precedenti.\n\n\u00abEsprimo il mio pi\u00f9 sentito ringraziamento al presidente Gianluca Solitro e a tutto il consiglio direttivo dell\u2019Opi di Bergamo per la donazione \u2013 commenta Stefano Ghilardi, presidente della cooperativa Bergamo Sanit\u00e0 -. Il contributo ci sostiene nel proseguire con impegno e determinazione nei servizi di cura alle persone anziane pi\u00f9 fragili\u00bb.\n\nRiconoscenza condivisa anche da Cinzia Botter, responsabile dell\u2019Adi San Donato. \u00abGrazie all\u2019Ordine professioni infermieristiche di Bergamo che ha fortemente pensato al territorio e ai tantissimi professionisti che lo presidiano, donando un quantitativo di Dpi significativo. Hanno dato rilevanza al territorio, agli infermieri dell\u2019assistenza domiciliare integrata e hanno pensato a tutti quei professionisti che entrano in punta di piedi nelle case dei nostri assistiti per portare buone cure e dignit\u00e0\u00bb.\n\nPer proseguire nell\u2019attivit\u00e0 di donazione, l\u2019Ordine ha lanciato una raccolta fondi sulla piattaforma \u201cGoFundMe\u201d. I contributi raccolti saranno destinati anche al sostegno psicologico degli infermieri. Per poter contribuire basta accedere al sito: https://www.gofundme.com/f/together-we-do-it-insieme-ce-la-facciamo\n\n\u00abCome Ordine conosciamo bene, purtroppo, la sofferenza del nostro territorio e il duro sacrificio che stanno compiendo i nostri colleghi ogni giorno \u2013 concludono -. Questo \u00e8 un piccolo gesto per cercare di essere vicini a tutti quegli enti che cercano di combattere questo virus su un territorio purtroppo devastato da tantissimi morti. La sanit\u00e0 e il sistema sanitario non esistono senza gli infermieri. Insieme ce la possiamo fare\u00bb.", "keywords": [], "meta_keywords": [""], "tags": [], "authors": [], "publish_date": "Mon May  4 11:55:04 2020", "summary": "", "article_html": "", "meta_description": "", "meta_lang": "it", "meta_favicon": "/media/2019/12/cropped-icona-prima-bergamo-32x32.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "mobile-web-app-capable": "yes", "theme-color": "#00599c", "apple-mobile-web-app-capable": "yes", "apple-mobile-web-app-title": "Prima Bergamo", "og": {"locale": "it_IT", "type": "article", "title": "L'Ordine delle professioni infermieristiche di Bergamo dona Dpi agli enti di assistenza domiciliare - Prima Bergamo", "description": "L\u2019Ordine delle professioni infermieristiche di Bergamo scende in campo e si mobilita per sostenere gli enti erogatori di assistenza domiciliare del territorio bergamasco. Per tutta la giornata di venerd\u00ec 24 aprile il presidente Gianluca Solitro, il consigliere Marco Gialli e Gabriella Novello hanno distribuito una serie di dispositivi di protezione individuale, donati da Fnopi (Federazione \u2026", "url": "https://primabergamo.it/cronaca/lordine-delle-professioni-infermieristiche-di-bergamo-dona-dpi-agli-enti-di-assistenza-domiciliare-del-territorio/", "site_name": "Prima Bergamo", "updated_time": "2020-05-04T13:48:00+00:00", "image": {"identifier": "https://primabergamo.it/media/2020/05/omjcbejejccfiokb.png", "secure_url": "https://primabergamo.it/media/2020/05/omjcbejejccfiokb.png", "width": 535, "height": 426}}, "article": {"section": "Cronaca", "published_time": "2020-05-04T11:55:04+00:00", "modified_time": "2020-05-04T13:48:00+00:00"}, "twitter": {"card": "summary_large_image", "description": "L\u2019Ordine delle professioni infermieristiche di Bergamo scende in campo e si mobilita per sostenere gli enti erogatori di assistenza domiciliare del territorio bergamasco. Per tutta la giornata di venerd\u00ec 24 aprile il presidente Gianluca Solitro, il consigliere Marco Gialli e Gabriella Novello hanno distribuito una serie di dispositivi di protezione individuale, donati da Fnopi (Federazione [\u2026]", "title": "L'Ordine delle professioni infermieristiche di Bergamo dona Dpi agli enti di assistenza domiciliare - Prima Bergamo", "image": "https://primabergamo.it/media/2020/05/omjcbejejccfiokb.png"}, "onesignal": "wordpress-plugin", "msapplication-TileImage": "/media/2019/12/cropped-icona-prima-bergamo-270x270.png"}, "canonical_link": "https://primabergamo.it/cronaca/lordine-delle-professioni-infermieristiche-di-bergamo-dona-dpi-agli-enti-di-assistenza-domiciliare-del-territorio/"}