{"source_url": "https://www.agenzianova.com", "url": "https://www.agenzianova.com/a/5ea9c49aac8095.46670276/2916665/2020-04-29/coronavirus-piemonte-via-libera-al-take-away-dal-4-maggio-a-torino-dal-9", "title": "Coronavirus: Piemonte, via libera al take away dal 4 maggio, a Torino dal 9", "top_image": "https://www.agenzianova.com/themes/agenzianova/images/frontend/social/twitter_image_src.png", "meta_img": "https://www.agenzianova.com/themes/agenzianova/images/frontend/social/twitter_image_src.png", "images": ["https://www.agenzianova.com/files/html/servizi_italiani/icone/speciale-infrastrutture.jpg", "https://cdn.agenzianova.com/banner/agenzianova/scarica_ticker.gif", "https://www.agenzianova.com/themes/agenzianova/images/frontend/social/twitter_image_src.png", "https://cdn.agenzianova.com/html/servizi_italiani/icone/atlantide.gif", "https://cdn.agenzianova.com/banner/agenzianova/LDO_728x90-versione1.jpg", "https://www.agenzianova.com/themes/agenzianova/images/frontend/frame/header/icon_facebook.gif", "https://www.agenzianova.com/files/html/servizi_italiani/icone/panorama_internazionale.gif", "https://www.agenzianova.com/files/html/servizi_italiani/icone/business-news.jpg", "https://www.agenzianova.com/themes/agenzianova/images/frontend/frame/header/logo.png", "https://www.agenzianova.com/themes/agenzianova/images/frontend/frame/header/icon_rss.gif", "https://www.agenzianova.com/themes/agenzianova/images/frontend/frame/header/icon_twitter.gif", "https://www.facebook.com/tr?id=423651367999996&ev=PageView&noscript=1", "https://www.agenzianova.com/files/html/servizi_italiani/icone/panorama_arabo.gif", "https://www.agenzianova.com/files/html/servizi_italiani/icone/panorama_energia.gif", "https://cdn.agenzianova.com/html/agenzianova/box/scarica_app/scarica_su_apple_store.png", "https://www.agenzianova.com/files/html/servizi_italiani/icone/difesa_e_sicurezza.gif", "https://cdn.agenzianova.com/html/servizi_italiani/icone/corno_d_africa.gif", "https://www.agenzianova.com/files/html/servizi_italiani/icone/speciale-difesa.jpg", "https://www.agenzianova.com/files/html/servizi_italiani/icone/visto_dalla_cina.gif", "https://www.agenzianova.com/files/html/servizi_italiani/icone/l_italia_vista_dagli_altri.gif", "https://www.agenzianova.com/themes/agenzianova/images/frontend/frame/news/linked.gif", "https://cdn.agenzianova.com/html/agenzianova/box/scarica_app/disponibile_su_google_play.png", "https://cdn.agenzianova.com/banner/agenzianova/arab_news.jpg", "https://cdn.agenzianova.com/html/servizi_italiani/icone/mezzaluna.gif", "https://www.agenzianova.com/files/html/servizi_italiani/icone/speciale-energia.jpg", "https://www.agenzianova.com/files/html/servizi_italiani/icone/speciale-scuola.jpg"], "movies": [], "text": "\u00a9 Agenzia Nova - Riproduzione riservata\n\n- Dopo due giorni di tira e molla \u00e8 arrivato in Piemonte il via libera all'attivit\u00e0 di ristorazione da asporto. Su tutto il territorio regionale sar\u00e0 consentita da luned\u00ec 4 maggio, come da decreto governativo, con un'eccezione: il Comune di Torino, dove i locali potranno partire col take away cinque giorni dopo, da sabato 9 maggio. E' quanto stabilito oggi - dopo la frenata di luned\u00ec del governatore Alberto Cirio - dalla Regione, che ha inoltre fissato orari precisi per la ristorazione da asporto: sar\u00e0 possibile dalle 11 alle 14 e dalle 18 alle 21, fatta salva la possibilit\u00e0 dei sindaci di modificare l\u2019orario, in presenza di qualificate motivazioni e nel rispetto delle puntuali esigenze dei luoghi. La decisione \u00e8 stata presa nel corso dell'incontro in videoconferenza con il Prefetto di Torino insieme ai sindaci dei Comuni capoluogo, i presidenti delle Province e i rappresentanti delle Associazioni degli Enti Locali. L\u2019ordinanza sar\u00e0 firmata domani da Cirio. Con i rappresentanti delle Associazioni di categoria verr\u00e0 siglato uno specifico accordo. I Comuni dovranno garantire il rispetto delle seguenti disposizioni: in attesa dell\u2019ingresso, la distanza minima in coda dovr\u00e0 essere di 2 metri; il ritiro dei prodotti, precedentemente ordinati, dovr\u00e0 avvenire per appuntamenti dilazionati nel tempo allo scopo di evitare assembramenti all\u2019esterno e consentendo nel locale la presenza di un cliente alla volta, assicurando che permanga il tempo strettamente necessario alla consegna e sempre rispettando le misure di sicurezza previste dal DPCM del 26 aprile; sar\u00e0 vietato consumare i prodotti all\u2019interno dei locali e nelle immediate vicinanze; sar\u00e0 consentito l\u2019asporto anche in quegli esercizi di ristorazione per i quali \u00e8 prevista la consegna al cliente direttamente dal veicolo; ogni cliente, cos\u00ec come il personale in servizio, dovr\u00e0 indossare una mascherina; Le persone presenti all\u2019interno del locale dovranno sempre mantenere la distanza minima di 2 metri. (segue) (Rpi)", "keywords": [], "meta_keywords": [""], "tags": [], "authors": [], "publish_date": "Wed Apr 29 00:00:00 2020", "summary": "", "article_html": "", "meta_description": "Dopo due giorni di tira e molla \u00e8 arrivato in Piemonte il via libera all'attivit\u00e0 di ristorazione da asporto. Su tutto il territorio regionale...", "meta_lang": "it", "meta_favicon": "https://www.agenzianova.com/themes/agenzianova/images/common/favicon.ico", "meta_data": {"generator": "BB", "robots": "index, follow", "title": "Coronavirus: Piemonte, via libera al take away dal 4 maggio, a Torino dal 9", "description": "Dopo due giorni di tira e molla \u00e8 arrivato in Piemonte il via libera all'attivit\u00e0 di ristorazione da asporto. Su tutto il territorio regionale...", "language": "it", "og": {"locale": "it_IT", "type": "website", "site_name": "Agenzia Nova", "url": "https://www.agenzianova.com/a/5ea9c49aac8095.46670276/2916665/2020-04-29/coronavirus-piemonte-via-libera-al-take-away-dal-4-maggio-a-torino-dal-9", "title": "Coronavirus: Piemonte, via libera al take away dal 4 maggio, a Torino dal 9", "description": "Dopo due giorni di tira e molla \u00e8 arrivato in Piemonte il via libera all'attivit\u00e0 di ristorazione da asporto. Su tutto il territorio regionale...", "image": "https://www.agenzianova.com/themes/agenzianova/images/frontend/social/twitter_image_src.png"}, "twitter": {"card": "summary_large_image", "site": "@agenzia_nova", "title": "Coronavirus: Piemonte, via libera al take away dal 4 maggio, a Torino dal 9", "description": "Dopo due giorni di tira e molla \u00e8 arrivato in Piemonte il via libera all'attivit\u00e0 di ristorazione da asporto. Su tutto il territorio regionale...", "image": "https://www.agenzianova.com/themes/agenzianova/images/frontend/social/twitter_image_src.png"}}, "canonical_link": "https://www.agenzianova.com/a/5ea9c49aac8095.46670276/2916665/2020-04-29/coronavirus-piemonte-via-libera-al-take-away-dal-4-maggio-a-torino-dal-9"}