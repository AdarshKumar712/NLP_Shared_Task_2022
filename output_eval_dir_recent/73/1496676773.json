{"source_url": "https://www.abruzzolive.it", "url": "https://www.abruzzolive.it/barriere-a14-i-risultati-della-prima-analisi-dellaria-sulla-strada-statale-16/", "title": "Barriere A14, i risultati della prima analisi dell\u2019aria sulla strada statale 16", "top_image": "https://www.abruzzolive.it/wp-content/uploads/2020/01/ss16.jpg", "meta_img": "https://www.abruzzolive.it/wp-content/uploads/2020/01/ss16.jpg", "images": ["https://www.abruzzolive.it/wp-content/uploads/2020/01/ss16.jpg", "https://www.abruzzolive.it/wp-content/uploads/2019/11/montaldi-promo-natale.gif", "https://www.abruzzolive.it/wp-content/uploads/2018/11/AbruzzoLive-1.png", "https://www.abruzzolive.it/wp-content/uploads/2018/08/logo_group_300-1.png", "https://www.abruzzolive.it/wp-content/uploads/2018/11/Abruzzolive-2.png", "https://www.abruzzolive.it/wp-content/uploads/2020/01/Sinistro-laquila.jpg", "https://www.abruzzolive.it/wp-content/uploads/2020/01/destro-laquila.jpg"], "movies": [], "text": "Pescara. In attesa di quelli definitivi, i dati preliminari rilevati dalla centralina mobile posizionata dall\u2019Agenzia regionale per la tutela ambientale (Arta) a Silvi, lungo la Ss16, area invasa\n\ndai Tir dopo l\u2019interdizione ai mezzi pesanti del tratto dell\u2019autostrada A14 compreso tra Pescara Nord e Pineto su disposizione del gip di Avellino, parlano di un aumento degli inquinanti, ma entro i limiti di legge.\n\nLa stazione di Montesilvano, cio\u00e8 la centralina fissa pi\u00f9 vicina all\u2019area in questione, sugli ultimi otto giorni registra sette giornate con indice di qualit\u00e0 dell\u2019aria \u201cscadente\u201d. In ogni caso si tratta di un periodo in cui, complici le condizioni meteorologiche, la qualit\u00e0 dell\u2019aria peggiora, in generale, un po\u2019 ovunque, per cui, allo stato attuale, non si pu\u00f2 parlare di un\u2019emergenza legata alla questione A14. Le rilevazioni dell\u2019Arta sono finalizzate a valutare la qualit\u00e0 dell\u2019aria tramite il monitoraggio delle concentrazioni di inquinanti, accompagnando alle analisi lo studio dei parametri meteorologici che incidono sulla dispersione degli inquinanti (velocit\u00e0 e direzione del vento, umidit\u00e0, irraggiamento).\n\nI superamenti dei limiti previsti dalla legge, infatti, sono strettamente collegati alle condizioni meteorologiche. Analizzando i dati, e in attesa che possa essere stabilito un collegamento tra la presenza degli inquinanti e la circolazione dei mezzi pesanti, emerge che la situazione \u00e8 migliore solo di domenica, giorno in cui i mezzi pesanti non circolano. A Silvi, comunque, la situazione non \u00e8 peggiore di altre zone: l\u201911 gennaio, ad esempio, giorno in cui il Pm10 rilevato dalla centralina mobile era pari a 31, a Chieti era 42 e a Pescara (via Sacco) 57.\n\nMarted\u00ec l\u2019Arta ha inviato ai sindaci dei Comuni di Silvi e Citt\u00e0 Sant\u2019Angelo una nota cui sono state allegati i grafici con gli inquinanti pi\u00f9 significativi, in quanto generati dal traffico veicolare: \u201cIl numero di giornate di misurazione (3) \u2013 si legge \u2013 \u00e8 tuttavia ancora troppo basso per poter effettuare considerazioni tecniche circa la conferma dell\u2019aumento dell\u2019inquinamento generato dal traffico dei mezzi pesanti e delle autovetture. Ci\u00f2 premesso, in particolare per il giorno 13 gennaio, \u00e8 stata rilevata una significativa presenza di Pm10, No2 e Ipa, pur risultando le stesse inferiori ai limiti\u201d stabiliti dalla legge.\n\nI primi dati definitivi e attendibili si potranno avere all\u2019inizio della prossima settimana. L\u2019Arta sta lavorando per dare anche indicazioni sulle fasce orarie in cui le concentrazioni di inquinanti sono pi\u00f9 elevate, con l\u2019obiettivo di stabilire eventualmente un collegamento tra la circolazione dei mezzi pesanti e il peggioramento della qualit\u00e0 dell\u2019aria", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "it", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "og": {"locale": "it_it", "site_name": "AbruzzoLive", "url": "https://www.abruzzolive.it/barriere-a14-i-risultati-della-prima-analisi-dellaria-sulla-strada-statale-16/", "title": "Barriere A14, i risultati della prima analisi dell\u2019aria sulla strada statale 16", "image": {"identifier": "https://www.abruzzolive.it/wp-content/uploads/2020/01/ss16.jpg", "alt": "Foto: AnsaSilvi (Teramo), Strada Statale 16, traffico"}, "description": "Pescara. In attesa di quelli definitivi, i dati preliminari rilevati dalla centralina mobile posizionata dall'Agenzia regionale per la tutela ambientale (Arta) a Silvi, lungo la Ss16, area invasadai Tir dopo l'interdizione ai mezzi pesanti del tratto", "type": "article"}, "article": {"section": "PESCARA"}, "twitter": {"card": "summary", "url": "https://www.abruzzolive.it/barriere-a14-i-risultati-della-prima-analisi-dellaria-sulla-strada-statale-16/", "title": "Barriere A14, i risultati della prima analisi dell\u2019aria sulla strada statale 16", "description": "Pescara. In attesa di quelli definitivi, i dati preliminari rilevati dalla centralina mobile posizionata dall'Agenzia regionale per la tutela ambientale (Arta) a Silvi, lungo la Ss16, area invasadai Tir dopo l'interdizione ai mezzi pesanti del tratto", "image": {"identifier": "https://www.abruzzolive.it/wp-content/uploads/2020/01/ss16.jpg", "alt": "Foto: AnsaSilvi (Teramo), Strada Statale 16, traffico"}}, "generator": "Powered by WPBakery Page Builder - drag and drop page builder for WordPress.", "msapplication-TileColor": "#ffc40d", "theme-color": "#ffffff", "onesignal": "wordpress-plugin", "msapplication-TileImage": "https://www.abruzzolive.it/wp-content/uploads/2018/11/cropped-800-270x270.png", "numberOfItems": 3, "itemListOrder": "Ascending"}, "canonical_link": "https://www.abruzzolive.it/barriere-a14-i-risultati-della-prima-analisi-dellaria-sulla-strada-statale-16/"}