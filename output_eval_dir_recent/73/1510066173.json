{"source_url": "https://www.huffingtonpost.it", "url": "https://www.huffingtonpost.it/entry/senza-i-britannici-il-parlamento-ue-si-sposta-a-destra_it_5e32eacdc5b69a19a4ab2ee9", "title": "Senza i britannici, il Parlamento Ue si sposta a destra", "top_image": "https://img.huffingtonpost.com/asset/5e32edba240000f5080b7314.jpeg?ops=1200_630", "meta_img": "https://img.huffingtonpost.com/asset/5e32edba240000f5080b7314.jpeg?ops=1200_630", "images": ["https://img.huffingtonpost.com/asset/5e33f277240000410d64ee34.jpeg?cache=dcX3LLAT8m&ops=150_150", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://img.huffingtonpost.com/asset/5e3348f31f00004d0c85a683.jpeg?ops=150_150", "https://img.huffingtonpost.com/asset/5e32edba240000f5080b7314.jpeg?ops=scalefit_630_noupscale", "https://img.huffingtonpost.com/asset/5e3405db2400005c0a0b7726.jpeg?ops=150_150", "https://img.huffingtonpost.com/asset/5e33fed61f0000fd0a85a9eb.jpeg?cache=5sBCKJZHbW&ops=150_150", "https://img.huffingtonpost.com/asset/5e34008e1f0000bd0b85a9ee.jpeg?ops=150_150", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://amp.assets.huffpost.com/assets-e4170489982657b9cb3cd53e984c18e5/images/logos/HuffPost.svg", "https://img.huffingtonpost.com/asset/5e32edba240000f5080b7314.jpeg?ops=1200_630", "https://img.huffingtonpost.com/asset/5e33ecc8240000d3080b7702.jpeg?cache=fibQPl8vhN&ops=150_150", "https://amp.assets.huffpost.com/assets-e4170489982657b9cb3cd53e984c18e5/images/logos/HuffPost_Int'l_IT_outl_white-v2.svg", "https://amp.assets.huffpost.com/assets-e4170489982657b9cb3cd53e984c18e5/images/icons/newsletter-toaster.png"], "movies": [], "text": "Con la Brexit il Parlamento europeo si sposta a destra. Gli unici due gruppi parlamentari che non perdono eurodeputati con l\u2019addio dei 73 parlamentari britannici sono i Popolari e i sovranisti di Identit\u00e0 e Democrazia, che comprendono tra gli altri gli eletti di Salvini e della Le Pen. Il Ppe si conferma primo partito e anzi guadagna 5 eletti in pi\u00f9 distribuiti tra i vari paesi Ue per un totale di 187 membri. I sovranisti acquisiscono 3 nuovi ingressi, passando da 73 a 76 eurodeputati, e superano quindi i Verdi che finiscono quinti nella classifica dei gruppi dell\u2019Eurocamera. Perdite che si materializzano anche in termini di soldi: ogni eurodeputato porta una dote di 30mila euro al suo gruppo, garantita dal Parlamento. Ma nemmeno questo calcolo puramnente economico ha smosso il dialogo tra Verdi e M5s per l\u2019adesione dei 14 pentastellati alla casa ecologista: tutto fermo.\n\nQuelli che perdono di pi\u00f9 sono i liberali di Renew Europe, che comprendono gli eletti del partito di Emmanuel Macron: passano da 108 a 97 deputati, perdono ben 17 liberali britannici che tornano a casa e guadagnano 6 nuovi ingressi, tra cui l\u2019italiano Sandro Gozi, primo tra i non eletti ne \u2018La Republique en marche\u2019.\n\nPerde anche per il gruppo Socialisti&Democratici: da 154 a 148, ben 10 laburisti in meno, solo 4 nuovi ingressi.\n\nI Verdi soffrono la Brexit: da 74 a 67 eurodeputati, vanno via 11 Greens del Regno Unito, entrano in 4. Ma soprattutto i Verdi vengono superati dai sovranisti: ora sono quinti per numeri di deputati nell\u2019Eurocamera. Nello specifico, il gruppo di Identit\u00e0 e Democrazia guadagna: il giovane leghista Vincenzo Sofo, (noto anche per essere il fidanzato di Marion Le Pen, nipote di Marine), un francese del Rassemblement National e un olandese del \u2018Partij voor de Vrijheid\u2019.\n\nI Conservatori e Riformisti, gruppo di cui fanno parte anche gli eletti di Fratelli d\u2019Italia, vanno a saldo -1: perdono 4 Conservatori britannici, guadagnano 3 nuovi ingressi (da 62 a 61 eurodeputati). La sinistra del Gue perde l\u2019irlandese Martina Anderson dello Sinn Fein: non entra nessuno dagli altri Stati (da 41 a 40 membri).\n\nTra i non iscritti vanno via in 30, tra cui Nigel Farage e i suoi eletti del Brexit party, entrano in 2. Ne restano 26, tra cui i 14 eletti del M5s ancora in cerca di una \u2018casa\u2019 all\u2019Europarlamento.\n\nDa considerare che ogni parlamentare \u2018vale\u2019 30mila euro per il gruppo di cui fa parte. E\u2019 questa la \u2018dote\u2019 che il Parlamento passa ai gruppi, per ogni componente. Ma nemmeno questo calcolo puramente economico ha smosso i Verdi, che da mesi sono in trattative con il M5s per accogliere i 14 eletti pentastellati rimasti tra i \u2018non iscritti\u2019. Restano fortemente contrari i tedeschi, che temono un asse del sud tra cinquestelle e verdi francesi, questi ultimi infatti sono pi\u00f9 inclini ad accogliere gli eletti del Movimento italiano.\n\nCon la Brexit i parlamentari europei diminuiscono da 751 a 705. Dei 73 seggi lasciati dai britannici, 27 vengono ridistribuiti tra i paesi membri e 46 lasciati a disposizione per eventuali allargamenti dell\u2019Unione ad altri Stati. L\u2019Italia guadagna tre parlamentari in pi\u00f9 (da 73 a 76 eurodeputati), tutti della destra, che ha preso pi\u00f9 seggi alle ultime europee. Oltre al leghista Sofo, arrivano Salvatore De Meo di Forza Italia e Sergio Antonio Berlato di Fratelli d\u2019Italia. Gli altri posti redistribuiti andranno a Francia e Spagna (5 a testa), Olanda (3), Irlanda (2) e uno a testa per Polonia, Romania, Svezia, Austria, Danimarca, Slovacchia, Finlandia, Croazia ed Estonia.", "keywords": [], "meta_keywords": [""], "tags": [], "authors": ["Angela Mauro", "Special Correspondent On European Affairs", "Political Editor"], "publish_date": "Thu Jan 30 15:54:58 2020", "summary": "", "article_html": "", "meta_description": "I sovranisti superano i Verdi che perdono 11 eletti in Gran Bretagna, pur guadagnando 4 nuovi ingressi. Ed \u00e8 ancora stallo nel dialogo con il M5S per accogliere i 14 'non iscritti'", "meta_lang": "it", "meta_favicon": "https://amp.assets.huffpost.com/assets-e4170489982657b9cb3cd53e984c18e5/favicon.ico", "meta_data": {"viewport": "width=device-width, initial-scale=1", "description": "I sovranisti superano i Verdi che perdono 11 eletti in Gran Bretagna, pur guadagnando 4 nuovi ingressi. Ed \u00e8 ancora stallo nel dialogo con il M5S per accogliere i 14 'non iscritti'", "og": {"type": "article", "image": {"identifier": "https://img.huffingtonpost.com/asset/5e32edba240000f5080b7314.jpeg?ops=1200_630", "url": "https://img.huffingtonpost.com/asset/5e32edba240000f5080b7314.jpeg?ops=1200_630", "width": 1200, "height": 630}, "site_name": "L'HuffPost", "title": "Senza i britannici, il Parlamento Ue si sposta a destra", "description": "I sovranisti superano i Verdi che perdono 11 eletti in Gran Bretagna, pur guadagnando 4 nuovi ingressi. Ed \u00e8 ancora stallo nel dialogo con il M5S per accogliere i 14 'non iscritti'", "url": "https://www.huffingtonpost.it/entry/senza-i-britannici-il-parlamento-ue-si-sposta-a-destra_it_5e32eacdc5b69a19a4ab2ee9", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "Senza i britannici, il Parlamento Ue si sposta a destra", "image": {"identifier": "https://img.huffingtonpost.com/asset/5e32edba240000f5080b7314.jpeg?ops=1200_630", "width": 1200, "height": 630}, "description": "I sovranisti superano i Verdi che perdono 11 eletti in Gran Bretagna, pur guadagnando 4 nuovi ingressi. Ed \u00e8 ancora stallo nel dialogo con il M5S per accogliere i 14 'non iscritti'", "creator": "@angelamauro4"}, "robots": "noodp,noydir,max-snippet:-1,max-image-preview:standard,max-video-preview:-1", "keywords": "Matteo Salvini,m5s,brexit,sovranisti,europarlamento,verdi,Sandro Gozi", "article": {"section": "Esteri", "tag": "Matteo Salvini,m5s,brexit,sovranisti,europarlamento,verdi,Sandro Gozi", "published_time": "2020-01-30T15:54:58+01:00", "modified_time": "2020-01-30T16:13:16+01:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5e32eacdc5b69a19a4ab2ee9", "taboola.category": "esteri"}, "canonical_link": "https://www.huffingtonpost.it/entry/senza-i-britannici-il-parlamento-ue-si-sposta-a-destra_it_5e32eacdc5b69a19a4ab2ee9"}