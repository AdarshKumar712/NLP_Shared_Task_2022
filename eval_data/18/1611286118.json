{"source_url": "https://web.archive.org", "url": "https://web.archive.org/web/20200602002234id_/https://www.haberler.com/diyanet-isleri-baskani-erbas-29-mayis-ta-13240760-haberi/", "title": "Diyanet \u0130\u015fleri Ba\u015fkan\u0131 Ali Erba\u015f: 29 May\u0131s'ta camilerimize kavu\u015faca\u011f\u0131z, hasret bitecek", "top_image": "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg", "meta_img": "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/05/20/diyanet-isleri-baskani-erbas-29-mayis-ta-13240760_o.jpg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://foto.haberler.com/haber/2020/05/20/diyanet-isleri-baskani-erbas-29-mayis-ta-3-13240760_o.jpg", "https://www.haberler.com/static/img/tasarim/haberler-logo.svg", "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg", "https://www.facebook.com/tr?id=287433439304759&ev=PageView&noscript=1"], "movies": [], "text": "Diyanet \u0130\u015fleri Ba\u015fkan\u0131 Ali Erba\u015f: 29 May\u0131s'ta camilerimize kavu\u015faca\u011f\u0131z, hasret bitecek Diyanet \u0130\u015fleri Ba\u015fkan\u0131 Prof. Dr. Ali Erba\u015f, koronavir\u00fcs tedbirleri kapsam\u0131nda cemaatle namaza ara verilen camilerde, 29 May\u0131s Cuma g\u00fcn\u00fc yeniden cemaatle namaza ba\u015flanaca\u011f\u0131n\u0131 belirterek, \"Tedbirlerimizi al\u0131p ondan sonra in\u015fallah hasret, \u00f6zlem bitecek\" dedi.\n\nDiyanet \u0130\u015fleri Ba\u015fkan\u0131 Prof. Dr. Ali Erba\u015f, Diyanet TV'de canl\u0131 olarak yay\u0131nlanan \"\u0130ftar\u0131 Beklerken\" program\u0131na konuk oldu.\n\nAnkara Ahmet Hamdi Akseki Camii avlusundan yay\u0131nlanan programda konu\u015fan Diyanet \u0130\u015fleri Ba\u015fkan\u0131 Erba\u015f, Ramazan ay\u0131, Kadir Gecesi ve g\u00fcndeme dair de\u011ferlendirmelerde bulundu.\n\nKovid-19 tedbirleri kapsam\u0131nda ge\u00e7irilen Ramazan ay\u0131 i\u00e7erisinde evlerin birer mescide d\u00f6n\u00fc\u015ft\u00fcr\u00fcld\u00fc\u011f\u00fcn\u00fc ifade eden Ba\u015fkan Erba\u015f, \"Yuvalar\u0131m\u0131zda \u00e7ocuklar\u0131m\u0131zla, e\u015fimizle bu ana kadar tadamad\u0131\u011f\u0131m\u0131z g\u00fczellikleri tatt\u0131k. Evlerimizde birlikte iftar ettik, teravih namaz\u0131n\u0131 k\u0131ld\u0131k, Kur'an okuduk, kitap okuduk, anlat\u0131lmaz g\u00fczelliklere vesile oldu, bu Ramazan. Birbirimizin fark\u0131na vard\u0131k. An\u0131 ya\u015fad\u0131k, yar\u0131n\u0131 umutla bekledik, d\u00fcn\u00fc tefekk\u00fcr ettik, d\u00fcnden ders almaya \u00e7al\u0131\u015ft\u0131k\" ifadelerini kulland\u0131.\n\nBa\u015fkan Erba\u015f, yap\u0131lan ara\u015ft\u0131rmalara g\u00f6re pandemi s\u00fcrecinde insanlar\u0131n ibadetlere olan ilgisinde ve kitap okuma oranlar\u0131nda art\u0131\u015f oldu\u011funu s\u00f6yledi.\n\n\u0130slam'\u0131n yery\u00fcz\u00fcnde insano\u011fluna nasip olmu\u015f en b\u00fcy\u00fck nimet oldu\u011funu ifade eden Ba\u015fkan Erba\u015f, \"Kur'an-\u0131 Kerim'den \u0130slam dinini Rabbimizin b\u00fct\u00fcn insanl\u0131\u011fa kurtulu\u015f vesilesi olarak g\u00f6nderdi\u011fini, bunun da en b\u00fcy\u00fck nimet oldu\u011funu \u00f6\u011freniyoruz. Bunu \u00e7ok iyi bir \u015fekilde anlamal\u0131y\u0131z. \u0130slam k\u00fc\u00e7\u00fcc\u00fck \u015feyleri dahi kurtulu\u015fumuza vesile k\u0131l\u0131yor\" diye konu\u015ftu.\n\n\"ANNELER VE BABALAR OLARAK KUR'AN'A SARILMALIYIZ\"\n\nBa\u015fkan Erba\u015f, ailenin \u00f6nemine de\u011finerek, \u015f\u00f6yle devam etti:\n\n\"Anneler, babalar olarak Kur'an'a sar\u0131lmam\u0131z, Allah Ras\u00fcl\u00fc Efendimizin \u00f6rnekli\u011finden istifade etmemiz gerekiyor. E\u011fer Kur'an'a g\u00f6re ya\u015farsak ve Allah Resul\u00fc Efendimizin hayat\u0131n her alan\u0131ndaki \u00f6rnekli\u011fini hayat\u0131m\u0131za yans\u0131t\u0131rsak Rabbimiz zorluklar\u0131 kolayla\u015ft\u0131r\u0131r. Zaman zaman baz\u0131 programlarda 'evlili\u011fin \u00e7ok zor bir m\u00fcessese, y\u00fcr\u00fct\u00fclmesinin \u00e7ok zor oldu\u011fu, aman aman acele etmeyin evlenmeyin, hayat\u0131n\u0131z\u0131 ya\u015fay\u0131n, bekarl\u0131\u011f\u0131n tad\u0131n\u0131 \u00e7\u0131kar\u0131n' gibi birtak\u0131m s\u00f6zler s\u00f6yleniyor ki bunlar bizim inanc\u0131m\u0131za g\u00f6re do\u011fru de\u011fildir. Rabbimiz, \"\u0130\u00e7inizden bekar olanlar\u0131 evlendiriniz\" buyuruyor. Bu g\u00f6revi cemiyete veriyor. Sorumluluk sahibi olan insanlara veriyor. Burada cemiyete, cemiyetin \u00f6nde gelenlerine Rabbimiz bir sorumluluk y\u00fckl\u00fcyor, i\u00e7inizden bekar olanlar\u0131 evlendiriniz, diyor. Onlar fakir olsalar bile Allah fazl-\u00fc kereminden onlar\u0131 zenginle\u015ftirir. Biz yeter ki sahip \u00e7\u0131kal\u0131m. \u0130slam'da yard\u0131mla\u015fma, dayan\u0131\u015fma, infak, kom\u015fu haklar\u0131, akraba haklar\u0131 \u00e7ok \u00f6nemlidir. Bunlar\u0131 e\u011fer hakk\u0131yla yerine getirebilirsek M\u00fcsl\u00fcmanl\u0131\u011f\u0131m\u0131z\u0131 hakk\u0131yla yerine getirmi\u015f oluruz.\"\n\n\"T\u00dcM \u015eEH\u0130TLER\u0130M\u0130ZE VE GAZ\u0130LER\u0130M\u0130ZE ALLAH'TAN RAHMET D\u0130L\u0130YORUM\"\n\nT\u00fcrkiye Cumhuriyetinin temelinin 100 y\u0131l \u00f6nce Hac\u0131 Bayram Camii'nde Kur'an'la, kurbanlarla, dualarla at\u0131ld\u0131\u011f\u0131n\u0131 hat\u0131rlatan Ba\u015fkan Erba\u015f, \"Bu vesile ile hem \u0130stiklal Mar\u015f\u0131 \u015fairimize rahmet diliyorum hem de milli m\u00fccadelede bu topraklar\u0131n d\u00fc\u015fman i\u015fgalinden kurtulu\u015funda m\u00fccadele eden t\u00fcm \u015fehitlerimize, gazilerimize, t\u00fcm devlet b\u00fcy\u00fcklerimize Rabbimden rahmet diliyorum. \u0130nsano\u011flu fanidir i\u015fte 100 sene \u00f6nce neler yapt\u0131lar, biz bug\u00fcn onlar\u0131 hay\u0131rla yad ediyoruz\" \u015feklinde konu\u015ftu.\n\nBa\u015fkan Erba\u015f, Kadir Gecesinin kurtulu\u015f vesilesi olan gecelerden birisi oldu\u011funu dile getirerek, M\u00fcsl\u00fcmanlar\u0131n fecre kadar meleklerin yery\u00fcz\u00fcne indi\u011fi geceyi ibadetlerle, dua, zikir tefekk\u00fcr ve isti\u011ffarlarla de\u011ferlendirmelerini tavsiye etti.\n\n\"29 MAYIS'TAN \u0130T\u0130BAREN CUMA NAMAZLARIMIZA TEDB\u0130RLER\u0130M\u0130Z\u0130 ALARAK BA\u015eLAYACA\u011eIZ\"\n\nKovid-19 tedbirleri kapsam\u0131nda cemaatle namaza ara verilen camilerde 29 May\u0131s Cuma g\u00fcn\u00fc yeniden cemaatle namaza ba\u015flanaca\u011f\u0131n\u0131 hat\u0131rlatan Ba\u015fkan Erba\u015f, \u015funlar\u0131 s\u00f6yledi:\n\n\"29 May\u0131s'tan itibaren cuma namazlar\u0131m\u0131zla birlikte tedbirlerimizi alarak ba\u015flayaca\u011f\u0131z. Bununla ilgili geni\u015f kat\u0131l\u0131ml\u0131 bir toplant\u0131 yapt\u0131k. \u0130\u00e7i\u015fleri Bakan Yard\u0131mc\u0131m\u0131z, Sa\u011fl\u0131k Bakan Yard\u0131mc\u0131m\u0131z da kat\u0131ld\u0131lar. Per\u015fembe g\u00fcn\u00fc yine bir toplant\u0131 yapaca\u011f\u0131z. Tedbirlerimizi al\u0131p ondan sonra in\u015fallah hasret, \u00f6zlem bitecek. Vatanda\u015flar\u0131m\u0131z\u0131n biraz daha sab\u0131rl\u0131 olmas\u0131n\u0131 bekliyoruz. G\u00f6r\u00fcyorum, ger\u00e7ekten cami i\u00e7in, Cemaat i\u00e7in sab\u0131rs\u0131zlanmak g\u00fczel bir \u015fey, bu sevindiriyor ama ya\u015fad\u0131\u011f\u0131m\u0131z salg\u0131n da bizim \u00e7ok tedbirli olmam\u0131z\u0131 gerektiriyor. Ben buradan devletimizin ba\u015fta Sa\u011fl\u0131k Bakanl\u0131\u011f\u0131m\u0131z olmak \u00fczere b\u00fct\u00fcn \u00e7al\u0131\u015fanlar\u0131na bu s\u00fcre\u00e7teki gayretlerinden dolay\u0131 te\u015fekk\u00fcrlerimi arz ediyorum, gece, g\u00fcnd\u00fcz demediler. \u00dclkemiz, bu salg\u0131nla m\u00fccadele noktas\u0131nda d\u00fcnyaya \u00f6rnek oldu.\"\n\nBa\u015fkan Erba\u015f, milletimizin ve \u0130slam aleminin Kadir Gecesini tebrik ederek, \u0130slam aleminin birlik ve beraberli\u011fine, insanl\u0131\u011f\u0131n s\u0131hhat, hidayet, bar\u0131\u015f ve huzuruna vesile olmas\u0131 niyaz\u0131nda bulundu.\n\nKaynak: \u0130HA", "keywords": [], "meta_keywords": ["TV", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Diyanet \u0130\u015fleri Ba\u015fkan\u0131 Prof. Dr. Ali Erba\u015f, koronavir\u00fcs tedbirleri kapsam\u0131nda cemaatle namaza ara verilen camilerde, 29 May\u0131s Cuma g\u00fcn\u00fc yeniden cemaatle namaza ba\u015flanaca\u011f\u0131n\u0131 belirterek, 'Tedbirlerimizi al\u0131p ondan sonra in\u015fallah hasret, \u00f6zlem bitecek' dedi.", "meta_lang": "tr", "meta_favicon": "/touch-icon-iphone.png", "meta_data": {"description": "Diyanet \u0130\u015fleri Ba\u015fkan\u0131 Prof. Dr. Ali Erba\u015f, koronavir\u00fcs tedbirleri kapsam\u0131nda cemaatle namaza ara verilen camilerde, 29 May\u0131s Cuma g\u00fcn\u00fc yeniden cemaatle namaza ba\u015flanaca\u011f\u0131n\u0131 belirterek, 'Tedbirlerimizi al\u0131p ondan sonra in\u015fallah hasret, \u00f6zlem bitecek' dedi.", "keywords": "TV, G\u00fcncel, Haber", "image": "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg", "medium": "news", "dateCreated": "2020-05-20T00:57:33+03:00", "dateUpdated": "2020-05-20T01:19:20+03:00", "msapplication-starturl": "https://www.haberler.com", "article": {"id": 13240760, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "TV, G\u00fcncel"}, "og": {"url": "https://www.haberler.com/diyanet-isleri-baskani-erbas-29-mayis-ta-13240760-haberi/", "site_name": "Haberler.com", "locale": "tr_TR", "type": "article", "title": "Diyanet \u0130\u015fleri Ba\u015fkan\u0131 Ali Erba\u015f: 29 May\u0131s'ta camilerimize kavu\u015faca\u011f\u0131z, hasret bitecek", "description": "Diyanet \u0130\u015fleri Ba\u015fkan\u0131 Prof. Dr. Ali Erba\u015f, koronavir\u00fcs tedbirleri kapsam\u0131nda cemaatle namaza ara verilen camilerde, 29 May\u0131s Cuma g\u00fcn\u00fc yeniden cemaatle namaza ba\u015flanaca\u011f\u0131n\u0131 belirterek, 'Tedbirlerimizi al\u0131p ondan sonra in\u015fallah hasret, \u00f6zlem bitecek' dedi.", "image": {"identifier": "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg", "secure_url": "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg", "width": 1202, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/diyanet-isleri-baskani-erbas-29-mayis-ta-13240760-haberi/", "card": "summary_large_image", "site": "Haberler", "title": "Diyanet \u0130\u015fleri Ba\u015fkan\u0131 Ali Erba\u015f: 29 May\u0131s'ta camilerimize kavu\u015faca\u011f\u0131z, hasret bitecek", "description": "Diyanet \u0130\u015fleri Ba\u015fkan\u0131 Prof. Dr. Ali Erba\u015f, koronavir\u00fcs tedbirleri kapsam\u0131nda cemaatle namaza ara verilen camilerde, 29 May\u0131s Cuma g\u00fcn\u00fc yeniden cemaatle namaza ba\u015flanaca\u011f\u0131n\u0131 belirterek, 'Tedbirlerimizi al\u0131p ondan sonra in\u015fallah hasret, \u00f6zlem bitecek' dedi.", "image": "https://foto.haberler.com/haber/2020/05/20/diyanet-isleri-baskani-ali-erbas-29-mayis-ta-13240760_5040_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/diyanet-isleri-baskani-erbas-29-mayis-ta-13240760-haberi/"}