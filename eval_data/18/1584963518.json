{"source_url": "https://gazzettadireggio.gelocal.it", "url": "https://gazzettadireggio.gelocal.it/reggio/cronaca/2020/04/21/news/spacciava-sotto-casa-arrestato-42enne-1.38744036", "title": "Spacciava sotto casa, arrestato 42enne", "top_image": "https://gazzettadireggio.gelocal.it/image/contentid/policy:1.38744119:1587458309/pi.jpg?f=detail_558&h=720&w=1280&$p$f$h$w=9dbaad7", "meta_img": "https://gazzettadireggio.gelocal.it/image/contentid/policy:1.38744119:1587458309/pi.jpg?f=detail_558&h=720&w=1280&$p$f$h$w=9dbaad7", "images": ["https://www.gelestatic.it/thimg/y_4IlEprB0EaCp0hFrWjBymfJos=/960x540/smart/https%3A//gazzettadireggio.gelocal.it/image/contentid/policy%3A1.38744119%3A1587458309/pi.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D9dbaad7", "https://www.gelestatic.it/cless/common/2013-v1/img/meteo/1_giorno.png", "https://gazzettadireggio.gelocal.it/image/contentid/policy:1.38744119:1587458309/pi.jpg?f=detail_558&h=720&w=1280&$p$f$h$w=9dbaad7", "https://www.gelestatic.it/thimg/unsafe/fit-in/390x220/https://gazzettadireggio.gelocal.it/image/contentid/policy:1.38758247:1587753493/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/cless/common/2018-v1/img/lazy.png"], "movies": [], "text": "L'uomo \u00e8 stato sorpreso dai carabinieri mentre cedeva cocaina a un 45enne di Albinea. Spacciatore e cliente sono stati anche denunciati anche per non aver rispettato le misure di sicurezza del decreto anti-Covid\n\nREGGIO EMILIA. Rimaneva sotto casa, spostandosi qualche volta per poco tempo e sempre per incontrare qualcuno. Non sono bastate queste precauzioni a Kola Sali, spacciatore 42enne che \u00e8 stato arrestato dai carabinieri nel tardo pomeriggio di luned\u00ec.\n\nDalle indagini dei carabinieri \u00e8 emerso che l'uomo, un albanese incensurato, da qualche anno si dedicava allo spaccio di cocaina ma da quando sono iniziate le misure anti-Covid si \u00e8 visto costretto a cambiare abitudini: invece di andare in giro per la citt\u00e0 aspettava i clienti nei paraggi della sua abitazione, nel quartiere di Rosta Nuova, riducendo la compravendita a scambi fulminei. Le strade deserte, per\u00f2, non hanno giocato a suo favore: i carabinieri hanno infatti notato i suoi spostamenti e, dopo averlo tenuto d'occhio, l'hanno sorpreso mentre cedeva a un cliente oltre due grammi di cocaina.\n\nNella vicina abitazione, in cui i carabinieri sono entrati grazie all'autoscala dei vigili del fuoco, \u00e8 poi stato trovato circa mezzo etto di cocaina suddiviso in una ventina di dosi pronte allo spaccio, oltre a materiale per il confezionamento e la pesatura dello stupefacente, appunti relativi all'attivit\u00e0 di spaccio e un migliaio di euro ricondotto alle vendite della cocaina.\n\nPer questi motivi con l\u2019accusa di detenzione ai fini di spaccio di sostanze stupefacenti i carabinieri della sezione operativa della compagnia di Reggio Emilia hanno arrestato il 42enne. Nei guai anche il cliente, un 45enne di Albinea, fermato subito dopo lo scambio con oltre 2 grammi di cocaina acquistata per uso personale e per questo segnalato quale assuntore alla Prefettura di Reggio Emilia. I due sono stati anche sanzionati per il mancato rispetto delle restrizioni dei decreti del presidente del consiglio emanati per l'emergenza sanitaria legata al Covid 19.", "keywords": [], "meta_keywords": [""], "tags": [], "authors": ["Andrea Vaccari"], "publish_date": "Tue Apr 21 00:00:00 2020", "summary": "", "article_html": "", "meta_description": "L'uomo \u00e8 stato sorpreso dai carabinieri mentre cedeva cocaina a un 45enne di Albinea. Spacciatore e cliente sono stati anche denunciati anche per non aver rispettato le misure di sicurezza del decreto anti-Covid", "meta_lang": "it", "meta_favicon": "https://www.gelestatic.it/cless/mobile/gazzettadireggio/2015-v1/img/favicon.ico", "meta_data": {"robots": "index", "description": "L'uomo \u00e8 stato sorpreso dai carabinieri mentre cedeva cocaina a un 45enne di Albinea. Spacciatore e cliente sono stati anche denunciati anche per non aver rispettato le misure di sicurezza del decreto anti-Covid", "viewport": "width=device-width, initial-scale=1.0", "title": "Spacciava sotto casa, arrestato 42enne  - cronaca - Gazzetta di Reggio", "thumb": "https://gazzettadireggio.gelocal.it/image/contentid/policy:1.38744119:1587458309/pi.jpg?f=detail_558&h=720&w=1280&$p$f$h$w=9dbaad7", "edition": "reggio", "article": {"published_time": "2020-04-21", "modified_time": "2020-04-21", "section": "gazzettadireggio cronaca", "publisher": "https://www.facebook.com/gazzettadireggio", "content_tier": "metered"}, "twitter": {"card": "summary_large_image", "site": "@gazzettaReggioE", "title": "Spacciava sotto casa, arrestato 42enne", "description": "L'uomo \u00e8 stato sorpreso dai carabinieri mentre cedeva cocaina a un 45enne di Albinea. Spacciatore e cliente sono stati anche denunciati anche per non aver rispettato le misure di sicurezza del decreto anti-Covid", "image": "https://gazzettadireggio.gelocal.it/image/contentid/policy:1.38744119:1587458309/pi.jpg?f=detail_558&h=720&w=1280&$p$f$h$w=9dbaad7", "url": "https://gazzettadireggio.gelocal.it/reggio/cronaca/2020/04/21/news/spacciava-sotto-casa-arrestato-42enne-1.38744036"}, "fb": {"app_id": 187232304673379}, "og": {"site_name": "Gazzetta di Reggio", "type": "article", "title": "Spacciava sotto casa, arrestato 42enne", "description": "L'uomo \u00e8 stato sorpreso dai carabinieri mentre cedeva cocaina a un 45enne di Albinea. Spacciatore e cliente sono stati anche denunciati anche per non aver rispettato le misure di sicurezza del decreto anti-Covid", "image": "https://gazzettadireggio.gelocal.it/image/contentid/policy:1.38744119:1587458309/pi.jpg?f=detail_558&h=720&w=1280&$p$f$h$w=9dbaad7", "url": "https://gazzettadireggio.gelocal.it/reggio/cronaca/2020/04/21/news/spacciava-sotto-casa-arrestato-42enne-1.38744036"}, "format-detection": "telephone=no"}, "canonical_link": "https://gazzettadireggio.gelocal.it/reggio/cronaca/2020/04/21/news/spacciava-sotto-casa-arrestato-42enne-1.38744036"}