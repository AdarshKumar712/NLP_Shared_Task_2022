{"source_url": "https://web.archive.org", "url": "https://web.archive.org/web/20210412193324id_/https://www.polsatnews.pl/wiadomosc/2020-01-27/przez-18-lat-udawal-oficera-i-pracowal-w-kwaterze-glownej-nato-skandal-w-szwecji/", "title": "Przez 18 lat udawa\u0142 oficera i pracowa\u0142 w kwaterze g\u0142\u00f3wnej NATO. Skandal w Szwecji", "top_image": "https://ipla.pluscdn.pl/dituel/cp/uu/uuwa9igbr1m1z92q5hfjw4xu63wj4zh3.jpg", "meta_img": "https://ipla.pluscdn.pl/dituel/cp/uu/uuwa9igbr1m1z92q5hfjw4xu63wj4zh3.jpg", "images": ["https://ipla.pluscdn.pl/dituel/cp/pv/pvsfjursceabstyzz9hxnco1uxfsdryi.png", "https://ipla.pluscdn.pl/dituel/cp/xw/xwicm2x545b8j2bo6s93dhgodaxh8zdw.jpg", "https://web.archive.org/templates/pnews2018/build/gfx/logo.svg", "https://ipla.pluscdn.pl/dituel/cp/4k/4ku1rywgjjborreuoiangjz5f9cyivge.jpg", "https://ipla.pluscdn.pl/dituel/cp/uu/uuwa9igbr1m1z92q5hfjw4xu63wj4zh3.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "Szwedzka armia ujawni\u0142a, \u017ce zatrzymano m\u0119\u017cczyzn\u0119, kt\u00f3ry przez 18 lat podszywa\u0142 si\u0119 pod oficera. Pos\u0142ugiwa\u0142 si\u0119 r\u00f3wnie\u017c fa\u0142szywymi referencjami, dzi\u0119ki czemu zatrudniono go w kwaterze g\u0142\u00f3wnej NATO, a nawet by\u0142 oficerem \u0142\u0105cznikowym z rosyjsk\u0105 Federaln\u0105 S\u0142u\u017cb\u0105 Bezpiecze\u0144stwa. Dow\u00f3dca naczelny szwedzkiej armii Micael Byd\u00e9n zapewnia, \u017ce fa\u0142szywy oficer nie ujawni\u0142 Rosji \u017cadnych tajnych informacji.\n\nO zatrzymaniu fa\u0142szywego oficera poinformowano w ubieg\u0142ym tygodniu. To\u017csamo\u015bci m\u0119\u017cczyzny nie ujawniono, nie podano r\u00f3wnie\u017c, w jaki spos\u00f3b zosta\u0142 zdemaskowany. Mo\u017cliwe, \u017ce sprawy nigdy by nie ujawniono, gdyby nie publikacje dziennika \"Dagens Nyheter\", kt\u00f3ry zdoby\u0142 i opublikowa\u0142 informacje o oszu\u015bcie.\n\nZOBACZ: Policyjna \"operacja szron\" po kolejnym weekendzie przemocy w Malmoe\n\n\n\nG\u0142\u00f3wnodowodz\u0105cy szwedzk\u0105 armi\u0105 Micael Byd\u00e9n zapewnia\u0142, \u017ce \"nic nie wskazuje na to, \u017ce zatrzymany ujawnia\u0142 obcym wojskom informacje niejawne\".\n\nWydalono go ze szko\u0142y, wi\u0119c sfa\u0142szowa\u0142 dyplom i wr\u00f3ci\u0142 do armii\n\n\n\nW czwartek Byd\u00e9n i minister obrony Peter Hultqvist z\u0142o\u017cyli wyja\u015bnienia przed Komitetem Obrony Parlamentu o wewn\u0119trznym dochodzeniu w tej sprawie. Sta\u0142o si\u0119 tak po tym, jak doniesienia o zatrzymanym fa\u0142szywym oficerze obieg\u0142y szwedzkie media.\n\n\n\nTrwa sprawdzanie, jak to mo\u017cliwe, \u017ce taki \"oficer\" m\u00f3g\u0142 zosta\u0107 skierowany do pracy w kwaterze g\u0142\u00f3wnej NATO. Szwecja nie cz\u0142onkiem Sojuszu P\u00f3\u0142nocnoatlantyckiego, ale z nim blisko wsp\u00f3\u0142pracuje. Pracuj\u0105c w Mons przez jaki\u015b czas by\u0142 oficerem \u0142\u0105cznikowym z Federaln\u0105 S\u0142u\u017cb\u0105 Bezpiecze\u0144stwa Federacji Rosyjskiej. Wsp\u00f3\u0142pracowa\u0142 r\u00f3wnie\u017c ze szwedzkim wywiadem.\n\nByd\u00e9nowi i Hultqvistowi nie uda\u0142o si\u0119 wyja\u015bni\u0107 komisji parlamentarnej b\u0142yskotliwej kariery wojskowej zdemaskowanego m\u0119\u017cczyzny. Naczelny dow\u00f3dca i szef resortu obrony potwierdzili jedynie, \u017ce chodzi o \"bardzo powa\u017cn\u0105 sytuacj\u0119\", kt\u00f3ra mog\u0142a narazi\u0107 Szwecj\u0119 i NATO na \"utrat\u0119 bezpiecze\u0144stwa\".\n\nZOBACZ: Szwedzki neonazista wydalony z Polski. Przyjecha\u0142 na szkolenie paramilitarne\n\nWed\u0142ug informacji szwedzkich medi\u00f3w, m\u0119\u017cczyzna, kt\u00f3ry podszywa\u0142 si\u0119 pod oficera, w 1999 r. zosta\u0142 wydalony ze szko\u0142y oficerskiej w Enk\u00f6ping. W\u00f3wczas sfa\u0142szowa\u0142 on dyplom i wr\u00f3ci\u0142 z nim do armii. Wysy\u0142ano go z misjami do Kosowa, do Afganistanu. Szybko mia\u0142 awansowa\u0107 na kapitana, a w ko\u0144cu uzyska\u0107 stopie\u0144 majora.\n\n\"Majora\" wys\u0142ano z misj\u0105 ONZ do Mali, by \"walczy\u0142 z terroryzmem\"\n\nW 2012 r. zosta\u0142 oddelegowany przez armi\u0119 do siedziby Sojuszniczego Dow\u00f3dztwa ds. Operacji, jednego z dw\u00f3ch dow\u00f3dztw strategicznych NATO z siedzib\u0105 w belgijskim Mons.\n\n\n\nPrzed dwoma laty, gdy pracuj\u0105c w dow\u00f3dztwie szwedzkiej stra\u017cy przybrze\u017cnej fa\u0142szywy oficer pr\u00f3bowa\u0142 uzyska\u0107 awans, kto\u015b pochyli\u0142 si\u0119 nad jego \u017cyciorysem. W\u00f3wczas dopiero zacz\u0119\u0142y by\u0142 ujawniane nie\u015bcis\u0142o\u015bci. W ko\u0144cu okaza\u0142o si\u0119, \u017ce nawet jego prawo jazdy by\u0142o fa\u0142szywe. Zawiadomiono wywiad i prze\u0142o\u017conych, ale nikt nie zareagowa\u0142. \"Majora\" wys\u0142ano z misj\u0105 ONZ do Mali, mia\u0142 \"walczy\u0107 z terroryzmem\".\n\nZOBACZ: Szwedzi przez ponad rok podawali nieprawdziwe dane o bezrobociu. Fa\u0142szowano ankiety\n\nM\u0119\u017cczyzn\u0119 z wojska usuni\u0119to dopiero przed dwoma miesi\u0105cami. W wypowiedzi dla \"Dagens Nyheter\" m\u0119\u017cczyzna t\u0142umaczy\u0142, \u017ce \"wielu ludzi upi\u0119ksza swe \u017cyciorysy, by dosta\u0107 dobrze p\u0142atn\u0105 prac\u0119\".\n\n\u015aledztwo w jego sprawie prowadzi zar\u00f3wno szwedzka armia, jak i NATO w belgijskim Mons. NATO oficjalnie nie skomentowa\u0142o sprawy.\n\nWIDEO - Jourova dla Polsat News: skierowanie skargi do TSUE by\u0142o jedynym wyj\u015bciem Twoja przegl\u0105darka nie wspiera odtwarzacza wideo...\n\ngrz/luq/ \"Dagens Nyheter\", \"New York Times\"", "keywords": [], "meta_keywords": [""], "tags": [], "authors": ["Polsat News", "Grz Luq", "Dagens Nyheter", "New York Times"], "publish_date": "Mon Jan 27 00:00:00 2020", "summary": "", "article_html": "", "meta_description": "Szwedzka armia ujawni\u0142a, \u017ce zatrzymano m\u0119\u017cczyzn\u0119, kt\u00f3ry przez 18 lat podszywa\u0142 si\u0119 pod oficera. Pos\u0142ugiwa\u0142 si\u0119 r\u00f3wnie\u017c fa\u0142szywymi referencjami, dzi\u0119ki czemu zatrudniono go w kwaterze g\u0142\u00f3wnej NATO, a nawet by\u0142 oficerem \u0142\u0105cznikowym z rosyjsk\u0105 Federaln\u0105 S\u0142u\u017cb\u0105 Bezpiecze\u0144stwa. Dow\u00f3dca naczelny szwedzkiej armii Micael Byd\u00e9n zapewnia, \u017ce fa\u0142szywy oficer nie ujawni\u0142 Rosji \u017cadnych tajnych informacji.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Szwedzka armia ujawni\u0142a, \u017ce zatrzymano m\u0119\u017cczyzn\u0119, kt\u00f3ry przez 18 lat podszywa\u0142 si\u0119 pod oficera. Pos\u0142ugiwa\u0142 si\u0119 r\u00f3wnie\u017c fa\u0142szywymi referencjami, dzi\u0119ki czemu zatrudniono go w kwaterze g\u0142\u00f3wnej NATO, a nawet by\u0142 oficerem \u0142\u0105cznikowym z rosyjsk\u0105 Federaln\u0105 S\u0142u\u017cb\u0105 Bezpiecze\u0144stwa. Dow\u00f3dca naczelny szwedzkiej armii Micael Byd\u00e9n zapewnia, \u017ce fa\u0142szywy oficer nie ujawni\u0142 Rosji \u017cadnych tajnych informacji.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-01-27/przez-18-lat-udawal-oficera-i-pracowal-w-kwaterze-glownej-nato-skandal-w-szwecji/", "title": "Przez 18 lat udawa\u0142 oficera i pracowa\u0142 w kwaterze g\u0142\u00f3wnej NATO. Skandal w Szwecji - Polsat News", "description": "Szwedzka armia ujawni\u0142a, \u017ce zatrzymano m\u0119\u017cczyzn\u0119, kt\u00f3ry przez 18 lat podszywa\u0142 si\u0119 pod oficera. Pos\u0142ugiwa\u0142 si\u0119 r\u00f3wnie\u017c fa\u0142szywymi referencjami, dzi\u0119ki czemu zatrudniono go w kwaterze g\u0142\u00f3wnej NATO, a nawet by\u0142 oficerem \u0142\u0105cznikowym z rosyjsk\u0105 Federaln\u0105 S\u0142u\u017cb\u0105 Bezpiecze\u0144stwa. Dow\u00f3dca naczelny szwedzkiej armii Micael Byd\u00e9n zapewnia, \u017ce fa\u0142szywy oficer nie ujawni\u0142 Rosji \u017cadnych tajnych informacji.", "image": "https://ipla.pluscdn.pl/dituel/cp/uu/uuwa9igbr1m1z92q5hfjw4xu63wj4zh3.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-01-27/przez-18-lat-udawal-oficera-i-pracowal-w-kwaterze-glownej-nato-skandal-w-szwecji/"}