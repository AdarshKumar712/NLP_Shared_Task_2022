{"source_url": "https://web.archive.org", "url": "https://web.archive.org/web/20211201082456id_/https://www.cagliaripad.it/467675/george-floyd-la-protesta-contro-il-razzismo-sbarca-anche-roma/", "title": "George Floyd, la protesta contro il razzismo sbarca anche Roma", "top_image": "https://cagliaripad-wordpress-site.s3.eu-south-1.amazonaws.com/wp-content/uploads/2020/06/07161916/108c897ca2794fd2263e06598acab9f6.jpg", "meta_img": "https://cagliaripad-wordpress-site.s3.eu-south-1.amazonaws.com/wp-content/uploads/2020/06/07161916/108c897ca2794fd2263e06598acab9f6.jpg", "images": ["https://cagliaripad-wordpress-site.s3.eu-south-1.amazonaws.com/wp-content/uploads/2017/07/25042011/phishing-gli-prelevano-9-mila-euro-dal-conto-4-indagati-238x178.jpg", "https://cagliaripad-wordpress-site.s3.eu-south-1.amazonaws.com/wp-content/uploads/2021/09/16104904/IMG-20210915-WA0081-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2018/11/20162037/cpad-300x120.png", "https://cagliaripad-wordpress-site.s3.eu-south-1.amazonaws.com/wp-content/uploads/2021/10/05173058/Aereo-precipitato-238x178.jpg", "https://cagliaripad-wordpress-site.s3.eu-south-1.amazonaws.com/wp-content/uploads/2021/09/01153923/covid-test-news-238x178.jpg", "https://cagliaripad-wordpress-site.s3.eu-south-1.amazonaws.com/wp-content/uploads/2021/09/01142452/montaggio-moduli-238x178.jpeg", "https://s3-eu-central-1.amazonaws.com/cagliaripad-s3/wp-content/uploads/2017/07/26174237/cagliaripad-logo-mobile-300x117.png", "https://cagliaripad-wordpress-site.s3.eu-south-1.amazonaws.com/wp-content/uploads/2018/08/25113655/096f03dd6a994e03e208a6bdde69b99f-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2017/07/26173956/cagliaripad-logo-footer.png", "https://cagliaripad-wordpress-site.s3.eu-south-1.amazonaws.com/wp-content/uploads/2020/06/07161916/108c897ca2794fd2263e06598acab9f6.jpg"], "movies": [], "text": "La protesta nata negli Stati Uniti in seguito alla morte di George Floyd, l\u2019afroamericano ucciso dalla polizia durante il suo arresto, dopo le iniziative di sabato 6 giugno in diverse citt\u00e0 italiane, sbarca anche a Roma: in migliaia, tra cui in particolar modo ragazzi e famiglie, hanno manifestato a piazza del Popolo contro il razzismo.\n\nIn tantissimi, infatti, hanno accolto l\u2019appello lanciato sui social da un vasto cartello di organizzazioni tra cui i Giovani Europeisti Verdi, Fridaysforfuture-Roma, Nibi: Neri italiani \u2013 Black italians, 6000 sardine, Extinction Rebellion Rome International, American Expats for Positive Change e Women\u2019s March Rome.\n\nDistanziati e tutti con la mascherina, i manifestanti, tra i quali molti ragazzi di colore, hanno cartelli fatti in casa con scritte le parole d\u2019ordine della campagna esplosa dopo l\u2019omicidio di George Floyd, a Minneapolis. Tante le scritte anche in inglese come, \u201cNo justice, no peace\u201d, \u201cI can\u2019t breathe\u201d, \u201cDefund the police\u201d, \u201cfuck racism\u201d. Ma anche alcuni cartelli che chiedono \u201cius soli\u201d e diritti per i migranti; su uno si legge: \u201cMuoiono a casa nostra e non sappiamo nemmeno i loro nomi: black lives matter\u201d.\n\nNon c\u2019\u00e8 un palco, ma solo un microfono dal quale si alternano gli interventi degli organizzatori, alcuni in inglese.\n\nIl momento clou \u00e8 stato tra le 12.03 e le 12.11 quando tutti i manifestanti si sono inginocchiati, con il pugno alzato, per 8 minuti e 46 secondi, il tempo in cui Floyd rimase schiacciato dal ginocchio dell\u2019agente. Durante questi lunghi minuti, la piazza ha urlato \u201cI can\u2019t breathe\u201d e alla fine tutti si sono alzati urlando \u201cGeorge \u00e8 qui, no al razzismo\u201d. Poi, un altro slogan ritmato con l\u2019applauso: \u201cSiamo tutti antifascisti\u201d.", "keywords": [], "meta_keywords": [""], "tags": [], "authors": ["Redazione Cagliaripad"], "publish_date": "Sun Jun  7 14:19:40 2020", "summary": "", "article_html": "", "meta_description": "La protesta nata negli Stati Uniti in seguito alla morte di George Floyd, l'afroamericano ucciso dalla polizia durante il suo arresto, sbarca anche a Roma", "meta_lang": "it", "meta_favicon": "https://s3-eu-central-1.amazonaws.com/cagliaripad-s3/wp-content/uploads/2017/07/26175849/favicon-cpad.png", "meta_data": {"viewport": "width=device-width, initial-scale=1.0", "google-site-verification": "AuA27w8Jz17st5uClyisZ5ZmXXbbL2iOV5oMbK07JAA", "og": {"image": {"identifier": "https://cagliaripad-wordpress-site.s3.eu-south-1.amazonaws.com/wp-content/uploads/2020/06/07161916/108c897ca2794fd2263e06598acab9f6.jpg", "width": 457, "height": 305}, "locale": "it_IT", "type": "article", "title": "George Floyd, la protesta contro il razzismo sbarca anche Roma", "description": "La protesta nata negli Stati Uniti in seguito alla morte di George Floyd, l'afroamericano ucciso dalla polizia durante il suo arresto, sbarca anche a Roma", "url": "https://www.cagliaripad.it/467675/george-floyd-la-protesta-contro-il-razzismo-sbarca-anche-roma/", "site_name": "Cagliaripad"}, "author": "Redazione Cagliaripad", "description": "La protesta nata negli Stati Uniti in seguito alla morte di George Floyd, l'afroamericano ucciso dalla polizia durante il suo arresto, sbarca anche a Roma", "robots": "index, follow, max-snippet:-1, max-image-preview:large, max-video-preview:-1", "article": {"publisher": "https://www.facebook.com/CagliariPad/", "published_time": "2020-06-07T14:19:40+00:00"}, "twitter": {"card": "summary", "creator": "@cagliaripad", "site": "@cagliaripad", "label1": "Scritto da", "data1": "Redazione Cagliaripad", "label2": "Tempo di lettura stimato", "data2": "1 minuto"}, "generator": "Powered by Visual Composer - drag and drop page builder for WordPress."}, "canonical_link": "https://www.cagliaripad.it/467675/george-floyd-la-protesta-contro-il-razzismo-sbarca-anche-roma/"}