{"source_url": "https://web.archive.org", "url": "https://web.archive.org/web/20200806145118id_/http://www.bolugundem.com/son-hastalar-da-taburcu-oldu-130268h.htm", "title": "Son hastalar da taburcu oldu", "top_image": "http://www.bolugundem.com/d/news/125856.jpg", "meta_img": "http://www.bolugundem.com/d/news/125856.jpg", "images": ["http://www.bolugundem.com/d/author/425_s.jpg", "http://www.bolugundem.com/d/author/395_s.jpg", "http://www.bolugundem.com/d/video/244.jpg", "http://www.bolugundem.com/d/author/330_s.jpg", "http://www.bolugundem.com/d/news_t/128456.jpg", "http://www.bolugundem.com/d/author/55_s.jpg", "http://www.bolugundem.com/d/news_t/128451.jpg", "http://www.bolugundem.com/d/author/431_s.jpg", "http://www.bolugundem.com/d/author/354_s.jpg", "http://www.bolugundem.com/d/author/433_s.jpg", "http://www.bolugundem.com/d/other/beypilic-banner_1.gif", "http://www.bolugundem.com/s/i/1x1.gif", "http://www.bolugundem.com/d/author/402_s.jpg", "http://www.bolugundem.com/d/author/380_s.jpg", "http://www.bolugundem.com/d/gallery/5079_s.jpg", "http://www.bolugundem.com/d/gallery/5078_s.jpg", "http://www.bolugundem.com/s/i/logo.png", "http://www.bolugundem.com/d/banner/filiz-.....jpg", "http://www.bolugundem.com/d/other/xxxx.png", "http://www.bolugundem.com/d/author/10_s.jpg", "http://www.bolugundem.com/d/news/125856.jpg", "http://www.bolugundem.com/d/video/246.jpg", "http://www.bolugundem.com/d/author/37_s.jpg", "http://www.bolugundem.com/d/author/386_s.jpg", "http://www.bolugundem.com/d/news_t/128455.jpg", "http://www.bolugundem.com/d/news_t/128449.jpg", "http://www.bolugundem.com/d/author/348_s.jpg", "http://www.bolugundem.com/d/author/434_s.jpg", "http://www.bolugundem.com/d/gallery/5080_s.jpg", "http://www.bolugundem.com/d/banner/whatsapp-foto.20200803152328.jpg", "http://www.bolugundem.com/d/gallery/5081_s.jpg", "http://www.bolugundem.com/d/author/382_s.jpg", "http://www.bolugundem.com/d/news_t/128453.jpg", "http://www.bolugundem.com/d/video/248.jpg", "http://www.bolugundem.com/d/author/435_s.jpg", "http://www.bolugundem.com/d/video/247.jpg", "http://www.bolugundem.com/d/news_t/128457.jpg"], "movies": [], "text": "\u0130limizde pandemi hastanesi olarak hizmet veren \u0130zzet Baysal Fizik Tedavi E\u011fitim Ara\u015ft\u0131rma Hastanesinde koronavir\u00fcs tedavisi g\u00f6ren son hastalar da taburcu edildi.\n\n\u0130limizde yeni tip koronavir\u00fcs (Kovid-19) ile m\u00fccadele kapsam\u0131nda pandemi hastanesi olarak hizmet veren \u0130zzet Baysal Fizik Tedavi E\u011fitim Ara\u015ft\u0131rma Hastanesinde koronavir\u00fcs tedavisi g\u00f6ren son hastalar da taburcu edildi. Bolu Valisi Ahmet \u00dcmit, yapt\u0131\u011f\u0131 a\u00e7\u0131klamada, Bolu'da Kovid-19 ile m\u00fccadele kapsam\u0131nda tedbirlerin ve tedavilerin s\u00fcrd\u00fc\u011f\u00fcn\u00fc belirtti. Kovid-19 hastalar\u0131n\u0131n tedavilerine y\u00f6nelik olarak hastanelerde hizmet verilmeye devam edildi\u011fini hat\u0131rlatan \u00dcmit, \"\u0130zzet Baysal Fizik Tedavi E\u011fitim Ara\u015ft\u0131rma Hastanemiz 4 Nisan 2020 tarihinde Kovid-19 pozitif hastalar\u0131m\u0131z\u0131n izolasyonu amac\u0131yla tahsis edilmi\u015f ve ayn\u0131 tarihte hasta kabul\u00fcne ba\u015flam\u0131\u015ft\u0131. Bolu'da pandemi hastanelerinde tedavisine ba\u015flanan ve 5 g\u00fcnl\u00fck s\u00fcreyi tamamlayan hastalar\u0131m\u0131z\u0131n 14 g\u00fcnl\u00fck izolasyon s\u00fcreci bu hastanemizde tamamlanarak taburcu olmalar\u0131 sa\u011fland\u0131. Hastanede 3 May\u0131s 2020 tarihi itibar\u0131yla son hastam\u0131z da taburcu oldu\" bilgisini payla\u015ft\u0131.\n\n\u0130zzet Baysal Fizik Tedavi E\u011fitim Ara\u015ft\u0131rma Hastanesinin dezenfekte edilerek, kendi hastalar\u0131n\u0131 kabul etmeye ba\u015flayaca\u011f\u0131n\u0131 bildiren Vali \u00dcmit, \"Bu hastalar\u0131n taburcu edilmi\u015f olmalar\u0131, hastanenin asli fonksiyonuna d\u00f6nd\u00fcr\u00fclmesi, rehavet sebebi olmamal\u0131\" dedi.\n\nTehlikenin s\u00fcrd\u00fc\u011f\u00fcn\u00fc vurgulayan \u00dcmit, \"Bolu'da hemen hemen her g\u00fcn pozitif vakalar tespit ediliyor. Bunun i\u00e7in denetimler artt\u0131r\u0131ld\u0131. Kurallara uymayanlara ceza uygulan\u0131yor ve su\u00e7 duyurusunda da bulunuluyor\" diye konu\u015ftu.\n\nVali \u00dcmit, sa\u011fl\u0131k i\u00e7in sosyal mesafe ve izolasyon kurallar\u0131na mutlaka uyulmas\u0131 gerekti\u011fini anlatarak, zorunlu olmad\u0131k\u00e7a evden d\u0131\u015far\u0131 \u00e7\u0131k\u0131lmamas\u0131n\u0131 istedi. Bu arada, s\u00f6z konusu hastaneden taburcu edilen son hastalar da sa\u011fl\u0131k \u00e7al\u0131\u015fanlar\u0131n\u0131n alk\u0131\u015flar\u0131 e\u015fli\u011finde hastaneden ayr\u0131ld\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u0130limizde pandemi hastanesi olarak hizmet veren \u0130zzet Baysal Fizik Tedavi E\u011fitim Ara\u015ft\u0131rma Hastanesinde koronavir\u00fcs tedavisi g\u00f6ren son hastalar da taburcu edildi.", "meta_lang": "tr", "meta_favicon": "", "meta_data": {"description": "\u0130limizde pandemi hastanesi olarak hizmet veren \u0130zzet Baysal Fizik Tedavi E\u011fitim Ara\u015ft\u0131rma Hastanesinde koronavir\u00fcs tedavisi g\u00f6ren son hastalar da taburcu edildi.", "DC.date.issued": "2020-05-05T11:49:01+03:00", "og": {"site_name": "Bolu G\u00fcndem Gazetesi", "url": "http://www.bolugundem.com/son-hastalar-da-taburcu-oldu-130268h.htm", "title": "Son hastalar da taburcu oldu", "description": "\u0130limizde pandemi hastanesi olarak hizmet veren \u0130zzet Baysal Fizik Tedavi E\u011fitim Ara\u015ft\u0131rma Hastanesinde koronavir\u00fcs tedavisi g\u00f6ren son hastalar da taburcu edildi.", "image": "http://www.bolugundem.com/d/news/125856.jpg", "type": "article"}, "twitter": {"card": "summary", "site": "@", "url": "http://www.bolugundem.com/son-hastalar-da-taburcu-oldu-130268h.htm", "title": "Son hastalar da taburcu oldu", "description": "\u0130limizde pandemi hastanesi olarak hizmet veren \u0130zzet Baysal Fizik Tedavi E\u011fitim Ara\u015ft\u0131rma Hastanesinde koronavir\u00fcs tedavisi g\u00f6ren son hastalar da taburcu edildi.", "image": "http://www.bolugundem.com/d/news/125856.jpg"}, "google-site-verification": "_3Ay3IQ64zgnagdr5ShjUTUQtGr6MxenZ5w_W5i7_ok"}, "canonical_link": "http://www.bolugundem.com/son-hastalar-da-taburcu-oldu-130268h.htm"}