{"source_url": "https://web.archive.org", "url": "https://web.archive.org/web/20200428174649id_/https://tvn24.pl/swiat/korea-polnocna-kim-dzong-un-w-ciezkim-stanie-seul-dementuje-4561395?source=rss", "title": "Dyktator niewidziany od tygodnia. Bia\u0142y Dom: nie wiemy, w jakim stanie jest Kim Dzong Un", "top_image": "https://tvn24.pl/najnowsze/cdn-zdjecie282e87cf2a024e1b9b82720b2397d1b9-donald-trump-poradzimy-sobie-z-prezentem-od-kim-dzong-una-5012541/alternates/LANDSCAPE_1280", "meta_img": "https://tvn24.pl/najnowsze/cdn-zdjecie282e87cf2a024e1b9b82720b2397d1b9-donald-trump-poradzimy-sobie-z-prezentem-od-kim-dzong-una-5012541/alternates/LANDSCAPE_1280", "images": ["https://tvn24.pl/najnowsze/cdn-zdjecie282e87cf2a024e1b9b82720b2397d1b9-donald-trump-poradzimy-sobie-z-prezentem-od-kim-dzong-una-5012541/alternates/LANDSCAPE_1280"], "movies": [], "text": "Przyw\u00f3dca Korei P\u00f3\u0142nocnej Kim Dzong Un jest \"w ci\u0119\u017ckim stanie\" po przebytej operacji serca - poda\u0142a we wtorek stacja CNN, powo\u0142uj\u0105c si\u0119 na anonimowe \u017ar\u00f3d\u0142o w ameryka\u0144skiej administracji. Doniesieniom tym zaprzeczy\u0142y w\u0142adze w Seulu oraz chi\u0144ski wywiad. Bia\u0142y Dom oficjalnie przekaza\u0142, \u017ce nie wie, w jakim stanie jest p\u00f3\u0142nocnokorea\u0144ski lider.\n\nKim Dzong Un nie pojawi\u0142 si\u0119 15 kwietnia na pa\u0144stwowych uroczysto\u015bciach z okazji urodzin swojego dziadka i za\u0142o\u017cyciela Korei P\u00f3\u0142nocnej Kim Ir Sena. To jedno z najwa\u017cniejszych wydarze\u0144 w KRLD w ci\u0105gu roku. Nie zdarzy\u0142o si\u0119 wcze\u015bniej, by p\u00f3\u0142nocnokorea\u0144ski dyktator nie by\u0142 na tych obchodach obecny - zauwa\u017ca BBC. Jego absencja wywo\u0142a\u0142a spekulacje i plotki.\n\nGdzie jest Kim?\n\nKim po raz ostatni by\u0142 pokazywany przez pa\u0144stwowe media 12 kwietnia. Opublikowano w\u00f3wczas jego zdj\u0119cia z bazy lotniczej, gdzie ogl\u0105da\u0142 grup\u0119 samolot\u00f3w szturmowych. Jak pisze BBC, na fotografiach by\u0142 w nienagannej formie i dobrym humorze.\n\nZ informacji p\u00f3\u0142nocnokorea\u0144skich medi\u00f3w wiadomo, \u017ce dzie\u0144 wcze\u015bniej przyw\u00f3dca przewodniczy\u0142 wa\u017cnemu spotkaniu politycznemu. Od tamtej pory go nie widziano \u2013 zaznacza brytyjski nadawca. Jak dodaje, p\u00f3\u0142nocnokorea\u0144ska prasa nie wspomnia\u0142a tak\u017ce o obecno\u015bci dyktatora podczas pr\u00f3by rakietowej przeprowadzonej w zesz\u0142ym tygodniu, cho\u0107 zwykle po tego typu testach publikowane s\u0105 zdj\u0119cia z poligonu.\n\nRaportowanie wydarze\u0144 z jednego z najbardziej odizolowanych pa\u0144stw \u015bwiata jest szczeg\u00f3lnie trudne, dlatego wi\u0119kszo\u015b\u0107 spekulacji wysnuwa si\u0119 na podstawie \"odst\u0119pstw od precedensu\". Po tym, jak KRLD zamkn\u0119\u0142a swoje granice w odpowiedzi na pandemi\u0119 COVID-19, \u015bledzenie sytuacji w tym kraju sta\u0142o si\u0119 jeszcze trudniejsze \u2013 dodaje.\n\nKim Dzong Un obserwuj\u0105cy test rakietowy KCNA\n\nDoniesienia o chorobie dyktatora\n\nDoniesienia o z\u0142ym stanie zdrowia Kim Dzong Una pojawi\u0142y si\u0119 we wtorek na stronie internetowej prowadzonej przez uciekinier\u00f3w z Korei P\u00f3\u0142nocnej \u2013 Daily NK.\n\nPortal powo\u0142uje si\u0119 na anonimowe \u017ar\u00f3d\u0142o, wed\u0142ug kt\u00f3rego przyw\u00f3dca KRLD od sierpnia zesz\u0142ego roku zmaga\u0142 si\u0119 z problemami sercowo-naczyniowymi. Jak twierdzi informator, stan zdrowia Kima \"pogorszy\u0142 si\u0119 po wielokrotnych wyprawach na g\u00f3r\u0119 Paektu\" \u2013 jeden z symboli rz\u0105dz\u0105cej dynastii (to tam mia\u0142 si\u0119 urodzi\u0107 Kim Dzong Il i to stamt\u0105d pono\u0107 jego ojciec Kim Ir Sen dowodzi\u0142 armi\u0105 partyzant\u00f3w, walcz\u0105cych z Japo\u0144czykami).\n\nKim Dzong Un pokaza\u0142 zdj\u0119cia z wyprawy 16.10 | P\u00f3\u0142nocnokorea\u0144ska agencja KCNA opublikowa\u0142a zdj\u0119cie Kim Dzong Una podczas zimowej wyprawy na g\u00f3r\u0119 Pektu-san. Przyw\u00f3dca na szczyt wjecha\u0142 na bia\u0142ym koniu. KCNA\n\nNied\u0142ugo p\u00f3\u017aniej wiadomo\u015b\u0107 o z\u0142ym stanie zdrowia korea\u0144skiego przyw\u00f3dcy, opart\u0105 na doniesieniach Daily NK, opublikowa\u0142y inne mi\u0119dzynarodowe media. Pojawi\u0142y si\u0119 te\u017c informacje, \u017ce sprawie przygl\u0105daj\u0105 si\u0119 wywiady Korei Po\u0142udniowej oraz Stan\u00f3w Zjednoczonych.\n\nBia\u0142y Dom: nie wiemy w jakim stanie jest Kim Dzong Un\n\nWe wtorek stacja CNN poda\u0142a, powo\u0142uj\u0105c si\u0119 na anonimowego przedstawiciela rz\u0105du USA, \u017ce Kim Dzong Un znajduje si\u0119 \"w stanie krytycznym\" po przebytej operacji serca. Rz\u0105d w Seulu oraz \u017ar\u00f3d\u0142a w chi\u0144skim wywiadzie twierdz\u0105 jednak, \u017ce nie jest to prawd\u0105. Rzecznik po\u0142udniowokorea\u0144skiego rz\u0105du stwierdzi\u0142 te\u017c we wtorek, \u017ce kraj nie odnotowa\u0142 \u017cadnych podejrzanej lub nadzwyczajnej aktywno\u015bci za p\u00f3\u0142nocn\u0105 granic\u0105.\n\nDo sprawy odni\u00f3s\u0142 si\u0119 Waszyngton. Doradca prezydenta USA ds. bezpiecze\u0144stwa narodowego Robert O'Brien podkre\u015bli\u0142, \u017ce Bia\u0142y Dom czeka na rozw\u00f3j wydarze\u0144 i nie ma nic do przekazania w sprawie zdrowia przyw\u00f3dcy KRLD. Skomentowa\u0142 jedynie spekulacje na temat ewentualnej sukcesji po dyktatorze. - W Pjongjangu by\u0107 mo\u017ce przyjm\u0105 za\u0142o\u017cenie, \u017ce b\u0119dzie to kto\u015b z rodziny. Ale jest za wcze\u015bnie, aby m\u00f3wi\u0107 o tym, poniewa\u017c po prostu nie wiemy, w jakim stanie jest przewodnicz\u0105cy Kim i musimy poczeka\u0107 na rozw\u00f3j wydarze\u0144. - powiedzia\u0142.\n\nMimo mi\u0119dzynarodowych sprzeciw\u00f3w Korea P\u00f3\u0142nocna nadal testuje systemy rakietowe KCNA\n\nBBC podkre\u015bla, \u017ce cho\u0107 zaprzeczono informacjom o \"powa\u017cnym stanie\" korea\u0144skiego dyktatora, nikt nie podwa\u017cy\u0142 - i nie potwierdzi\u0142 - doniesie\u0144 o przebytej przez niego operacji serca.\n\nZdaniem cytowanego przez agencj\u0119 AP eksperta Czeong Seong-Czanga, ewentualne problemy zdrowotne Kima nie wi\u0105za\u0142yby si\u0119 z powa\u017cnymi zawirowaniami w Pjongjangu, bo i tak w ostatnim czasie coraz wi\u0119ksze wp\u0142ywy przejmowa\u0142a siostra dyktatora Kim Jo Dzong.\n\nCzytaj wi\u0119cej w raporcie tvn24.pl: Koronawirus - najwa\u017cniejsze informacje\n\nAutor:momo,ft//bgr", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Przyw\u00f3dca Korei P\u00f3\u0142nocnej Kim Dzong Un jest \"w ci\u0119\u017ckim stanie\" po przebytej operacji serca - poda\u0142a we wtorek stacja CNN, powo\u0142uj\u0105c si\u0119 na anonimowe \u017ar\u00f3d\u0142o w ameryka\u0144skiej administracji. Doniesieniom tym zaprzeczy\u0142y w\u0142adze w Seulu oraz chi\u0144ski wywiad. Bia\u0142y Dom oficjalnie przekaza\u0142, \u017ce nie wie, w jakim stanie jest p\u00f3\u0142nocnokorea\u0144ski lider.", "meta_lang": "", "meta_favicon": "/static/manifests/swiat/icons/favicon.ico", "meta_data": {"description": "Przyw\u00f3dca Korei P\u00f3\u0142nocnej Kim Dzong Un jest \"w ci\u0119\u017ckim stanie\" po przebytej operacji serca - poda\u0142a we wtorek stacja CNN, powo\u0142uj\u0105c si\u0119 na anonimowe \u017ar\u00f3d\u0142o w ameryka\u0144skiej administracji. Doniesieniom tym zaprzeczy\u0142y w\u0142adze w Seulu oraz chi\u0144ski wywiad. Bia\u0142y Dom oficjalnie przekaza\u0142, \u017ce nie wie, w jakim stanie jest p\u00f3\u0142nocnokorea\u0144ski lider.", "mobile-web-app-capable": "yes", "theme-color": "#fff", "msapplication-TileImage": "/static/manifests/swiat/icons/mstile-150x150.png", "msapplication-config": "/static/manifests/swiat/browserconfig.xml", "apple-mobile-web-app-title": "swiat", "application-name": "swiat", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/swiat/korea-polnocna-kim-dzong-un-w-ciezkim-stanie-seul-dementuje-4561395", "title": "Dyktator niewidziany od tygodnia. Bia\u0142y Dom: nie wiemy, w jakim stanie jest Kim Dzong Un", "description": "Przyw\u00f3dca Korei P\u00f3\u0142nocnej Kim Dzong Un jest \"w ci\u0119\u017ckim stanie\" po przebytej operacji serca - poda\u0142a we wtorek stacja CNN, powo\u0142uj\u0105c si\u0119 na anonimowe \u017ar\u00f3d\u0142o w ameryka\u0144skiej administracji. Doniesieniom tym zaprzeczy\u0142y w\u0142adze w Seulu oraz chi\u0144ski wywiad. Bia\u0142y Dom oficjalnie przekaza\u0142, \u017ce nie wie, w jakim stanie jest p\u00f3\u0142nocnokorea\u0144ski lider.", "image": "https://tvn24.pl/najnowsze/cdn-zdjecie282e87cf2a024e1b9b82720b2397d1b9-donald-trump-poradzimy-sobie-z-prezentem-od-kim-dzong-una-5012541/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie282e87cf2a024e1b9b82720b2397d1b9-donald-trump-poradzimy-sobie-z-prezentem-od-kim-dzong-una-5012541/alternates/LANDSCAPE_1280"}, "next-head-count": 51}, "canonical_link": "https://tvn24.pl/swiat/korea-polnocna-kim-dzong-un-w-ciezkim-stanie-seul-dementuje-4561395"}