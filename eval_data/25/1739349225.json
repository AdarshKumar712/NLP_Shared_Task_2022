{"source_url": "https://web.archive.org", "url": "https://web.archive.org/web/20210613000328id_/https://www.radiopiu.eu/mese-mariano-francesco-preghiere/", "title": "Mese mariano: Francesco propone due preghiere per i fedeli", "top_image": "https://365437-1138715-raikfcquaxqncofqfm.stackpathdns.com/wp-content/uploads/2017/11/fosse-ardeatine-papa.jpg", "meta_img": "https://365437-1138715-raikfcquaxqncofqfm.stackpathdns.com/wp-content/uploads/2017/11/fosse-ardeatine-papa.jpg", "images": ["https://365437-1138715-raikfcquaxqncofqfm.stackpathdns.com/wp-content/uploads/2018/10/recitare-il-rosario-300x176.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/LOGO-radiopiu-roma.png", "https://365437-1138715-raikfcquaxqncofqfm.stackpathdns.com/wp-content/uploads/2018/10/Sansone-capelli-preghiera-150x150.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/Non-stop-music.png", "https://365437-1138715-raikfcquaxqncofqfm.stackpathdns.com/wp-content/uploads/2017/11/fosse-ardeatine-papa.jpg", "https://365437-1138715-raikfcquaxqncofqfm.stackpathdns.com/wp-content/uploads/2020/02/parole-in-onda-1-1440-150x150.jpg", "https://365437-1138715-raikfcquaxqncofqfm.stackpathdns.com/wp-content/uploads/2015/03/bible-2167778_1280-100x44.jpg", "https://365437-1138715-raikfcquaxqncofqfm.stackpathdns.com/wp-content/uploads/2020/04/cq5dam.thumbnail.cropped.750.422-100x44.jpeg", "https://365437-1138715-raikfcquaxqncofqfm.stackpathdns.com/wp-content/uploads/2019/12/sky-2667455_1280-100x44.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/luceverde-100x44.jpg", "https://365437-1138715-raikfcquaxqncofqfm.stackpathdns.com/wp-content/uploads/2018/04/Via-Di-Qua-j-ax-170x170.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/footer.jpg", "https://365437-1138715-raikfcquaxqncofqfm.stackpathdns.com/wp-content/uploads/2017/01/LOGO-1-170x170.png", "https://365437-1138715-raikfcquaxqncofqfm.stackpathdns.com/wp-content/uploads/2018/04/518a9KQDzrL._AC_-170x170.jpg", "https://365437-1138715-raikfcquaxqncofqfm.stackpathdns.com/wp-content/uploads/2020/09/Banner-1.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/luggage-1149289_1280-100x44.jpg", "https://365437-1138715-raikfcquaxqncofqfm.stackpathdns.com/wp-content/uploads/2021/06/earth-3289810_960_720-1024x546.jpg", "https://365437-1138715-raikfcquaxqncofqfm.stackpathdns.com/wp-content/uploads/2018/10/25-1024x688.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/Non-stop-music-150x150.png", "https://365437-1138715-raikfcquaxqncofqfm.stackpathdns.com/wp-content/uploads/2018/01/preghiera__1516353250-e1516701462537-150x150.jpg", "https://365437-1138715-raikfcquaxqncofqfm.stackpathdns.com/wp-content/uploads/2021/06/camera-1030956_1280-1024x682.jpg", "https://365437-1138715-raikfcquaxqncofqfm.stackpathdns.com/wp-content/uploads/2020/04/leone-xiii-150x150.png", "https://365437-1138715-raikfcquaxqncofqfm.stackpathdns.com/wp-content/uploads/2018/10/26-1024x688.jpg", "https://365437-1138715-raikfcquaxqncofqfm.stackpathdns.com/wp-content/uploads/2020/02/parole-in-onda-2-1440-150x150.jpg", "https://365437-1138715-raikfcquaxqncofqfm.stackpathdns.com/wp-content/uploads/2018/04/Bella-storia-Fedez-170x170.jpeg", "https://365437-1138715-raikfcquaxqncofqfm.stackpathdns.com/wp-content/uploads/2018/04/Ventanni-Ma\u030aneskin-170x170.jpeg", "https://365437-1138715-raikfcquaxqncofqfm.stackpathdns.com/wp-content/uploads/2018/04/lets-love--170x170.jpg", "https://365437-1138715-raikfcquaxqncofqfm.stackpathdns.com/wp-content/uploads/2019/12/newspaper-973049_1280-100x44.jpg", "https://365437-1138715-raikfcquaxqncofqfm.stackpathdns.com/wp-content/uploads/2017/01/LOGO-1.png", "https://365437-1138715-raikfcquaxqncofqfm.stackpathdns.com/wp-content/uploads/2019/06/papa-a-casal-bertone-1024x641.jpg", "https://365437-1138715-raikfcquaxqncofqfm.stackpathdns.com/wp-content/uploads/2020/04/92569925_10222965149263661_7206663412804222976_o.jpg"], "movies": [], "text": "Mese mariano: la recita del Rosario\n\nIn occasione del mese mariano, \u00abnel quale il popolo di Dio esprime con particolare intensit\u00e0 il suo amore e la sua devozione alla Vergine Maria\u00bb Papa Francesco, in una lettera, propone a tutti i fedeli di riscoprire la bellezza di pregare il Rosario a casa.\n\nLo si pu\u00f2 fare da venerd\u00ec 1\u00b0 maggio, insieme, oppure personalmente. \u00abScegliete voi \u2013 scrive il Santo Padre \u2013 a seconda delle situazioni, valorizzando entrambe le possibilit\u00e0.\n\nMa in ogni caso c\u2019\u00e8 un segreto per farlo: la semplicit\u00e0; ed \u00e8 facile trovare, anche in internet, dei buoni schemi di preghiera da seguire\u00bb.\n\nMese mariano: le proposte di Francesco\n\nMa non solo. In vista del mese mariano Francesco condivide due testi di due preghiere alla Madonna che, specifica, \u00abpotrete recitare al termine del Rosario, e che io stesso reciter\u00f2 nel mese di maggio, spiritualmente unito a voi\u00bb.\n\nLa prima preghiera, diffusa lo scorso 11 marzo in un videomessaggio che ha preceduto la celebrazione della Messa nel Santuario romano presieduta dal cardinale vicario Angelo De Donatis per la Giornata di preghiera e digiuno, \u00e8 rivolta alla Madonna del Divino Amore.\n\nLa seconda preghiera, invece, \u00e8 pensata specificatamente per il tempo in cui viviamo. Il Pontefice affida alla Vergine Maria tutti coloro che, dai medici a chi ha perso una persona cara, da chi non ha pi\u00f9 un lavoro fino ai capi di Stato, soffrono e stanno lottando contro il Covid \u2013 19.\n\nMese Mariano: preghiera alla Madonna del Divino Amore\n\nO Maria, Tu risplendi sempre nel nostro cammino come segno di salvezza e di speranza. Noi ci affidiamo a Te, Salute dei malati, che presso la croce sei stata associata al dolore di Ges\u00f9, mantenendo ferma la tua fede.\n\nTu, Salvezza del popolo romano, sai di che cosa abbiamo bisogno e siamo certi che provvederai perch\u00e9, come a Cana di Galilea, possa tornare la gioia e la festa dopo questo momento di prova.\n\nAiutaci, Madre del Divino Amore, a conformarci al volere del Padre e a fare ci\u00f2 che ci dir\u00e0 Ges\u00f9, che ha preso su di s\u00e9 le nostre sofferenze e si \u00e8 caricato dei nostri dolori per condurci, attraverso la croce, alla gioia della risurrezione. Amen.\n\nSotto la tua protezione cerchiamo rifugio, Santa Madre di Dio. Non disprezzare le suppliche di noi che siamo nella prova, e liberaci da ogni pericolo, o Vergine gloriosa e benedetta.\n\nPreghiera per chi soffre e lotta contro il Covid-19\n\nNella presente situazione drammatica, carica di sofferenze e di angosce che attanagliano il mondo intero, ricorriamo a Te, Madre di Dio e Madre nostra, e cerchiamo rifugio sotto la tua protezione.\n\nO Vergine Maria, volgi a noi i tuoi occhi misericordiosi in questa pandemia del coronavirus, e conforta quanti sono smarriti e piangenti per i loro cari morti, sepolti a volte in un modo che ferisce l\u2019anima. Sostieni quanti sono angosciati per le persone ammalate alle quali, per impedire il contagio, non possono stare vicini.\n\nInfondi fiducia in chi \u00e8 in ansia per il futuro incerto e per le conseguenze sull\u2019economia e sul lavoro.\n\nMadre di Dio e Madre nostra, implora per noi da Dio, Padre di misericordia, che questa dura prova finisca e che ritorni un orizzonte di speranza e di pace. Come a Cana, intervieni presso il tuo Figlio Divino, chiedendogli di confortare le famiglie dei malati e delle vittime e di aprire il loro cuore alla fiducia.\n\nProteggi i medici, gli infermieri, il personale sanitario, i volontari che in questo periodo di emergenza sono in prima linea e mettono la loro vita a rischio per salvare altre vite. Accompagna la loro eroica fatica e dona loro forza, bont\u00e0 e salute.\n\nSii accanto a coloro che notte e giorno assistono i malati e ai sacerdoti che, con sollecitudine pastorale e impegno evangelico, cercano di aiutare e sostenere tutti.\n\nVergine Santa, illumina le menti degli uomini e delle donne di scienza, perch\u00e9 trovino giuste soluzioni per vincere questo virus.\n\nAssisti i Responsabili delle Nazioni, perch\u00e9 operino con saggezza, sollecitudine e generosit\u00e0, soccorrendo quanti mancano del necessario per vivere, programmando soluzioni sociali ed economiche con lungimiranza e con spirito di solidariet\u00e0.\n\nMaria Santissima, tocca le coscienze perch\u00e9 le ingenti somme usate per accrescere e perfezionare gli armamenti siano invece destinate a promuovere adeguati studi per prevenire simili catastrofi in futuro.\n\nMadre amatissima, fa\u2019 crescere nel mondo il senso di appartenenza ad un\u2019unica grande famiglia, nella consapevolezza del legame che tutti unisce, perch\u00e9 con spirito fraterno e solidale veniamo in aiuto alle tante povert\u00e0 e situazioni di miseria. Incoraggia la fermezza nella fede, la perseveranza nel servire, la costanza nel pregare.\n\nO Maria, Consolatrice degli afflitti, abbraccia tutti i tuoi figli tribolati e ottieni che Dio intervenga con la sua mano onnipotente a liberarci da questa terribile epidemia, cosicch\u00e9 la vita possa riprendere in serenit\u00e0 il suo corso normale.\n\nCi affidiamo a Te, che risplendi sul nostro cammino come segno di salvezza e di speranza, o clemente, o pia, o dolce Vergine Maria. Amen.\n\nLeggi anche \u2013 Divina Misericordia, Papa: \u201cPer il domani di tutti, no al virus dell\u2019egoismo\u201d", "keywords": [], "meta_keywords": [""], "tags": [], "authors": ["Valeria De Simone", "Azione Cattolica"], "publish_date": null, "summary": "", "article_html": "", "meta_description": "A pochi giorni dal mese mariano Papa Francesco propone due preghiere da recitare dopo il Rosario ...", "meta_lang": "it", "meta_favicon": "//365437-1138715-raikfcquaxqncofqfm.stackpathdns.com/wp-content/uploads/2017/01/cropped-LOGO-1-32x32.png", "meta_data": {"viewport": "width=device-width, initial-scale=1.0", "description": "A pochi giorni dal mese mariano Papa Francesco propone due preghiere da recitare dopo il Rosario ...", "robots": "follow, index, max-snippet:-1, max-video-preview:-1, max-image-preview:large", "og": {"locale": "it_IT", "type": "article", "title": "Mese mariano: Francesco propone due preghiere per i fedeli", "description": "A pochi giorni dal mese mariano Papa Francesco propone due preghiere da recitare dopo il Rosario ...", "url": "https://www.radiopiu.eu/mese-mariano-francesco-preghiere/", "site_name": "Radio Pi\u00f9 Roma", "updated_time": "2020-04-25T19:55:28+02:00", "image": {"identifier": "//365437-1138715-raikfcquaxqncofqfm.stackpathdns.com/wp-content/uploads/2017/11/fosse-ardeatine-papa.jpg", "secure_url": "//365437-1138715-raikfcquaxqncofqfm.stackpathdns.com/wp-content/uploads/2017/11/fosse-ardeatine-papa.jpg", "width": 600, "height": 333, "alt": "mese mariano, papa", "type": "image/jpeg"}}, "article": {"publisher": "https://www.facebook.com/radiopiunetwork/", "author": "https://www.facebook.com/valeria.desimone.14", "section": "RomaNews", "published_time": "2020-04-25CEST19:37:52+02:00", "modified_time": "2020-04-25CEST19:55:28+02:00"}, "fb": {"app_id": 264050660968788}, "twitter": {"card": "summary_large_image", "title": "Mese mariano: Francesco propone due preghiere per i fedeli", "description": "A pochi giorni dal mese mariano Papa Francesco propone due preghiere da recitare dopo il Rosario ...", "site": "@retepiu", "creator": "@desimo2210", "image": "//365437-1138715-raikfcquaxqncofqfm.stackpathdns.com/wp-content/uploads/2017/11/fosse-ardeatine-papa.jpg"}, "generator": "Powered by Slider Revolution 6.4.11 - responsive, Mobile-Friendly Slider Plugin for WordPress with comfortable drag and drop interface.", "framework": "Redux 4.1.26", "msapplication-TileImage": "//365437-1138715-raikfcquaxqncofqfm.stackpathdns.com/wp-content/uploads/2017/01/cropped-LOGO-1-270x270.png"}, "canonical_link": "https://www.radiopiu.eu/mese-mariano-francesco-preghiere/"}