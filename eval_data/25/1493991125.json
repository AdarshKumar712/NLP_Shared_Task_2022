{"source_url": "https://web.archive.org", "url": "https://web.archive.org/web/20200120025707id_/https://www.mynet.com/muserrefin-idam-cezasi-yuksek-mahkemede-bozuldu-110106377178", "title": "M\u00fc\u015ferref\u2019in \u0130dam Cezas\u0131 Y\u00fcksek Mahkemede Bozuldu", "top_image": "https://imgrosetta.mynet.com.tr/file/11692144/700x400.jpg", "meta_img": "https://imgrosetta.mynet.com.tr/file/11692144/700x400.jpg", "images": ["data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw==", "https://imgrosetta.mynet.com.tr/file/11692144/700x400.jpg", "https://img7.mynet.com/mynet-logo.png", "https://img7.mynet.com.tr/haber/rosetta/voa-footer.png", "https://img7.mynet.com.tr/haber/rosetta/voa-title.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://imgrosetta.mynet.com.tr/file/11692144/728xauto.jpg", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw=="], "movies": [], "text": "Pakistan\u2019da Lahor Y\u00fcksek Mahkemesi, eski Cumhurba\u015fkan\u0131 Pervez M\u00fc\u015ferref\u2019in vatana ihanetten idam cezas\u0131na \u00e7arpt\u0131r\u0131ld\u0131\u011f\u0131 \u00f6zel mahkemenin anayasaya ayk\u0131r\u0131 oldu\u011fu h\u00fckm\u00fcne vard\u0131. M\u00fc\u015ferref\u2019in avukatlar\u0131 bu karar\u0131n, M\u00fc\u015ferref\u2019in idam cezas\u0131n\u0131 h\u00fck\u00fcms\u00fcz k\u0131ld\u0131\u011f\u0131n\u0131 savundu.\n\n2014 y\u0131l\u0131ndan bu yana M\u00fc\u015ferref\u2019in yarg\u0131land\u0131\u011f\u0131 \u00f6zel mahkeme, ge\u00e7en y\u0131l Aral\u0131k ay\u0131nda M\u00fc\u015ferref hakk\u0131ndaki 2007 y\u0131l\u0131na dayal\u0131 su\u00e7lamalar \u00e7er\u00e7evesinde idam cezas\u0131na \u00e7arpt\u0131r\u0131lmas\u0131na karar k\u0131lm\u0131\u015ft\u0131.\n\nM\u00fc\u015ferref s\u00f6zkonusu davalarda, 2007 y\u0131l\u0131nda anayasay\u0131 ihlal ederek ola\u011fan\u00fcst\u00fc hal (OHAL) ilan edip, g\u00f6rev s\u00fcresini yasalara ayk\u0131r\u0131 olarak uzatmak da dahil \u00e7e\u015fitli su\u00e7lardan yarg\u0131land\u0131.\n\n2007 y\u0131l\u0131nda eski Ba\u015fbakan Benazir Butto\u2019ya d\u00fczenlenen suikast de M\u00fc\u015ferref\u2019in yarg\u0131land\u0131\u011f\u0131 su\u00e7lar aras\u0131ndayd\u0131.\n\n1999 y\u0131l\u0131nda darbe yoluyla d\u00f6nemin ba\u015fbakan\u0131 Navaz \u015eerif\u2019i devirerek yerine ge\u00e7en M\u00fc\u015ferref 2008 y\u0131l\u0131na kadar \u00fclkede liderli\u011fini korudu. 2013 y\u0131l\u0131nda yeniden g\u00f6reve gelen \u015eerif, M\u00fc\u015ferref hakk\u0131nda dava a\u00e7m\u0131\u015ft\u0131.\n\nAral\u0131k ay\u0131nda M\u00fc\u015ferref\u2019e verilen idam cezas\u0131 muhalefetteki T\u00fcm Pakistan M\u00fcsl\u00fcman Birli\u011fi \u00fcyelerinin yan\u0131 s\u0131ra \u00fclkenin g\u00fc\u00e7l\u00fc ordu mensuplar\u0131nca da ele\u015ftirilmi\u015f, M\u00fc\u015ferref\u2019in avukatlar\u0131ysa kararla ilgili Y\u00fcksek Mahkeme\u2019ye itiraz dilek\u00e7esi iletmi\u015fti.\n\nY\u00fcksek Mahkeme\u2019nin a\u00e7\u0131klad\u0131\u011f\u0131 kararla ilgili Pakistan\u2019\u0131n ARY haber kanal\u0131na a\u00e7\u0131klamalarda bulunan M\u00fc\u015ferref kararla ilgili \u2018mutlu\u2019 oldu\u011funu iletti. Sa\u011fl\u0131k durumu nedeniyle tedavi i\u00e7in 2016 y\u0131l\u0131ndan bu yana Dubai\u2019de bulunan M\u00fc\u015ferref sa\u011fl\u0131\u011f\u0131n\u0131n da iyi oldu\u011funu aktard\u0131.\n\nPervez M\u00fc\u015ferref, modern tarihinde \u00fc\u00e7 askeri darbenin ya\u015fand\u0131\u011f\u0131 Pakistan\u2019da vatana ihanetle yarg\u0131lanan ilk askeri lider.\n\n", "keywords": [], "meta_keywords": ["M\u00fc\u015ferref\u2019in", "\u0130dam", "Cezas\u0131", "Y\u00fcksek", "Mahkemede", "Bozuldu"], "tags": [], "authors": [], "publish_date": null, "summary": "", "article_html": "", "meta_description": "Pakistan\u2019da Lahor Y\u00fcksek Mahkemesi, eski Cumhurba\u015fkan\u0131 Pervez M\u00fc\u015ferref\u2019in vatana ihanetten idam cezas\u0131na \u00e7arpt\u0131r\u0131ld\u0131\u011f\u0131 \u00f6zel mahkemenin anayasaya ayk\u0131r\u0131 oldu\u011fu h\u00fckm\u00fcne vard\u0131. M\u00fc\u015ferref\u2019in avukatlar\u0131 bu karar\u0131n, M\u00fc\u015ferref\u2019in idam cezas\u0131n\u0131 h\u00fck\u00fcms\u00fcz k\u0131ld\u0131\u011f\u0131n\u0131 savundu", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "Pakistan\u2019da Lahor Y\u00fcksek Mahkemesi, eski Cumhurba\u015fkan\u0131 Pervez M\u00fc\u015ferref\u2019in vatana ihanetten idam cezas\u0131na \u00e7arpt\u0131r\u0131ld\u0131\u011f\u0131 \u00f6zel mahkemenin anayasaya ayk\u0131r\u0131 oldu\u011fu h\u00fckm\u00fcne vard\u0131. M\u00fc\u015ferref\u2019in avukatlar\u0131 bu karar\u0131n, M\u00fc\u015ferref\u2019in idam cezas\u0131n\u0131 h\u00fck\u00fcms\u00fcz k\u0131ld\u0131\u011f\u0131n\u0131 savundu", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "M\u00fc\u015ferref\u2019in, \u0130dam, Cezas\u0131, Y\u00fcksek, Mahkemede, Bozuldu", "news_keywords": "M\u00fc\u015ferref\u2019in, \u0130dam, Cezas\u0131, Y\u00fcksek, Mahkemede, Bozuldu, M\u00fc\u015ferref\u2019in \u0130dam Cezas\u0131 Y\u00fcksek Mahkemede Bozuldu", "og": {"site_name": "Mynet Haber", "locale": "tr", "url": "https://www.mynet.com/muserrefin-idam-cezasi-yuksek-mahkemede-bozuldu-110106377178", "type": "article", "title": "M\u00fc\u015ferref\u2019in \u0130dam Cezas\u0131 Y\u00fcksek Mahkemede Bozuldu", "description": "Pakistan\u2019da Lahor Y\u00fcksek Mahkemesi, eski Cumhurba\u015fkan\u0131 Pervez M\u00fc\u015ferref\u2019in vatana ihanetten idam cezas\u0131na \u00e7arpt\u0131r\u0131ld\u0131\u011f\u0131 \u00f6zel mahkemenin anayasaya ayk\u0131r\u0131 oldu\u011fu h\u00fckm\u00fcne vard\u0131. M\u00fc\u015ferref\u2019in avukatlar\u0131 bu karar\u0131n, M\u00fc\u015ferref\u2019in idam cezas\u0131n\u0131 h\u00fck\u00fcms\u00fcz k\u0131ld\u0131\u011f\u0131n\u0131 savundu", "image": "https://imgrosetta.mynet.com.tr/file/11692144/700x400.jpg"}, "twitter": {"card": "summary_large_image", "site": "@HaberMynet", "title": "M\u00fc\u015ferref\u2019in \u0130dam Cezas\u0131 Y\u00fcksek Mahkemede Bozuldu", "description": "Pakistan\u2019da Lahor Y\u00fcksek Mahkemesi, eski Cumhurba\u015fkan\u0131 Pervez M\u00fc\u015ferref\u2019in vatana ihanetten idam cezas\u0131na \u00e7arpt\u0131r\u0131ld\u0131\u011f\u0131 \u00f6zel mahkemenin anayasaya ayk\u0131r\u0131 oldu\u011fu h\u00fckm\u00fcne vard\u0131. M\u00fc\u015ferref\u2019in avukatlar\u0131 bu karar\u0131n, M\u00fc\u015ferref\u2019in idam cezas\u0131n\u0131 h\u00fck\u00fcms\u00fcz k\u0131ld\u0131\u011f\u0131n\u0131 savundu", "image": "https://imgrosetta.mynet.com.tr/file/11692144/700x400.jpg"}}, "canonical_link": "https://www.mynet.com/muserrefin-idam-cezasi-yuksek-mahkemede-bozuldu-110106377178"}