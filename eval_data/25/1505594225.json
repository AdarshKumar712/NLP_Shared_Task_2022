{"source_url": "https://web.archive.org", "url": "https://web.archive.org/web/20200610011301id_/https://www.euractiv.pl/section/instytucje-ue/news/szef-rady-europejskiej-zwoluje-specjalny-szczyt-budzetowy-ue/", "title": "Szef Rady Europejskiej zwo\u0142uje specjalny szczyt bud\u017cetowy UE", "top_image": "https://www.euractiv.pl/wp-content/uploads/sites/6/2018/12/Premier-Belgii-Charles-Michel-\u017ar\u00f3d\u0142o-kremlin.ru_-800x450.jpg", "meta_img": "https://www.euractiv.pl/wp-content/uploads/sites/6/2018/12/Premier-Belgii-Charles-Michel-\u017ar\u00f3d\u0142o-kremlin.ru_-800x450.jpg", "images": ["https://www.euractiv.pl/wp-content/themes/euractiv/media/frontend/branding/logo_print.png", "https://www.euractiv.pl/wp-content/uploads/sites/6/2017/03/33909884-6E80-4CBD-825E-322999F0E457-800x600.jpg", "https://www.euractiv.pl/wp-content/themes/euractiv_pl/hooks/plmods/pl_logo.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://www.euractiv.pl/wp-content/uploads/sites/6/2018/12/Premier-Belgii-Charles-Michel-\u017ar\u00f3d\u0142o-kremlin.ru_-800x450.jpg", "https://www.euractiv.pl/wp-content/uploads/sites/6/2019/07/photo-1527155781285-a10fb8d2be02-800x600.jpg"], "movies": [], "text": "Charles Michel zaprosi\u0142 przyw\u00f3dc\u00f3w pa\u0144stw cz\u0142onkowskich do Brukseli na 20 lutego. Przewodnicz\u0105cy Rady Europejskiej liczy, \u017ce uda si\u0119 znale\u017a\u0107 kompromis w sprawie kszta\u0142tu unijnego bud\u017cetu na lata 2021-2027. Na razie jednak rozbie\u017cno\u015bci s\u0105 du\u017ce.\n\nPrzewodnicz\u0105cy Rady Europejskiej napisa\u0142 na Twitterze: \u201eZwo\u0142am specjalne spotkanie Rady Europejskiej, kt\u00f3re rozpocznie si\u0119 20 lutego 2020 r. Kieruj\u0105c si\u0119 zdrowym rozs\u0105dkiem i determinacj\u0105, mo\u017cemy zawrze\u0107 umow\u0119 w sprawie unijnego bud\u017cetu, kt\u00f3ra przyniesie korzy\u015bci wszystkim Europejczykom. Wszystkie strony b\u0119d\u0105 musia\u0142y wykaza\u0107 si\u0119 gotowo\u015bci\u0105 do kompromisu.\u201d\n\nDodatkowo Charles Michel opublikowa\u0142 list otwarty do przyw\u00f3dc\u00f3w pa\u0144stw cz\u0142onkowskich. Zaapelowa\u0142 do nich, aby nie odk\u0142adali decyzji o nowych Wieloletnich Ramach Finansowych na kolejne szczyty. \u201eOdroczenie rozm\u00f3w w sprawie bud\u017cetu spowodowa\u0142oby powa\u017cne problemy praktyczne i polityczne oraz zagrozi\u0142oby kontynuacji obecnych program\u00f3w i polityk, a tak\u017ce uruchomieniu nowych\u201d \u2013 przekonuje w swoim li\u015bcie szef RE. Dodaje te\u017c, \u017ce ma \u015bwiadomo\u015b\u0107, \u017ce obecne negocjacje bud\u017cetowe nale\u017c\u0105 do najtrudniejszych w unijnej historii.\n\nFi\u0144ska propozycja w koszu\n\nDo grudnia negocjacje nad kszta\u0142tem nowego siedmioletniego finansowania prowadzi\u0142a sprawuj\u0105ca unijn\u0105 rotacyjn\u0105 prezydencj\u0119 Finlandia, ale nie odnios\u0142a sukcesu. Ostatnia fi\u0144ska propozycja zosta\u0142a odrzucona przez niemal wszystkie pa\u0144stwa cz\u0142onkowskie. Grudniowy szczyt w Brukseli nie przyni\u00f3s\u0142 wi\u0119c \u017cadnego prze\u0142omu. Wtedy negocjacje przej\u0105\u0142 osobi\u015bcie Charles Michel. Jeszcze przed lutowym szczytem szef RE przeprowadzi na temat bud\u017cetu konsultacje telefoniczne z europejskimi stolicami.\n\nJak informuj\u0105 \u017ar\u00f3d\u0142a w Brukseli, uda\u0142o si\u0119 ju\u017c osi\u0105gn\u0105\u0107 porozumienie w wielu kwestiach, ale do uzgodnienia pozosta\u0142y te najwa\u017cniejsze \u2013 wysoko\u015b\u0107 ca\u0142ego bud\u017cetu, przydzia\u0142 \u015brodk\u00f3w na polityk\u0119 sp\u00f3jno\u015bci oraz polityk\u0119 roln\u0105 oraz wysoko\u015b\u0107 rabat\u00f3w dla niekt\u00f3rych pa\u0144stw cz\u0142onkowskich. No i oczywi\u015bcie podzia\u0142 na tzw. koperty narodowe, czyli to, jak rozdzieli\u0107 wszystkie pieni\u0105dze pomi\u0119dzy pa\u0144stwa cz\u0142onkowskie.\n\nNa razie podstaw\u0105 do wszelkich rozm\u00f3w pozostaje propozycja Komisji Europejskiej z maja 2018 r. Wszystkie kolejne propozycje, \u0142\u0105cznie z ostatni\u0105 propozycj\u0105 prezydencji fi\u0144skiej, zosta\u0142y bowiem odrzucone przez wi\u0119kszo\u015b\u0107 stron. Propozycje KE jest oszcz\u0119dno\u015bciowa (ale nie a\u017c tak bardzo jak p\u00f3\u017aniejsza propozycja fi\u0144ska), uwzgl\u0119dnia bowiem ci\u0119cia w wielu politykach (w tym w polityce sp\u00f3jno\u015bci i polityce rolnej), kt\u00f3rych przyczynami s\u0105 wyj\u015bcie Wielkiej Brytanii z UE oraz konieczno\u015b\u0107 znalezienia \u015brodk\u00f3w na tzw. nowe wyzwania, czyli polityk\u0119 migracyjn\u0105 czy bezpiecze\u0144stwo.\n\nPropozycja KE z maja 2018 r. zak\u0142ada ca\u0142kowit\u0105 sum\u0119 zobowi\u0105za\u0144 w tym okresie na kwot\u0119 1,279 biliona euro, za\u015b sum\u0119 p\u0142atno\u015bci na 1,246 biliona euro. P\u0142atno\u015bci to sumy, jakie maj\u0105 zosta\u0107 wydane w konkretnym roku, za\u015b zobowi\u0105zania to sumy jakie UE chce wyda\u0107 w przysz\u0142o\u015bci. Kolejna unijna siedmiolatka ma by\u0107 teoretyczna wy\u017csza ni\u017c poprzednia. Bud\u017cet UE na lata 2014-2020 ustalono bowiem na kwot\u0119 1,1 biliona dolar\u00f3w. Wzrost jest jednak pozorny, poniewa\u017c liczby bezwzgl\u0119dne nie uwzgl\u0119dniaj\u0105 wska\u017anika inflacji z ostatnich siedmiu lat. Je\u015bliby doliczy\u0107 inflacj\u0119, unijny bud\u017cet na lata 2021-2017 b\u0119dzie jednak mniejszy.\n\nFi\u0144ska prezydencja tnie nowy bud\u017cet UE Sprawuj\u0105ca rotacyjn\u0105 prezydencj\u0119 w Radzie UE Finlandia proponuje przyj\u0119cie unijnego bud\u017cetu poni\u017cej ambicji Komisji i Parlamentu Europejskiego. Zmiany mia\u0142yby dotkn\u0105\u0107 tak\u017ce regu\u0142y warunkowego wyp\u0142acania funduszy za przestrzeganie praworz\u0105dno\u015bci. Fi\u0144ska propozycja zostanie om\u00f3wiona podczas zbli\u017caj\u0105cego si\u0119 szczytu przyw\u00f3dc\u00f3w pa\u0144stw UE, zaplanowanego na \u2026\n\nPrzyjaciele sp\u00f3jno\u015bci pozostan\u0105 sp\u00f3jni?\n\nBraki w bud\u017cecie KE chce zape\u0142ni\u0107 nie tylko poprzez ci\u0119cia oszcz\u0119dno\u015bciowe, ale tak\u017ce zwi\u0119kszenie sk\u0142adek cz\u0142onkowskich wp\u0142acanych przez pa\u0144stwa. W przypadku zobowi\u0105za\u0144 wynie\u015b\u0107 mia\u0142yby one 1,11 proc. DNB (dochodu narodowego brutto) pa\u0144stw cz\u0142onkowskich, za\u015b w przypadku p\u0142atno\u015bci \u2013 1,08 proc. DNB. Obecnie sk\u0142adki wynosz\u0105 ok. 1 proc. DNB. W ramach Wieloletnich Ram Finansowych nie by\u0142aby jednak uwzgl\u0119dniana rezerwa kryzysowa czy fundusz solidarno\u015bciowy. Gdy je doliczy\u0107, to wydatki pa\u0144stw cz\u0142onkowskich na cele UE wzros\u0142yby do nawet 1,14 proc. DNB. Ostatecznie dyskutuje si\u0119 o sk\u0142adkach na poziomie 1,1x proc. DNB, czyli pomi\u0119dzy 1,11 proc. a 1,19 proc. DNB.\n\nO ile pa\u0144stwa b\u0119d\u0105ce g\u0142\u00f3wnymi beneficjentami unijnego bud\u017cetu wola\u0142by sk\u0142adki podnie\u015b\u0107, o tyle tzw. p\u0142atnicy netto nie chc\u0105 o tym s\u0142ysze\u0107. Niemcy, Holandia, Dania i Finlandia chc\u0105, aby limit wydatk\u00f3w na nast\u0119pne siedem lat odpowiada\u0142 tylko 1 proc. po\u0142\u0105czonego DNB z wszystkich 27 pa\u0144stw cz\u0142onkowskich. Innego zdania jest tzw. grupa przyjaci\u00f3\u0142 sp\u00f3jno\u015bci, kt\u00f3r\u0105 stanowi ju\u017c 17 pa\u0144stw.\n\nPrzekonuj\u0105 one, \u017ce r\u00f3\u017cnica w rozwoju mi\u0119dzy unijnymi regionami wci\u0105\u017c s\u0105 na tyle du\u017ce, \u017ce nie nale\u017cy zmniejsza\u0107 ani ca\u0142ego bud\u017cetu, ani obcina\u0107 \u015brodk\u00f3w na polityk\u0119 sp\u00f3jno\u015bci. \u201ePrzyjaci\u00f3\u0142mi sp\u00f3jno\u015bci\u201d s\u0105 obecnie \u2013 opr\u00f3cz Polski \u2013 Bu\u0142garia, Rumunia, W\u0119gry, Czechy, S\u0142owacja, \u0141otwa, Litwa, Estonia, Grecja, Chorwacja, W\u0142ochy, Portugalia, Malta, Cypr, S\u0142owenia i Hiszpania. Nie ma jednak pewno\u015bci, czy w czasie dalszych negocjacji sp\u00f3jno\u015b\u0107 \u201egrupy przyjaci\u00f3\u0142 sp\u00f3jno\u015bci\u201d si\u0119 utrzyma, czy te\u017c niekt\u00f3re pa\u0144stwa zrezygnuj\u0105 z tego postulatu w zamian za ust\u0119pstwa w innych obszarach.", "keywords": [], "meta_keywords": [""], "tags": ["Wieloletnie Ramy Finansowe 2021-2027", "Finlandia", "unijny bud\u017cet", "Charles Michel", "bud\u017cet", "Rada Europejska", "polityka sp\u00f3jno\u015bci"], "authors": [], "publish_date": "Mon Jan 27 06:32:50 2020", "summary": "", "article_html": "", "meta_description": "", "meta_lang": "pl", "meta_favicon": "https://www.euractiv.pl/wp-content/themes/euractiv_pl/favicon.ico", "meta_data": {"viewport": "width=device-width", "generator": "WordPress 5.4.1", "robots": "max-snippet:160, max-image-preview:large", "googlebot-news": "max-snippet:160, max-image-preview:large", "googlebot": "max-snippet:160, max-image-preview:large", "twitter": {"card": "summary_large_image", "site": "@EurActivPoland", "title": "Szef Rady Europejskiej zwo\u0142uje specjalny szczyt bud\u017cetowy UE", "image": "https://www.euractiv.pl/wp-content/uploads/sites/6/2018/12/Premier-Belgii-Charles-Michel-\u017ar\u00f3d\u0142o-kremlin.ru_-800x450.jpg"}, "og": {"title": "Szef Rady Europejskiej zwo\u0142uje specjalny szczyt bud\u017cetowy UE", "url": "https://www.euractiv.pl/section/instytucje-ue/news/szef-rady-europejskiej-zwoluje-specjalny-szczyt-budzetowy-ue/", "type": "article", "site_name": "www.euractiv.pl", "image": {"identifier": "https://www.euractiv.pl/wp-content/uploads/sites/6/2018/12/Premier-Belgii-Charles-Michel-\u017ar\u00f3d\u0142o-kremlin.ru_-800x450.jpg", "alt": "https://www.euractiv.pl/section/instytucje-ue/news/szef-rady-europejskiej-zwoluje-specjalny-szczyt-budzetowy-ue/"}}, "article": {"published_time": "2020-01-27 06:32:50", "author": "Micha\u0142 Strza\u0142kowski", "section": "Polityka wewn\u0119trzna UE", "tag": "Wieloletnie Ramy Finansowe 2021-2027"}, "google-site-verification": "uZm0bDNXuqmXq0-F6bLEcD5bJMwKah2DuUURsGUCK7k", "msapplication-TileImage": "https://www.euractiv.pl/wp-content/uploads/sites/6/2017/03/cropped-ea_favicon_32x32-270x270.png"}, "canonical_link": "https://www.euractiv.pl/section/instytucje-ue/news/szef-rady-europejskiej-zwoluje-specjalny-szczyt-budzetowy-ue/"}