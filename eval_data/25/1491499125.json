{"source_url": "https://web.archive.org", "url": "https://web.archive.org/web/20200424085840id_/https://wmeritum.pl/korwin-mikke-aklamacji-sejmie/303264/", "title": "Sejm: Wszyscy pos\u0142owie wstali z miejsc, opr\u00f3cz Korwin-Mikkego. Polityk si\u0119 t\u0142umaczy", "top_image": "https://wmeritum.pl/wp-content/uploads/2020/01/korwin-Mikke.jpg", "meta_img": "https://wmeritum.pl/wp-content/uploads/2020/01/korwin-Mikke.jpg", "images": ["https://secure.gravatar.com/avatar/fd9c227c958f18cb456450d5471cc07b?s=80&d=mm&r=g", "https://wmeritum.pl/wp-content/uploads/2020/01/korwin-Mikke.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://wmeritum.pl/wp-content/uploads/2018/06/wmeritum-logo.png"], "movies": [], "text": "W czwartek byli\u015bmy \u015bwiadkami rzadkiego wydarzenia. Sejm przyj\u0105\u0142 uchwa\u0142\u0119 ws. dzia\u0142a\u0144 polityk\u00f3w rosyjskich przez aklamacj\u0119. Niemal wszyscy pos\u0142owie wstali z miejsc, oklaskuj\u0105c decyzj\u0119. \u201eNiemal\u201d, poniewa\u017c wy\u0142ama\u0142 si\u0119 Janusz Korwin-Mikke. Pose\u0142 Konfederacji nie wsta\u0142 i nie oklaskiwa\u0142 uchwa\u0142y. W odpowiedzi na medialn\u0105 burz\u0119, polityk zamie\u015bci\u0142 w sieci wpis, w kt\u00f3rym wyja\u015bni\u0142 swoje zachowanie.\n\nPolscy parlamentarzy\u015bci przyj\u0119li przez aklamacj\u0119 uchwa\u0142\u0119 przeciw manipulacji i zak\u0142amywaniu historii przez polityk\u00f3w Federacji Rosyjskiej. To odpowied\u017a na skandaliczne wypowiedzi W\u0142adimira Putina i innych polityk\u00f3w rosyjskich, kt\u00f3rzy wybielali dzia\u0142ania Zwi\u0105zku Radzieckiego w II wojnie \u015bwiatowej, a z drugiej strony obarczali win\u0105 za jej wybuch m.in. Polsk\u0119.\n\nW momencie przyjmowania uchwa\u0142y prawie wszyscy pos\u0142owie wstali z miejsc, symbolicznie wyra\u017caj\u0105c poparcie dla aktu. Wy\u0142ama\u0142a si\u0119 jedna osoba \u2013 Janusz Korwin-Mikke. Wkr\u00f3tce sie\u0107 obieg\u0142o zdj\u0119cie Krzysztofa Gawkowskiego, na kt\u00f3rym wida\u0107 siedz\u0105cego pos\u0142a Konfederacji otoczonego stoj\u0105cymi parlamentarzystami.\n\nCzytaj tak\u017ce: Korwin-Mikke o pomy\u015ble PiS: \\\"To mnie przera\u017ca\\\n\nSejm przyj\u0105\u0142 uchwa\u0142\u0119 ws. manipulacji Rosji przez aklamacj\u0119. Zachowanie pos\u0142a Konfederacji podzieli\u0142o internaut\u00f3w\n\n\u201ePrawie ca\u0142y Sejm przez aklamacj\u0119 przyj\u0105\u0142 uchwa\u0142\u0119 sprzeciwiaj\u0105c\u0105 si\u0119 manipulowaniem historii przez Federacj\u0119 Rosyjsk\u0105! Prawie, bo jeden pose\u0142 @korwin_mikke, mia\u0142 to gdzie\u015b!\u201d \u2013 napisa\u0142 polityk Lewicy. Komentarzy krytykuj\u0105cych polityka by\u0142o jednak wi\u0119cej. Cz\u0119\u015b\u0107 przeciwnik\u00f3w Korwin-Mikkego zarzuca mu, \u017ce swoj\u0105 postaw\u0105 potwierdzi\u0142 prorosyjsko\u015b\u0107. \u201eWszyscy stan\u0119li na wysoko\u015bci zadania. Tylko Korwin usiad\u0142\u201d \u2013 napisa\u0142 Marcin Makowski z \u201eDo Rzeczy\u201d.\n\nCzytaj tak\u017ce: Dziennikarka \\\"Wyborczej\\\" zapyta\u0142a Korwin-Mikkego o r\u00f3wnouprawnienie. Rozbrajaj\u0105ca odpowied\u017a [WIDEO]\n\nZ drugiej strony wielu internaut\u00f3w stan\u0119\u0142o w obronie polityka. Ich zdaniem uchwa\u0142a nie ma realnego wp\u0142ywu na dzia\u0142ania Rosji, a ca\u0142y zabieg jest daremn\u0105 \u201epokaz\u00f3wk\u0105\u201d. Poza tym Sejm przyj\u0105\u0142 uchwa\u0142\u0119, a zachowanie pos\u0142a Konfederacji by\u0142o jedynie symboliczne.\n\nKorwin-Mikke komentuje swoje zachowanie w Sejmie: Nie bior\u0119 udzia\u0142u w hucpach\n\nW zwi\u0105zku z zamieszaniem w mediach spo\u0142eczno\u015bciowych g\u0142os zabra\u0142 Janusz Korwin-Mikke. Polityk zamie\u015bci\u0142 w sieci wpis, w kt\u00f3rym wyja\u015bnia, dlaczego nie wsta\u0142 podczas przyjmowania uchwa\u0142y. \u2013 Dzi\u015b Sejm demokratycznie podj\u0105\u0142 uchwa\u0142\u0119 w sprawie tego, co jest, a co nie jest prawd\u0105.\n\nW tym kontek\u015bcie polityk przypomina wypowied\u017a b\u0142. ks. Jerzego Popie\u0142uszki: \u201ePrawda jest niezmienna. Prawdy nie da si\u0119 zniszczy\u0107 tak\u0105 czy inn\u0105 decyzj\u0105, tak\u0105 czy inn\u0105 ustaw\u0105\u201d. Zdaniem pos\u0142a Konfederacji podobnie wygl\u0105da to, w zestawieniu z uchwa\u0142\u0105 \u2013 akt prawny nie ma mo\u017cliwo\u015bci potwierdzania prawdy.\n\n\u2013 Ponadto nie bior\u0119 udzia\u0142u w hucpach, niepowa\u017cnym jest, by polski parlament zajmowa\u0142 si\u0119 g\u0142upotami, a tak\u0105 s\u0105 wypowiedzi rosyjskich polityk\u00f3w z JE W\u0142odzimierzem Putinem na czele \u2013 podkre\u015bli\u0142 Korwin-Mikke. W opinii polityka, Polacy maj\u0105 obsesj\u0119 na punkcie nieistotnych wydarze\u0144 z dyplomatycznego punktu widzenia. \u2013 Je\u015bli g\u0142upot\u0119 traktuje si\u0119 powa\u017cnie, to ona ro\u015bnie w si\u0142\u0119 \u2013 zauwa\u017cy\u0142.\n\nW\u0142a\u015bnie w kategoriach \u201eg\u0142upoty\u201d Korwin-Mikke odbiera s\u0142owa prezydenta Rosji. \u2013 Putin sam si\u0119 o\u015bmieszy\u0142. (\u2026) To niepowa\u017cne, \u017ceby prezydent czy Sejm si\u0119 tym zajmowa\u0142, to by\u0142a wypowied\u017a nieoficjalna, Putin nie m\u00f3wi\u0142 tego jako prezydent, tymi s\u0142owami powinni zajmowa\u0107 si\u0119 publicy\u015bci \u2013 doda\u0142.\n\n\u0179r\u00f3d\u0142o: sejm.gov.pl, Facebook, Twitter", "keywords": [], "meta_keywords": [""], "tags": ["Janusz Korwin-Mikke", "uchwa\u0142a", "Sejm", "rosja", "aklamacja"], "authors": [], "publish_date": "Fri Jan 10 10:34:01 2020", "summary": "", "article_html": "", "meta_description": "W czwartek byli\u015bmy \u015bwiadkami rzadkiego wydarzenia. Sejm przyj\u0105\u0142 uchwa\u0142\u0119 ws. dzia\u0142a\u0144 polityk\u00f3w rosyjskich przez aklamacj\u0119. Niemal wszyscy pos\u0142owie wstali z miejsc, oklaskuj\u0105c decyzj\u0119. \"Niemal\", poniewa\u017c wy\u0142ama\u0142 si\u0119 Janusz Korwin-Mikke. Pose\u0142 Konfederacji nie wsta\u0142 i nie oklaskiwa\u0142 uchwa\u0142y. W odpowiedzi na medialn\u0105 burz\u0119, polityk zamie\u015bci\u0142 w sieci wpis, w kt\u00f3rym wyja\u015bni\u0142 swoje zachowanie.", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "Sejm przyj\u0105\u0142 uchwa\u0142\u0119 ws. Rosji. Wszyscy pos\u0142owie wstali z miejsc, opr\u00f3cz Korwin-Mikkego. Polityk si\u0119 t\u0142umaczy", "site_name": "wMeritum.pl", "description": "W czwartek byli\u015bmy \u015bwiadkami rzadkiego wydarzenia. Sejm przyj\u0105\u0142 uchwa\u0142\u0119 ws. dzia\u0142a\u0144 polityk\u00f3w rosyjskich przez aklamacj\u0119. Niemal wszyscy pos\u0142owie wstali z miejsc, oklaskuj\u0105c decyzj\u0119. \"Niemal\", poniewa\u017c wy\u0142ama\u0142 si\u0119 Janusz Korwin-Mikke. Pose\u0142 Konfederacji nie wsta\u0142 i nie oklaskiwa\u0142 uchwa\u0142y. W odpowiedzi na medialn\u0105 burz\u0119, polityk zamie\u015bci\u0142 w sieci wpis, w kt\u00f3rym wyja\u015bni\u0142 swoje zachowanie.", "url": "https://wmeritum.pl/korwin-mikke-aklamacji-sejmie/303264", "locale": "pl_PL", "image": {"identifier": "https://wmeritum.pl/wp-content/uploads/2020/01/korwin-Mikke.jpg", "secure_url": "https://wmeritum.pl/wp-content/uploads/2020/01/korwin-Mikke.jpg", "width": 1000, "height": 666}, "updated_time": "2020-01-10T10:35:39+00:00"}, "article": {"published_time": "2020-01-10T10:34:01+00:00", "modified_time": "2020-01-10T10:35:39+00:00", "section": "Wiadomo\u015bci", "tag": "uchwa\u0142a", "publisher": "https://www.facebook.com/wmeritum/"}, "twitter": {"card": "summary_large_image", "title": "Korwin-Mikke nie wsta\u0142 podczas aklamacji w Sejmie. Chodzi\u0142o o Rosj\u0119", "description": "W czwartek byli\u015bmy \u015bwiadkami rzadkiego wydarzenia. Sejm przyj\u0105\u0142 uchwa\u0142\u0119 ws. dzia\u0142a\u0144 polityk\u00f3w rosyjskich przez aklamacj\u0119. Niemal wszyscy pos\u0142owie wstali z miejsc, oklaskuj\u0105c decyzj\u0119. \"Niemal\", poniewa\u017c wy\u0142ama\u0142 si\u0119 Janusz Korwin-Mikke. Pose\u0142 Konfederacji nie wsta\u0142 i nie oklaskiwa\u0142 uchwa\u0142y. W odpowiedzi na medialn\u0105 burz\u0119, polityk zamie\u015bci\u0142 w sieci wpis, w kt\u00f3rym wyja\u015bni\u0142 swoje zachowanie.", "url": "https://wmeritum.pl/korwin-mikke-aklamacji-sejmie/303264", "image": "https://wmeritum.pl/wp-content/uploads/2020/01/korwin-Mikke.jpg", "site": "@wmeritum", "creator": "@wmeritum"}, "fb": {"app_id": 384180302100462}, "description": "W czwartek byli\u015bmy \u015bwiadkami rzadkiego wydarzenia. Sejm przyj\u0105\u0142 uchwa\u0142\u0119 ws. dzia\u0142a\u0144 polityk\u00f3w rosyjskich przez aklamacj\u0119. Niemal wszyscy pos\u0142owie wstali z miejsc, oklaskuj\u0105c decyzj\u0119. \"Niemal\", poniewa\u017c wy\u0142ama\u0142 si\u0119 Janusz Korwin-Mikke. Pose\u0142 Konfederacji nie wsta\u0142 i nie oklaskiwa\u0142 uchwa\u0142y. W odpowiedzi na medialn\u0105 burz\u0119, polityk zamie\u015bci\u0142 w sieci wpis, w kt\u00f3rym wyja\u015bni\u0142 swoje zachowanie.", "robots": "max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/korwin-mikke-aklamacji-sejmie/303264"}