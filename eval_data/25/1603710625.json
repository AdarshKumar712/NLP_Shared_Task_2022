{"source_url": "https://www.huffingtonpost.it", "url": "https://www.huffingtonpost.it/entry/costretti-a-tagliare-le-tasse-alle-imprese_it_5eb9a772c5b6d6cc5df57648", "title": "Costretti a tagliare le tasse alle imprese", "top_image": "https://img.huffingtonpost.com/asset/5eb9b8e92400002e088eaa1a.jpeg?ops=1200_630", "meta_img": "https://img.huffingtonpost.com/asset/5eb9b8e92400002e088eaa1a.jpeg?ops=1200_630", "images": ["https://img.huffingtonpost.com/asset/5ec048bd220000bc16828d9c.jpeg?cache=SPcSLtVhSj&ops=150_150", "https://img.huffingtonpost.com/asset/5ec0106b250000cd1aeb1901.jpeg?cache=x6Jm14VfeR&ops=150_150", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1", "https://img.huffingtonpost.com/asset/5eb9b8e92400002e088eaa1a.jpeg?ops=scalefit_630_noupscale", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://amp.assets.huffpost.com/assets-eaba187cbdf72aa66425960433362498/images/logos/HuffPost_Int'l_IT_outl_white-v2.svg", "https://img.huffingtonpost.com/asset/5ec03dba250000b11aeb190e.jpeg?ops=150_150", "https://img.huffingtonpost.com/asset/5ec02339300000951b1561c6.jpeg?ops=150_150", "https://img.huffingtonpost.com/asset/5ebece582500008c1aeb1868.jpeg?cache=yOpOVF9IHf&ops=150_150", "https://img.huffingtonpost.com/asset/5eb9b8e92400002e088eaa1a.jpeg?ops=1200_630", "https://img.huffingtonpost.com/asset/5ec031ac220000bc16828d93.jpeg?ops=150_150", "https://amp.assets.huffpost.com/assets-eaba187cbdf72aa66425960433362498/images/icons/newsletter-toaster.png", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://amp.assets.huffpost.com/assets-eaba187cbdf72aa66425960433362498/images/logos/HuffPost.svg"], "movies": [], "text": "Succede tutto in 24 ore. Convulse e confuse, con le norme che vengono scritte, cancellate e poi riscritte. Quello che succede \u00e8 che si passa dall\u2019assenza di un intervento sull\u2019Irap, una delle tasse pi\u00f9 odiate dalle imprese, a un taglio praticamente generalizzato. La partita si gioca tra il Governo, tra l\u2019altro diviso al suo interno, e Confindustria, meglio la nuova Confindustria, quella guidata da Carlo Bonomi, eletto presidente meno di un mese fa. Una partita nata una settimana fa, con l\u2019intervista del numero uno degli industriali che aveva messo subito le cose in chiaro, attaccando l\u2019esecutivo con l\u2019evocazione del rischio di \u201cun\u2019esplosione di un\u2019emergenza sociale\u201d. Quando alle otto di sera il ministro dell\u2019Economia Roberto Gualtieri si collega con il Tg5 si capisce che la prova di forza sul taglio delle tasse l\u2019hanno vinta le imprese. Ci sar\u00e0 nel decreto Rilancio.\n\nL\u2019ultimo miglio della trattativa\n\nBisogna riavvolgere il nastro a domenica per capire il cambio di passo che il Governo si \u00e8 ritrovato a dover fare. Alle quattro del pomeriggio prende il via l\u2019ultima e decisiva riunione tra Gualtieri, il premier Giuseppe Conte e i capi delegazione della maggioranza. Sul tavolo c\u2019\u00e8 la bozza del maxi-decreto da 258 articoli. Del taglio dell\u2019Irap neanche l\u2019ombra. I renziani, che avevano gi\u00e0 sollevato il tema negli scorsi giorni, puntano i piedi. Luigi Marattin, uno dei componenti della delegazione di Italia Viva, rovescia la questione sul tavolo: bisogna tagliare l\u2019Irap. Il Pd frena e cos\u00ec fa anche Leu. La maggioranza si spacca. Si discute e si litiga per quasi cinque ore. A un certo punto spunta una mediazione portata avanti dal titolare del Tesoro: abbonare il saldo e l\u2019acconto dell\u2019Irap di giugno. Tradotto: due miliardi in meno di tasse per le imprese. Ma c\u2019\u00e8 un paletto: le imprese che potranno saltare il versamento dell\u2019imposta fissata il mese prossimo devono aver perso ad aprile un terzo del fatturato rispetto ad aprile dello scorso anno. E a godere del beneficio - altro paletto - saranno solo quelle che hanno un fatturato compreso tra 5 e 250 milioni. I renziani dicono no, ma capiscono anche che comunque si \u00e8 aperto un varco.\n\nAlle dieci di sera, Gualtieri si collega con Che tempo che fa, su Rai3, e d\u00e0 l\u2019annuncio: \u201cAbboneremo il saldo e acconto dell\u2019Irap\u201d. Non parla di paletti. La riunione sul decreto Rilancio termina all\u2019una di notte, fa dei passi in avanti, ma al mattino la schiarita si rivela fragile. Regolarizzazione dei migranti, banche, turismo: le divisioni dentro alla maggioranza sono ancora intatte. Slitta il pre Consiglio dei ministri e viene rinviata, per l\u2019ennesima volta, la riunione dei ministri che deve dare il via libera al provvedimento. Il rinvio si impone come soluzione obbligata anche per la questione Irap.\n\nI paletti che non sono piaciuti a Confindustria\n\nNel frattempo a viale dell\u2019Astronomia \u00e8 arrivato il dettaglio dell\u2019annuncio di Gualtieri. E non \u00e8 piaciuto affatto. Ma gli industriali vogliono aspettare le carte. Arrivano intorno all\u2019ora di pranzo: sono quelle della nuova bozza del decreto, chiusa al Tesoro alle 12.30. Dentro ci sono i paletti di cui si diceva: calo del fatturato del 33% e esenzione dal versamento dell\u2019imposta per le imprese tra 5 e 250 milioni di fatturato. Il non gradimento si trasforma in un malumore che monta di ora in ora. Il messaggio del \u201cno, grazie\u201d viene fatto recapitare a via XX settembre. La trattativa entra nel vivo.\n\nLa svolta\n\nAl Tesoro si mette in moto la macchina per individuare risorse aggiuntive. Il disegno confezionato costa due miliardi, allargarlo costa molto di pi\u00f9. Alle cinque e mezza del pomeriggio spunta la prova che \u00e8 tutto da rifare. In una bozza ancora pi\u00f9 aggiornata, all\u2019articolo 30-bis si legge: \u201cDisposizioni in materia di versamento dell\u2019Irap (da definire)\u201d. C\u2019\u00e8 solo il titolo. Le norme no. Tutto cancellato e tutto da riscrivere. Premono anche i renziani, con Marattin che gi\u00e0 a met\u00e0 mattina aveva ribadito l\u2019insoddisfazione: \u201cApprezziamo che ieri sera la maggioranza abbia trovato un accordo sulla cancellazione della rata di giugno, ma chiediamo che questa misura sia il pi\u00f9 possibile generalizzata e senza condizioni, proprio per preservarne la semplicit\u00e0 di applicazione\u201d. Si arriva cos\u00ec a sera. Le nuove norme vengono confezionate, quantomeno sotto il profilo dell\u2019idea di fondo, intorno alle 19.30. Alle 20, Gualtieri \u00e8 seduto dietro la scrivania al ministero dell\u2019Economia. Annuncia che sono stati sciolti i nodi politici del decreto e lancia il pre Consiglio dei ministri notturno. Parla dell\u2019evoluzione del tema Irap: \u201cElimineremo il saldo e acconto dell\u2019Irap che sar\u00e0 dovuto a giugno per tutte le imprese fino a 250 milioni di fatturato\u201d. Via il paletto della perdita di almeno un terzo del fatturato e via l\u2019asticella in entrata collocata a 5 milioni. Lo stop della rata Irap riguarder\u00e0 tutte le imprese fino a 250 milioni di fatturato. Al quartier generale di Confindustria prende forma l\u2019ottimismo, anche se carta canta e si decide di mantenere quindi il riserbo in attesa appunto di vedere le norme nero su bianco. I renziani festeggiano: \u201cVia l\u2019Irap a tutti, indipendentemente da dimensione e fatturato. Soddisfazione di Italia Viva che chiedeva la cancellazione generalizzata e senza condizioni\u201d. Si fa sempre riferimento alla riformulazione annunciata da Gualtieri, cio\u00e8 il taglio alle imprese fino a 250 milioni di fatturato. Alle dieci di sera, le parole del ministro vengono tradotte in norme.\n\nQuell\u2019intervista di Bonomi che ha acceso la trattativa\n\n\u00c8 il 4 maggio, come si diceva, la data in cui parte l\u2019offensiva di Confindustria. Sul tavolo del Governo c\u2019\u00e8 il decreto aprile, che intanto \u00e8 diventato decreto maggio. Bonomi va gi\u00f9 pesantissimo nell\u2019intervista al Corriere della Sera: \u201cPossiamo andare avanti cos\u00ec un mese, due, tre. Ma se non investiremo nel settore produttivo la situazione sar\u00e0 drammatica\u201d. Messaggio senza fronzoli: no soldi a pioggia, no all\u2019assistenzialismo, s\u00ec a soldi freschi per le imprese, taglio delle tasse e una visione di lungo periodo su investimenti e infrastrutture. Il Governo incassa il colpo. Quell\u2019intervista segna un avvio di rapporti con la nuova Confindustria decisamente difficile, senza sconti, lontana dal finale di stagione morbido del presidente uscente Vincenzo Boccia. Bonomi arriva nel pieno della pandemia e della crisi economica. Lascia subito il segno: le imprese hanno bisogno di risposte forti. Subito. La prima prova di contenuto arriva il 6 maggio, \u00e8 il primo vero incontro con il Governo sul decreto. Bonomi non \u00e8 ancora formalmente in carica (l\u2019elezione definitiva da parte dell\u2019assemblea \u00e8 il 20 maggio) e lascia il posto al direttore generale Marcella Panucci, ma assegnandole un compito preciso: tenere ben salda la barra del malcontento. E chiedere che nel decreto ci sia un segnale forte per le imprese: meno tasse, anticipi di liquidit\u00e0, pi\u00f9 autocertificazioni, prestiti pi\u00f9 lunghi. E nessuna ingerenza nel capitale delle imprese da parte dello Stato. Un\u2019altra questione gi\u00e0 sollevata da Bonomi e che viene riproposta alla riunione. E che alla fine segna un\u2019inversione da parte del Governo perch\u00e9 nel Decreto Rilancio scompare la ricapitalizzazione a met\u00e0 tra lo Stato e l\u2019imprenditore, prevista inizialmente per le imprese tra 5 e 50 milioni di fatturato. Confindustria esce da palazzo Chigi senza risposte. Il resto \u00e8 storia delle ultime 24 ore. Una storia con un epilogo che una settimana fa non era neppure immaginabile.", "keywords": [], "meta_keywords": [""], "tags": [], "authors": ["Giuseppe Colombo", "Business Editor L'Huffington Post"], "publish_date": "Mon May 11 22:44:22 2020", "summary": "", "article_html": "", "meta_description": "Nella prova di forza prevale Confindustria, che spinge il Governo a riscrivere pi\u00f9 volte il Decreto Rilancio, fino alla promessa serale di Gualtieri sullo stop all\u2019Irap di giugno per le imprese fino a 250 milioni", "meta_lang": "it", "meta_favicon": "https://amp.assets.huffpost.com/assets-eaba187cbdf72aa66425960433362498/favicon.ico", "meta_data": {"viewport": "width=device-width, initial-scale=1", "description": "Nella prova di forza prevale Confindustria, che spinge il Governo a riscrivere pi\u00f9 volte il Decreto Rilancio, fino alla promessa serale di Gualtieri sullo stop all\u2019Irap di giugno per le imprese fino a 250 milioni", "og": {"type": "article", "image": {"identifier": "https://img.huffingtonpost.com/asset/5eb9b8e92400002e088eaa1a.jpeg?ops=1200_630", "url": "https://img.huffingtonpost.com/asset/5eb9b8e92400002e088eaa1a.jpeg?ops=1200_630", "width": 1200, "height": 630}, "site_name": "L'HuffPost", "title": "Costretti a tagliare le tasse alle imprese (di G.Colombo)", "description": "Nella prova di forza prevale Confindustria, che spinge il Governo a riscrivere pi\u00f9 volte il Decreto Rilancio, fino alla promessa serale di Gualtieri sullo stop all\u2019Irap di giugno per le imprese fino a 250 milioni", "url": "https://www.huffingtonpost.it/entry/costretti-a-tagliare-le-tasse-alle-imprese_it_5eb9a772c5b6d6cc5df57648", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "Costretti a tagliare le tasse alle imprese (di G.Colombo)", "image": {"identifier": "https://img.huffingtonpost.com/asset/5eb9b8e92400002e088eaa1a.jpeg?ops=1200_630", "width": 1200, "height": 630}, "description": "Nella prova di forza prevale Confindustria, che spinge il Governo a riscrivere pi\u00f9 volte il Decreto Rilancio, fino alla promessa serale di Gualtieri sullo stop all\u2019Irap di giugno per le imprese fino a 250 milioni"}, "robots": "noodp,noydir,max-snippet:-1,max-image-preview:large,max-video-preview:-1", "keywords": "Roberto Gualtieri,confindustria,tasse,decreto rilancio,taglio tasse,Irap,taglio Irap", "article": {"section": "Economia", "tag": "Roberto Gualtieri,confindustria,tasse,decreto rilancio,taglio tasse,Irap,taglio Irap", "published_time": "2020-05-11T22:44:22+02:00", "modified_time": "2020-05-12T14:07:28+02:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5eb9a772c5b6d6cc5df57648", "taboola.category": "economia"}, "canonical_link": "https://www.huffingtonpost.it/entry/costretti-a-tagliare-le-tasse-alle-imprese_it_5eb9a772c5b6d6cc5df57648"}