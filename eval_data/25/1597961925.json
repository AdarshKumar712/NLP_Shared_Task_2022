{"source_url": "https://web.archive.org", "url": "https://web.archive.org/web/20200517070041id_/https://telewizjarepublika.pl/szef-nato-pandemia-covid-19-nie-zmienila-wyzwan-w-kwestii-bezpieczenstwa,94413.html", "title": "Szef NATO: Pandemia Covid-19 nie zmieni\u0142a wyzwa\u0144 w kwestii bezpiecze\u0144stwa", "top_image": "https://telewizjarepublika.pl/imgcache/750x400/c/uploads/news/natostol.jpg", "meta_img": "https://telewizjarepublika.pl/imgcache/750x400/c/uploads/news/natostol.jpg", "images": ["https://telewizjarepublika.pl/imgcache/750x400/c/uploads/news/natostol.jpg", "https://web.archive.org/images/banners/praca_dziennikarz.jpg", "https://web.archive.org/imgcache/750x400/c/uploads/news/natostol.jpg", "https://web.archive.org/images/icons/raporty_specjalne.png", "https://web.archive.org/images/loading10.gif", "http://pubads.g.doubleclick.net/gampad/ad?iu=/26041908/Tracking/pageviews&sz=1x1&t=&c=12345678", "http://telewizjarepublika.pl/94413/1x1.gif?1589698843"], "movies": [], "text": "Pandemia Covid-19 nie zmieni\u0142a wyzwa\u0144 w kwestii bezpiecze\u0144stwa, przed kt\u00f3rymi stoi NATO, przeciwnie - potencjalni przeciwnicy b\u0119d\u0105 starali si\u0119 wykorzysta\u0107 sytuacj\u0119 do realizacji w\u0142asnych cel\u00f3w - powiedzia\u0142 w \u015brod\u0119 w Brukseli szef Sojuszu Jens Stoltenberg.\n\n\"Wyzwania bezpiecze\u0144stwa nie zmniejszy\u0142y si\u0119 z powodu Covid-19 (...) Grupy terrorystyczne mog\u0105 by\u0107 aktywne. Sytuacja w zakresie bezpiecze\u0144stwa w Afganistanie i Iraku pozostaje niestabilna. Obserwujemy nadal rosyjsk\u0105 aktywno\u015b\u0107 wojskow\u0105\" - powiedzia\u0142 Stoltenberg po wideokonferencji ministr\u00f3w obrony NATO.\n\nDlatego - jak podkre\u015bli\u0142 - Sojusz musi zachowa\u0107 zdolno\u015bci odstraszania i obrony. \"Nasz podstawowy cel jest ci\u0105gle taki sam: zapewni\u0107 pok\u00f3j i stabilno\u015b\u0107\" - powiedzia\u0142 dodaj\u0105c, \u017ce gotowo\u015b\u0107 operacyjna NATO nie zmieni\u0142a si\u0119 z powodu pandemii.\n\n\"Nasze si\u0142y pozostaj\u0105 gotowe, czujne i gotowe reagowa\u0107 na ka\u017cde zagro\u017cenie\" - podkre\u015bli\u0142.\n\nRozmowy ministr\u00f3w dotyczy\u0142y tak\u017ce dezinformacji ze strony zar\u00f3wno podmiot\u00f3w pa\u0144stwowych, jak i niepa\u0144stwowych. \"Wsp\u00f3\u0142pracujemy jeszcze g\u0142\u0119biej z sojusznikami i Uni\u0105 Europejsk\u0105, aby identyfikowa\u0107, monitorowa\u0107 i ujawnia\u0107 dezinformacj\u0119 i (na ni\u0105) reagowa\u0107\" - wskaza\u0142.\n\n\u0179r\u00f3d\u0142o: pap", "keywords": [], "meta_keywords": [""], "tags": [], "authors": [], "publish_date": "Wed Apr 15 21:38:00 2020", "summary": "", "article_html": "", "meta_description": "Pandemia Covid-19 nie zmieni\u0142a wyzwa\u0144 w kwestii bezpiecze\u0144stwa, przed kt\u00f3rymi stoi NATO, przeciwnie - potencjalni przeciwnicy b\u0119d\u0105 starali si\u0119 wykorzysta\u0107 sytuacj\u0119 do realizacji w\u0142asnych cel\u00f3w - powiedzia\u0142 w \u015brod\u0119 w Brukseli szef Sojuszu Jens Stoltenberg.", "meta_lang": "", "meta_favicon": "/favicon.png", "meta_data": {"description": "Pandemia Covid-19 nie zmieni\u0142a wyzwa\u0144 w kwestii bezpiecze\u0144stwa, przed kt\u00f3rymi stoi NATO, przeciwnie - potencjalni przeciwnicy b\u0119d\u0105 starali si\u0119 wykorzysta\u0107 sytuacj\u0119 do realizacji w\u0142asnych cel\u00f3w - powiedzia\u0142 w \u015brod\u0119 w Brukseli szef Sojuszu Jens Stoltenberg.", "viewport": "width=device-width", "og": {"title": "Szef NATO: Pandemia Covid-19 nie zmieni\u0142a wyzwa\u0144 w kwestii bezpiecze\u0144stwa", "description": "Pandemia Covid-19 nie zmieni\u0142a wyzwa\u0144 w kwestii bezpiecze\u0144stwa, przed kt\u00f3rymi stoi NATO, przeciwnie - potencjalni przeciwnicy b\u0119d\u0105 starali si\u0119 wykorzysta\u0107 sytuacj\u0119 do realizacji w\u0142asnych cel\u00f3w - powiedzia\u0142 w \u015brod\u0119 w Brukseli szef Sojuszu Jens Stoltenberg.", "image": {"identifier": "https://telewizjarepublika.pl/imgcache/750x400/c/uploads/news/natostol.jpg", "width": 750, "height": 400}, "type": "article", "locale": "pl_PL", "published_time": "Wed, 15 Apr 2020 21:38:00 +0200"}}, "canonical_link": ""}