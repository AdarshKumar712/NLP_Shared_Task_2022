{"source_url": "https://web.archive.org", "url": "https://web.archive.org/web/20200208144650id_/https://fakty.interia.pl/deutsche-welle/news-krajobraz-po-politycznej-burzy-co-dalej-z-turyngia,nId,4313534", "title": "Krajobraz po politycznej burzy. Co dalej z Turyngi\u0105?", "top_image": "https://i.iplsc.com/-/0009TLKTMWOM6X9G-C411.jpg", "meta_img": "https://i.iplsc.com/-/0009TLKTMWOM6X9G-C411.jpg", "images": ["https://web.archive.org/i/interia_logo_b.svg", "https://i.iplsc.com/deutsche-welle/0009A60OR5FN02CJ-C301.jpg", "https://logs1279.xiti.com/hit.xiti?s=531599&s2=23&p=interia.pl::Volltexte::interia.pl_Volltexte_JS&di=&an=&ac=&x1=1&x2=23&x5=interia.pl_Volltexte_JS&x6=1&x8=pol-VEU-Volltexte-JavaScript-interia.pl-dwde&x10=interia.pl::Volltexte", "https://web.archive.org/i/service_logo_s.svg", "https://web.archive.org/i/interia-logo-2-0.svg", "https://i.iplsc.com/-/0009TLKTMWOM6X9G-C411.jpg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/thomas-kemmerich/0009TLKTMWOM6X9G-C122-F4.jpg"], "movies": [], "text": "\u200bPremier landu Thomas Kemmerich zapowiedzia\u0142 rezygnacj\u0119, ale oficjalnie jeszcze jej nie z\u0142o\u017cy\u0142. Przeprowadzenie nowych wybor\u00f3w w landzie b\u0119dzie trudne.\n\nZdj\u0119cie Thomas Kemmerich /FILIP SINGER /PAP/EPA\n\nW reakcji na fal\u0119 oburzenia, jaka przetoczy\u0142a si\u0119 przez Niemcy po wyborze Thomasa Kemmericha na premiera Turyngii, polityk liberalnej FDP og\u0142osi\u0142 wczoraj, \u017ce zrezygnuje z funkcji. Jak t\u0142umaczy\u0142, chce w ten spos\u00f3b zdj\u0105\u0107 ze stanowiska premiera skaz\u0119, jak\u0105 by\u0142o otrzymane podczas g\u0142osowania w regionalnym parlamencie wsparcie za strony prawicowo-populistycznej Alternatywy dla Niemiec (AfD).\n\nReklama\n\n- Rezygnacja jest nieunikniona - przyznawa\u0142 po kryzysowym spotkaniu z szefem FDP Christianem Lindnerem. Jak m\u00f3wi\u0142, \"AfD, stosuj\u0105c perfidn\u0105 sztuczk\u0119, pr\u00f3bowa\u0142o zaszkodzi\u0107 demokracji\".\n\nLiderzy partii Lewica, SPD i Zielonych, kt\u00f3rzy rz\u0105dzili dotychczas w Turyngii, wezwali Kemmericha, aby najp\u00f3\u017aniej do niedzieli oficjalnie z\u0142o\u017cy\u0142 rezygnacj\u0119 z funkcji premiera, czego jak dot\u0105d nie zrobi\u0142. Kanclerz Niemiec Angela Merkel powiedzia\u0142a wcze\u015bniej, \u017ce wyb\u00f3r Kemmericha na premiera, przy pomocy AfD, by\u0142 \"z\u0142ym dniem dla demokracji\" i \u017ce trzeba b\u0119dzie doprowadzi\u0107 do jego cofni\u0119cia.\n\nFrakcja FDP w landtagu Turyngii zapowiedzia\u0142a, \u017ce b\u0119dzie chcia\u0142a rozwi\u0105zania lokalnego parlamentu. Okazuje si\u0119 jednak, \u017ce nie b\u0119dzie to takie proste. Konstytucja landu Turyngia przewiduje, \u017ce wniosek o przeprowadzenie nowych wybor\u00f3w mo\u017ce zosta\u0107 z\u0142o\u017cony przez przynajmniej jedn\u0105 trzeci\u0105 pos\u0142\u00f3w (w przypadku Turyngii by\u0142oby to 30 os\u00f3b). Frakcja FDP ma jednak tylko pi\u0119ciu pos\u0142\u00f3w. Aby rozpisa\u0107 nowe wybory, potrzeba nawet dw\u00f3ch trzecich g\u0142os\u00f3w.\n\nChadecy stracili\n\nNowego g\u0142osowania nie chce jednak szef lokalnych struktur CDU Mike Mohring. Ostrzeg\u0142 on, \u017ce w przypadku przyspieszonych wybor\u00f3w, jego partia musia\u0142aby si\u0119 liczy\u0107 z powa\u017cnymi stratami. Dlatego chadecja musi - jak przekonuje - wysondowa\u0107 inne parlamentarne mo\u017cliwo\u015bci nowego startu. Dopiero, gdy to zawiedzie, mo\u017cna b\u0119dzie my\u015ble\u0107 o wyborach.\n\nS\u0142owa Mohringa potwierdzaj\u0105 wyniki sonda\u017cu przeprowadzonego na zlecenie telewizji RTL przez o\u015brodek Forsa. Pokazuje on, \u017ce CDU w Turyngii traci obecnie 10 pkt proc. w por\u00f3wnaniu do rezultatu ostatnich wybor\u00f3w. Wyra\u017anie zyskuje za to Lewica, kt\u00f3ra pr\u00f3bowa\u0142a utworzy\u0107 kolejny rz\u0105d w koalicji z socjaldemokracj\u0105 i Zielonymi. Z sonda\u017cu wynika, \u017ce taka koalicja mog\u0142aby teraz liczy\u0107 na wi\u0119kszo\u015b\u0107 absolutn\u0105 w landtagu, a pokonany w \u015brod\u0119 dotychczasowy premier Bodo Ramelow m\u00f3g\u0142by rz\u0105dzi\u0107 dalej. Ramelow og\u0142osi\u0142 ju\u017c, \u017ce nadal jest gotowy do obj\u0119cia funkcji premiera.\n\nZ\u0142amanie tabu\n\nWyb\u00f3r Thomasa Kemmericha na stanowisko premiera uznano w Niemczech za polityczne trz\u0119sienie ziemi i z\u0142amanie tabu. Po raz pierwszy prawicowo-populistyczna AfD mia\u0142a bowiem wp\u0142yw na obsad\u0119 tak wa\u017cnego stanowiska. Dotychczas partia ta by\u0142a izolowana w Niemczech, a \u017celazna zasada partii g\u0142\u00f3wnego nurtu brzmia\u0142a: \u017cadnych wi\u0119kszo\u015bci z pomoc\u0105 AfD. W \u015brod\u0119 w Turyngii zasada zosta\u0142a z\u0142amana przez CDU i FDP. Konsekwencje tej decyzji mog\u0105 by\u0107 odczuwalne jeszcze d\u0142ugo, nie tylko na szczeblu lokalnym, ale i federalnym.\n\nPod presj\u0105 znalaz\u0142 si\u0119 lider FDP Christian Lindner. Na dzisiaj zwo\u0142ane zosta\u0142o nadzwyczajne posiedzenie zarz\u0105du partii, na kt\u00f3rym Lindner ma z\u0142o\u017cy\u0107 wniosek o wotum zaufania. Niepos\u0142usze\u0144stwo lokalnych struktur CDU os\u0142abia tak\u017ce pozycj\u0119 szefowej CDU Annegret-Kramp Karrenbauer. W Berlinie zebra\u0142o si\u0119 dzisiaj prezydium partii.\n\nRedakcja polska Deutsche Welle (DPA,AFP/szym)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Premier, landu, Thomas, Kemmerich, zapowiedzia\u0142, rezygnacj\u0119, oficjalnie, jeszcze, z\u0142o\u017cy\u0142, Przeprowadzenie, nowych, wybor\u00f3w, landzie, b\u0119dzie, trudne", "twitter": {"description": "\u200bPremier landu Thomas Kemmerich zapowiedzia\u0142 rezygnacj\u0119, ale oficjalnie jeszcze jej nie z\u0142o\u017cy\u0142. Przeprowadzenie nowych wybor\u00f3w w landzie b\u0119dzie trudne.", "card": "summary_large_image"}, "Description": "Krajobraz po politycznej burzy. Co dalej z Turyngi\u0105? - \u200bPremier landu Thomas Kemmerich zapowiedzia\u0142 rezygnacj\u0119, ale oficjalnie jeszcze jej nie z\u0142o\u017cy\u0142. Przeprowadzenie nowych wybor\u00f3w w landzie b\u0119dzie trudne.", "og": {"type": "article", "title": "Krajobraz po politycznej burzy. Co dalej z Turyngi\u0105?", "description": "Kliknij i zobacz wi\u0119cej.", "image": "https://i.iplsc.com/-/0009TLKTMWOM6X9G-C411.jpg", "url": "https://fakty.interia.pl/deutsche-welle/news-krajobraz-po-politycznej-burzy-co-dalej-z-turyngia,nId,4313534"}, "news_keywords": "fakty.interia.pl, deutsche welle, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/deutsche-welle/news-krajobraz-po-politycznej-burzy-co-dalej-z-turyngia,nId,4313534"}