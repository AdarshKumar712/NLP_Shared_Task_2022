{"source_url": "https://web.archive.org", "url": "https://web.archive.org/web/20200205164317id_/https://tvn24.pl/swiat/koronawirus-w-chinach-lekarz-z-wuhanu-ostrzegal-przed-wirusem-sam-zachorowal-3789670?source=rss", "title": "\"Upartego i zuchwa\u0142ego\" lekarza uciszono, gdy pr\u00f3bowa\u0142 ostrzec przed tajemniczym wirusem. Sam pad\u0142 jego ofiar\u0105", "top_image": "https://tvn24.pl/najnowsze/cdn-zdjecie-ne6plo-okulista-z-wuhanu-walczy-z-grozna-choroba-3789753/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-ne6plo-okulista-z-wuhanu-walczy-z-grozna-choroba-3789753/alternates/LANDSCAPE_1280", "images": ["https://tvn24.pl/najnowsze/cdn-zdjecie-ne6plo-okulista-z-wuhanu-walczy-z-grozna-choroba-3789753/alternates/LANDSCAPE_1280"], "movies": [], "text": "Lekarz z chi\u0144skiego miasta Wuhan - epicentrum epidemii wywo\u0142anej przez nowy koronawirus - pr\u00f3bowa\u0142 ostrzec innych medyk\u00f3w przed tajemnicz\u0105 chorob\u0105. Z tego powodu mia\u0142 k\u0142opoty, gro\u017cono mu odpowiedzialno\u015bci\u0105 karn\u0105 za \"nielegaln\u0105 dzia\u0142alno\u015b\u0107\". Teraz sam le\u017cy w szpitalu, obj\u0119ty kwarantann\u0105, a jego stan jest powa\u017cny.\n\nEpidemia wybuch\u0142a przed Nowym Rokiem w Wuhanie, stolicy prowincji Hubei w \u015brodkowych Chinach. Nowy koronawirus powoduje zapalenie p\u0142uc, a objawy choroby to mi\u0119dzy innymi gor\u0105czka i trudno\u015bci w oddychaniu. Bilans ofiar \u015bmiertelnych - wed\u0142ug stanu na wtorek 4 lutego - przekroczy\u0142 425 os\u00f3b, zaka\u017conych jest ponad 20 tysi\u0119cy ludzi, g\u0142\u00f3wnie w Chinach kontynentalnych. Przypadki zaka\u017ce\u0144 wykryto tak\u017ce w 25 innych krajach.\n\nDoktor Li Wenliang, kt\u00f3ry ostrzeg\u0142 przed koronawirusem, sam walczy z chorob\u0105 CNN\n\n\"Obj\u0119ci kwarantann\u0105 na oddziale ratunkowym\"\n\n34-letni doktor Li Wenliang to okulista z Wuhanu. W grudniu ubieg\u0142ego roku do szpitala, w kt\u00f3rym pracuje, zacz\u0119li trafia\u0107 kolejni pacjenci z objawami zapalenia p\u0142uc, przypominaj\u0105cymi te, kt\u00f3re wywo\u0142ywa\u0142 wirus SARS. Jego epidemia w 2003 roku zabi\u0142a w Chinach kilkaset ludzi.\n\nJak wynika\u0142o z bada\u0144, kt\u00f3rych wyniki zobaczy\u0142 lekarz, objawy chorobowe by\u0142y wywo\u0142ywane przez koronawirusa, tak jak SARS.\n\nPAP/Adam Ziemienowicz\n\nGdy siedem hospitalizowanych os\u00f3b zosta\u0142o obj\u0119tych kwarantann\u0105, doktor Li postanowi\u0142 ostrzec swoich koleg\u00f3w lekarzy. \"Obj\u0119ci kwarantann\u0105 na oddziale ratunkowym\" - zasygnalizowa\u0142 na grupowym czacie 30 grudnia. W odpowiedzi pojawi\u0142y si\u0119 komentarze o tre\u015bci: \"To przera\u017caj\u0105ce\", \"Czy SARS powr\u00f3ci\u0142?\".\n\n\"Po prostu chcia\u0142em przypomnie\u0107 moim kolegom, by byli ostro\u017cni\" - t\u0142umaczy\u0142 Li w korespondencji ze stacj\u0105 CNN. Doda\u0142, \u017ce zaleci\u0142 znajomym, by ostrzegli swoich bliskich.\n\nSzpital w Wuhan zosta\u0142 zbudowany w 10 dni PAP/EPA/YFC / YUAN ZHENG\n\n\"Zrozumia\u0142em, \u017ce prawodpodobnie zostan\u0119 ukarany\"\n\nKonwersacja by\u0142a prywatna, jednak w ci\u0105gu kilku godzin screeny przesy\u0142anych mi\u0119dzy uczestnikami czata wiadomo\u015bci trafi\u0142y do Internetu. Na zdj\u0119ciach widnia\u0142o nazwisko nadawcy ostrze\u017cenia. \"Gdy zobaczy\u0142em je w sieci, zrozumia\u0142em, \u017ce wymkn\u0119\u0142o si\u0119 to spod mojej kontroli, i \u017ce prawdopodobnie zostan\u0119 ukarany\" - wyzna\u0142 okulista.\n\nTak te\u017c si\u0119 sta\u0142o.\n\nTego samego dnia, kiedy doktor Li wys\u0142a\u0142 wiadomo\u015b\u0107 do znajomych, komisja zdrowia w Wuhanie wyda\u0142a komunikat, informuj\u0105c miejscowe instytucje medyczne o kilku pacjentach z objawami nieznanej choroby. \"\u017badna organizacja ani osoba nie s\u0105 uprawnione do ujawniania, bez uprzedniej zgody, jakichkolwiek informacji dotycz\u0105cych leczenia\" - ostrzegano.\n\nNad ranem ostatniego dnia grudnia miejscowy departament zdrowia zwo\u0142a\u0142 nadzwyczajne spotkanie w sprawie tajemniczej choroby. Doktor Li zosta\u0142 wezwany do z\u0142o\u017cenia wyja\u015bnie\u0144. Mia\u0142 wyt\u0142umaczy\u0107, dlaczego wbrew zakazowi ujawni\u0142 poufne informacje osobom trzecim.\n\n\"Powa\u017cne ostrze\u017cenie\"\n\nTrzy dni p\u00f3\u017aniej 34-latek zosta\u0142 wezwany do komisariatu policji. Tam - jak relacjonowa\u0142 dziennikarzom - mia\u0142 us\u0142ysze\u0107 \"powa\u017cne ostrze\u017cenie\", \u017ce je\u015bli nadal b\u0119dzie \"uparty i zuchwa\u0142y\" oraz nie zaprzestanie \"nielegalnej dzia\u0142alno\u015bci\", to zostanie poci\u0105gni\u0119ty do odpowiedzialno\u015bci karnej. W\u0142asnor\u0119cznym podpisem musia\u0142 potwierdzi\u0107, \u017ce zrozumia\u0142 ostrze\u017cenie. Jak podaje BBC, by\u0142 jedn\u0105 z o\u015bmiu os\u00f3b, kt\u00f3re w\u00f3wczas policja obj\u0119\u0142a dochodzeniem z powodu \"rozpowszechniania plotek\".\n\nJeszcze na pocz\u0105tku stycznia lokalne w\u0142adze w Wuhanie utrzymywa\u0142y, \u017ce wirusem mog\u0105 si\u0119 zakazi\u0107 jedynie osoby, kt\u00f3re mia\u0142y kontakt z zainfekowanymi zwierz\u0119tami. Lekarzy nie obj\u0119to specjalnymi \u015brodkami ostro\u017cno\u015bci.\n\nDoktor Li wr\u00f3ci\u0142 do pracy w szpitalu. Tam trafi\u0142a do niego kobieta z jaskr\u0105. Nie wiedzia\u0142, \u017ce pacjentka jest zaka\u017cona nowym koronawirusem.\n\nJak si\u0119 rozprzestrzenia koronawirus? (stan na 4 lutego) gisanddata.maps.arcgis.com\n\n\"Kurz opad\u0142, mam wreszcie diagnoz\u0119\"\n\nJak opisywa\u0142 Li w mediach spo\u0142eczno\u015bciowych, 10 stycznia zacz\u0105\u0142 kaszle\u0107, nast\u0119pnego dnia dosta\u0142 gor\u0105czki, a dwa dni p\u00f3\u017aniej sam wyl\u0105dowa\u0142 w szpitalnym \u0142\u00f3\u017cku. \u0179le poczuli si\u0119 tak\u017ce jego rodzice i r\u00f3wnie\u017c oni zostali hospitalizowani.\n\nDopiero 20 stycznia chi\u0144skie w\u0142adze zdecydowa\u0142y si\u0119 og\u0142osi\u0107 stan zagro\u017cenia epidemiologicznego.\n\nKolejne testy pocz\u0105tkowo nie wykazywa\u0142y u okulisty zaka\u017cenia koronawirusem. Tak by\u0142o do 30 stycznia. Wtedy napisa\u0142 na portalu spo\u0142eczno\u015bciowym, \u017ce jednak stwierdzono u niego infekcj\u0119. \"Kurz opad\u0142, mam wreszcie diagnoz\u0119\" - wpis tej tre\u015bci cytuje BBC. Internauci w komentarzach nazywali go \"bohaterem\" i oceniali, \u017ce dla dobra zdrowia publicznego \"potrzeba milion\u00f3w doktor\u00f3w Li Wenliang\u00f3w\".\n\nObecnie lekarz obj\u0119ty jest kwarantann\u0105, przebywa pod aparatem tlenowym na oddziale intensywnej terapii, a jego stan oceniany jest jako powa\u017cny. Z dziennikarzami kontaktuje si\u0119 drog\u0105 korespondencyjn\u0105, gdy\u017c z powodu silnego kaszlu nie mo\u017ce rozmawia\u0107 przez telefon.\n\nmomo//rzw\n\n\u0179r\u00f3d\u0142o: CNN, BBC, New York Times", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Lekarz z chi\u0144skiego miasta Wuhan - epicentrum epidemii wywo\u0142anej przez nowy koronawirus - pr\u00f3bowa\u0142 ostrzec innych medyk\u00f3w przed tajemnicz\u0105 chorob\u0105. Z tego powodu mia\u0142 k\u0142opoty, gro\u017cono mu odpowiedzialno\u015bci\u0105 karn\u0105 za \"nielegaln\u0105 dzia\u0142alno\u015b\u0107\". Teraz sam le\u017cy w szpitalu, obj\u0119ty kwarantann\u0105, a jego stan jest powa\u017cny.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Lekarz z chi\u0144skiego miasta Wuhan - epicentrum epidemii wywo\u0142anej przez nowy koronawirus - pr\u00f3bowa\u0142 ostrzec innych medyk\u00f3w przed tajemnicz\u0105 chorob\u0105. Z tego powodu mia\u0142 k\u0142opoty, gro\u017cono mu odpowiedzialno\u015bci\u0105 karn\u0105 za \"nielegaln\u0105 dzia\u0142alno\u015b\u0107\". Teraz sam le\u017cy w szpitalu, obj\u0119ty kwarantann\u0105, a jego stan jest powa\u017cny.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "website", "site_name": "TVN24", "url": "https://tvn24.pl/swiat/koronawirus-w-chinach-lekarz-z-wuhanu-ostrzegal-przed-wirusem-sam-zachorowal-3789670", "title": "\"Upartego i zuchwa\u0142ego\" lekarza uciszono, gdy pr\u00f3bowa\u0142 ostrzec przed tajemniczym wirusem. Sam pad\u0142 jego ofiar\u0105", "description": "Lekarz z chi\u0144skiego miasta Wuhan - epicentrum epidemii wywo\u0142anej przez nowy koronawirus - pr\u00f3bowa\u0142 ostrzec innych medyk\u00f3w przed tajemnicz\u0105 chorob\u0105. Z tego powodu mia\u0142 k\u0142opoty, gro\u017cono mu odpowiedzialno\u015bci\u0105 karn\u0105 za \"nielegaln\u0105 dzia\u0142alno\u015b\u0107\". Teraz sam le\u017cy w szpitalu, obj\u0119ty kwarantann\u0105, a jego stan jest powa\u017cny.", "image": "https://tvn24.pl/najnowsze/cdn-zdjecie-ne6plo-okulista-z-wuhanu-walczy-z-grozna-choroba-3789753/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-ne6plo-okulista-z-wuhanu-walczy-z-grozna-choroba-3789753/alternates/LANDSCAPE_1280"}, "next-head-count": 51}, "canonical_link": "https://tvn24.pl/swiat/koronawirus-w-chinach-lekarz-z-wuhanu-ostrzegal-przed-wirusem-sam-zachorowal-3789670"}