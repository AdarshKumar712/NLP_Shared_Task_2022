{"source_url": "https://web.archive.org", "url": "https://web.archive.org/web/20200312163751id_/https://film.interia.pl/wiadomosci/news-festiwal-w-cannes-zostanie-odwolany,nId,4375669", "title": "Festiwal w Cannes zostanie odwo\u0142any?", "top_image": "https://i.iplsc.com/-/0009WZF6NAJSGUYA-C411.jpg", "meta_img": "https://i.iplsc.com/-/0009WZF6NAJSGUYA-C411.jpg", "images": ["https://web.archive.org/i/interia_logo_b.svg", "https://i.iplsc.com/-/0009WZF6NAJSGUYA-C411.jpg", "https://web.archive.org/i/service_logo_s.svg", "https://i.iplsc.com/-/0009WZF6NAJSGUYA-C122.jpg", "https://i.iplsc.com/pap-life/0004EI02KUNM756F-C301.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Start tegorocznej edycji festiwalu w Cannes imprezy zosta\u0142 zaplanowany na 12 maja, ale zdaniem wielu os\u00f3b z powodu koronawirusa trzeba b\u0119dzie j\u0105 odwo\u0142a\u0107 lub prze\u0142o\u017cy\u0107. Jednak dyrektor festiwalu Pierre Lescure jest optymist\u0105. W wywiadzie udzielonym \"Le Figaro\" wyzna\u0142, \u017ce jego zdaniem do maja epidemia zostanie powstrzymana i festiwal odb\u0119dzie si\u0119 zgodnie z planem.\n\nDyrektor festiwalu w Cannes, Pierre Lescure, pozostaje optymist\u0105 /Daniele Venturelli/WireImage /Getty Images\n\nSpekulacje na temat odwo\u0142ania festiwalu w Cannes nasili\u0142y si\u0119 w ostatnich dniach po tym, jak francuski rz\u0105d wyda\u0142 zakaz organizacji imprez masowych (powy\u017cej tysi\u0105ca uczestnik\u00f3w). Gdyby ta restrykcja zosta\u0142a utrzymana do maja, najs\u0142ynniejszy festiwal filmowy na \u015bwiecie nie m\u00f3g\u0142by si\u0119 odby\u0107. \"Pozostajemy wzgl\u0119dnymi optymistami i mamy nadziej\u0119, \u017ce do ko\u0144ca marca epidemia wyhamuje. Dzi\u0119ki temu w kwietniu b\u0119dziemy mogli odetchn\u0105\u0107 z ulg\u0105. Nie jeste\u015bmy jednak nieodpowiedzialnymi lud\u017ami. Je\u015bli b\u0119dzie taka konieczno\u015b\u0107, odwo\u0142amy festiwal\" - powiedzia\u0142 Lescure cytowany przez portal Screen Daily.\n\nReklama\n\nW tym samym wywiadzie dyrektor festiwalu odni\u00f3s\u0142 si\u0119 r\u00f3wnie\u017c do informacji portalu Variety, kt\u00f3ry doni\u00f3s\u0142, \u017ce na dziesi\u0119\u0107 dni przed pojawieniem si\u0119 koronawirusa we Francji, dyrekcja festiwalu odrzuci\u0142a propozycj\u0119 swojej firmy ubezpieczeniowej. Mia\u0142a ona zaoferowa\u0107 dodatkowe ubezpieczenie na wypadek epidemii i pandemii. Wi\u0119kszo\u015b\u0107 festiwali na \u015bwiecie nie ma takiej opcji w swoich ubezpieczeniach, co w obecnej sytuacji sta\u0142o si\u0119 dla nich przekle\u0144stwem. Ka\u017cdego dnia pojawiaj\u0105 si\u0119 informacje o kolejnych odwo\u0142ywanych festiwalach.\n\n\"Rzeczywi\u015bcie otrzymali\u015bmy tak\u0105 ofert\u0119 przed dwunastoma dniami. By\u0142a jednak ca\u0142kowicie nieproporcjonalna do skali problemu. Oferowali pokrycie naszych strat do wysoko\u015bci dw\u00f3ch milion\u00f3w euro, kiedy bud\u017cet naszego festiwalu to 32 miliony euro. Chcieli wykorzysta\u0107 sytuacj\u0119, to oczywiste, \u017ce odrzucili\u015bmy tak\u0105 ofert\u0119\" - powiedzia\u0142 Lescure.\n\n\n\nTwierdzi, \u017ce finansowany przez pa\u0144stwo i prywatnych sponsor\u00f3w festiwal ma wystarczaj\u0105ce rezerwy finansowe, by przetrwa\u0107 skutki ewentualnego odwo\u0142ania imprezy.\n\n73. Mi\u0119dzynarodowy Festiwal Filmowy w Cannes ma odby\u0107 si\u0119 w dniach od 12 do 23 maja. Na 16 kwietnia zaplanowane zosta\u0142o og\u0142oszenie film\u00f3w, kt\u00f3re ubiega\u0107 si\u0119 b\u0119d\u0105 o Z\u0142ot\u0105 Palm\u0119. Je\u015bli festiwal zostanie odwo\u0142any, b\u0119dzie to pierwszy taki przypadek od 1968 roku. Wtedy do odwo\u0142ania imprezy doprowadzili sami filmowcy. Zrobili to w ge\u015bcie solidarno\u015bci z protestuj\u0105cymi w ca\u0142ej Francji pracownikami i studentami.", "keywords": [], "meta_keywords": [""], "tags": [], "authors": ["Daniele Venturelli Wireimage", "Getty Images"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/film-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#00b5d9", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Start, tegorocznej, edycji, festiwalu, Cannes, imprezy, zosta\u0142, zaplanowany, maja, zdaniem, wielu, os\u00f3b, powodu, koronawirusa, trzeba, b\u0119dzie, odwo\u0142a\u0107, prze\u0142o\u017cy\u0107, Jednak, dyrektor, Pierre, Lescure, jest, optymist\u0105, wywiadzie", "Description": "Festiwal w Cannes zostanie odwo\u0142any? - film.interia.pl - Start tegorocznej edycji festiwalu w Cannes imprezy zosta\u0142 zaplanowany na 12 maja, ale zdaniem wielu os\u00f3b z powodu koronawirusa trzeba b\u0119dzie j\u0105 odwo\u0142a\u0107 lub prze\u0142o\u017cy\u0107. Jednak dyrektor festiwalu", "twitter": {"description": "Start tegorocznej edycji festiwalu w Cannes imprezy zosta\u0142 zaplanowany na 12 maja, ale zdaniem wielu os\u00f3b z powodu koronawirusa trzeba b\u0119dzie j\u0105 odwo\u0142a\u0107 lub prze\u0142o\u017cy\u0107. Jednak dyrektor festiwalu Pierre Lescure jest optymist\u0105. W wywiadzie udzielonym \"Le Figaro\" wyzna\u0142, \u017ce jego zdaniem do maja epidemia zostanie powstrzymana i festiwal odb\u0119dzie si\u0119 zgodnie z planem.", "card": "summary_large_image"}, "og": {"type": "article", "title": "Festiwal w Cannes zostanie odwo\u0142any?", "description": "Kliknij i zobacz wi\u0119cej.", "image": "https://i.iplsc.com/-/0009WZF6NAJSGUYA-C411.jpg", "url": "https://film.interia.pl/wiadomosci/news-festiwal-w-cannes-zostanie-odwolany,nId,4375669"}, "news_keywords": "film.interia.pl, Festiwal w Cannes, wiadomo\u015bci", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://film.interia.pl/wiadomosci/news-festiwal-w-cannes-zostanie-odwolany,nId,4375669"}