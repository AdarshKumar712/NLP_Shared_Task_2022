{"source_url": "https://web.archive.org", "url": "https://web.archive.org/web/20200415074452id_/https://fakty.interia.pl/swiat/news-kolejny-przypadek-klatwy-kennedych-znaleziono-cialo-wnuczki-,nId,4426655", "title": "Kolejny przypadek \"kl\u0105twy Kennedych\". Znaleziono cia\u0142o wnuczki Roberta Kennedy'ego", "top_image": "https://i.iplsc.com/-/000A07B53N03DN6Y-C411.jpg", "meta_img": "https://i.iplsc.com/-/000A07B53N03DN6Y-C411.jpg", "images": ["https://web.archive.org/i/interia_logo_b.svg", "https://i.iplsc.com/maeve-mckean/000A07DF2V9ME4DJ-C122-F4.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://i.iplsc.com/-/000A07B53N03DN6Y-C411.jpg", "https://i.iplsc.com/na-czas-ograniczen-wynikajacych-z-epidemii-koronawirusa-mcke/000A07B53N03DN6Y-C122-F4.jpg", "https://i.iplsc.com/maeve-mckean-z-rodzina-w-tym-z-zaginionym-synem-gideonem/000A07C0N5RFV53X-C122-F4.jpg", "https://web.archive.org/i/nohate.png", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu lokalnego maj\u0105 by\u0107 wznowione poszukiwania jej 8-letniego syna Gideona.\n\nZdj\u0119cie Na czas ogranicze\u0144 wynikaj\u0105cych z epidemii koronawirusa McKean pojecha\u0142a do domu swojej matki w Shady Side w stanie Maryland. /Splash News /East News\n\nPo zakrojonych na szerok\u0105 skal\u0119 poszukiwaniach cia\u0142o 40-letniej Maeve zosta\u0142o znalezione w wodzie u wybrze\u017cy zatoki Chesapeake w stanie Maryland, ok. 4 km na po\u0142udnie od miejsca, z kt\u00f3rego wyruszy\u0142a w czwartek kajakiem ze swoim synem - przekaza\u0142a w poniedzia\u0142ek lokalna policja.\n\nReklama\n\nWe wtorek rano czasu lokalnego zostan\u0105 wznowione poszukiwania ch\u0142opca.\n\nMcKean by\u0142a prawniczk\u0105 zatrudnion\u0105 na Uniwersytecie Georgetown, zajmowa\u0142a si\u0119 zdrowiem publicznym i prawami cz\u0142owieka.\n\nWypadek na kajaku\n\nNa czas ogranicze\u0144 wynikaj\u0105cych z epidemii koronawirusa McKean pojecha\u0142a do domu swojej matki Kathleen Kennedy Townsend, c\u00f3rki Roberta Kennedy'ego, w Shady Side w stanie Maryland.\n\nJej m\u0105\u017c David McKean poinformowa\u0142 na Facebooku, \u017ce rodzina \"podda\u0142a si\u0119 kwarantannie\" poza swoim sta\u0142ym miejscem zamieszkania w Waszyngtonie, aby zapewni\u0107 dzieciom wi\u0119cej przestrzeni. Przekaza\u0142, \u017ce jego \u017cona i syn znikn\u0119li, gdy pop\u0142yn\u0119li kajakiem po pi\u0142k\u0119, kt\u00f3r\u0105 si\u0119 bawili.\n\n\"Weszli na kajak, chc\u0105c po prostu odzyska\u0107 pi\u0142k\u0119, i jako\u015b zostali wypchni\u0119ci przez wiatr lub przyp\u0142yw na otwart\u0105 zatok\u0119\" - napisa\u0142 w pi\u0105tek. \"Oko\u0142o 30 minut p\u00f3\u017aniej zostali zauwa\u017ceni przez obserwatora z l\u0105du, kt\u00f3ry zobaczy\u0142 ich daleko od brzegu i wezwa\u0142 policj\u0119\" - doda\u0142.\n\nW zesz\u0142ym tygodniu policja przekaza\u0142a, \u017ce kajak najprawdopodobniej natrafi\u0142 na silne wiatry. Potwierdzono nast\u0119pnie, \u017ce przewr\u00f3cony kajak, odpowiadaj\u0105cy opisowi, zosta\u0142 znaleziony w czwartek wieczorem, kilka godzin po zagini\u0119ciu dw\u00f3jki.\n\nDo poszukiwa\u0144 s\u0142u\u017cby ratunkowe u\u017cy\u0142y \u0142odzi, \u015bmig\u0142owc\u00f3w, zastosowano te\u017c sonar.\n\nZdj\u0119cie Maeve McKean / AFP\n\nKolejny przypadek \"kl\u0105twy Kennedych\"\n\nZagini\u0119cie wnuczki i prawnuka Roberta F. Kennedy'ego ameryka\u0144skie media opisuj\u0105 jako kolejny przypadek \"kl\u0105twy Kennedych\". \"RFK\", prokurator generalny USA w latach 1961-64 i senator stanu Nowy Jork, zosta\u0142 postrzelony 5 czerwca 1968 r. w Los Angeles, wkr\u00f3tce po wyg\u0142oszeniu mowy w zwi\u0105zku z wygran\u0105 w prawyborach prezydenckich Partii Demokratycznej w Kalifornii.\n\nDw\u00f3ch syn\u00f3w Roberta ponios\u0142o przedwczesn\u0105 \u015bmier\u0107: David - w wieku 28 lat - w wyniku przedawkowania narkotyk\u00f3w w 1984 r., i Michael w 1997 r. w wieku 39 lat.\n\nStarszy brat \"RFK\", 35. prezydent USA John F. Kennedy, zosta\u0142 zamordowany w 1963 r. w Dallas, a jego syn John Jr. zgin\u0105\u0142 wraz z \u017con\u0105 i szwagierk\u0105, gdy pilotowany przez niego samolot rozbi\u0142 si\u0119 u wybrze\u017cy Massachusetts.\n\nWnuczka Roberta Kennedy'ego, Saoirse Kennedy Hill, zmar\u0142a w 2019 r. z przedawkowania narkotyk\u00f3w w rodzinnej rezydencji Kennedych w Hyannis Port w stanie Massachusetts.\n\nNast\u0105pi\u0142o to kilka tygodni po 50 latach od skandalu wok\u00f3\u0142 wypadku samochodowego, w kt\u00f3rym m\u0142odszy brat \"RFK\", \u00f3wczesny senator Edward Kennedy, zjecha\u0142 z mostu \u0142\u0105cz\u0105cego ma\u0142\u0105 wysp\u0119 Chappaquiddick w Massachusetts z wysp\u0105 Martha's Vineyard, zabijaj\u0105c pasa\u017cerk\u0119 Mary Jo Kopechne. Niejasne okoliczno\u015bci tej katastrofy skutecznie zniszczy\u0142y ambicje prezydenckie Edwarda.\n\nZdj\u0119cie Maeve McKean z rodzin\u0105, w tym z zaginionym synem Gideonem / AFP\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Odnaleziono, cia\u0142o, Maeve, McKean, zaginionej, przed, kilkoma, dniami, wnuczki, zamordowanego, 1968, Roberta, Kennedyego, informuje, News, wtorek, rano, czasu, lokalnego, maj\u0105, wznowione, poszukiwania, 8letniego, syna, Gideona", "twitter": {"description": "Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu lokalnego maj\u0105 by\u0107 wznowione  poszukiwania jej 8-letniego syna Gideona.", "card": "summary_large_image"}, "Description": "Kolejny przypadek \"kl\u0105twy Kennedych\". Znaleziono cia\u0142o wnuczki Roberta Kennedy'ego - Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu lokalnego maj\u0105 by\u0107 wznowione  poszukiwania jej", "og": {"type": "article", "title": "\"Kl\u0105twa Kennedych\". Kolejna tragiczna \u015bmier\u0107 w znanej rodzinie", "description": "Kliknij i zobacz wi\u0119cej.", "image": "https://i.iplsc.com/-/000A07B53N03DN6Y-C411.jpg", "url": "https://fakty.interia.pl/swiat/news-kolejny-przypadek-klatwy-kennedych-znaleziono-cialo-wnuczki-,nId,4426655"}, "news_keywords": "fakty.interia.pl, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/swiat/news-kolejny-przypadek-klatwy-kennedych-znaleziono-cialo-wnuczki-,nId,4426655"}