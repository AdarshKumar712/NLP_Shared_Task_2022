{"source_url": "https://web.archive.org", "url": "https://web.archive.org/web/20200209143630id_/http://www.ansa.it/sito/notizie/cultura/2020/01/24/bufera-grammy-ciampi-difficolta-a-votare_68b25cfc-dacd-4aea-9ce1-43b537ca00d3.html", "title": "Bufera Grammy, Ciampi 'difficolt\u00e0 a votare' - Cultura & Spettacoli", "top_image": "http://www.ansa.it/webimages/img_700/2018/2/7/38729e21198c8cd6c31e10165fe4f308.jpg", "meta_img": "http://www.ansa.it/webimages/img_700/2018/2/7/38729e21198c8cd6c31e10165fe4f308.jpg", "images": ["https://web.archive.org/webimages/img_85x60/2020/1/2/4e26238938abb924c72db9de657cdd5b.jpg", "https://web.archive.org/webimages/img_457x/2018/2/7/38729e21198c8cd6c31e10165fe4f308.jpg", "https://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "https://web.archive.org/webimages/img_115x80/2020/2/9/af3f3a395944266558c8e5bf297edc89.jpg", "https://web.archive.org/sito/img/lazy.png", "http://www.ansa.it/webimages/img_700/2018/2/7/38729e21198c8cd6c31e10165fe4f308.jpg", "https://web.archive.org/webimages/img_115x80/2020/2/9/3edf2107062f77704aa77d41071858bc.jpg", "http://b.scorecardresearch.com/p?c1=2&c2=18389568&cv=2.0&cj=1", "https://cdn.flipboard.com/badges/flipboard_srrw.png", "https://web.archive.org/webimages/img_85x60/2019/12/18/862a452a5d89dda5a579753cdefd2e14.jpg", "https://web.archive.org/webimages/img_300x200/2020/2/9/92fbbee870b5df1187b93d94d3866832.jpg", "https://web.archive.org/webimages/img_85x60/2019/12/20/31cefa8649fffee383f9039a6fda6859.jpg", "https://web.archive.org/webimages/img_85x60/2019/12/16/5ea2935e02759cccc3a947516427dbe1.jpg"], "movies": [], "text": "Anomalie e un meccanismo di nomination a rischio di manipolazione. Gabriele Ciampi, direttore d'orchestra e compositore trapiantato a Los Angeles, unico italiano presenta nella giuria dei Grammy, interviene sui premi e sulla recente bufera che si \u00e8 abbattuta sugli 'oscar della musica' dopo l'allontanamento di Deborah Dugan, il primo presidente donna alla giuda della Recording Academy.\n\n\"In fase di selezione - ha detto Ciampi all'ANSA - \u00e8 stato difficile ascoltare alcuni brani attraverso l'apposito portale al quale hanno acceso i giurati. In alcuni casi ho dovuto personalmente cercarli su internet. In una competizione come i Grammy \u00e8 una cosa che non dovrebbe accadere\". Ciampi ha sottolineato che le anomalie si sono verificate solo per le categorie cosiddette minori e tra queste c'era anche quella per cui concorreva Barbra Streisand, ossia 'Best Traditional Pop Vocal Album'. Nella stessa categoria era presente anche Andrea Bocelli.\n\n\"Personalmente non ho votato per Bocelli - aggiunge - non perch\u00e9 non apprezzi il suo grandissimo talento, ma perch\u00e9 mi sto battendo per valorizzare il ruolo della donna musicista. Il mio voto \u00e8 quindi andato all'artista emergente Billie Eilish e a Barbra Streisand, che torna in nomination ai Grammy Awards dopo ben 33 anni\". In una lettera inoltre Ciampi ha espresso piena solidariet\u00e0 a Deborah Dugan, affermando che ancora una volta l'industria musicale si \u00e8 dimostrata profondamente maschilista, contrastando una figura brillante come quella della Dugan che, sin dal suo arrivo alla guida della Recording Academy, ha tracciato l'inizio di un percorso di cambiamento, cercando di aprire le porte alle donne. Il compositore italiano si \u00e8 anche detto molto preoccupato perch\u00e9 \"si sta cercando di fermare un processo di cambiamento che vuole affermare la figura della donna musicista\".\n\nPoi ha auspicato un processo di cambiamento anche per l'Italia. \"Con il Festival di Sanremo - ha spiegato - abbiamo una grande opportunit\u00e0 per intraprendere questo cambiamento. Sarebbe bello, in futuro, poter vedere una direzione artistica 'al femminile', con uomini pronti a fare un passo indietro rispetto ad un grande donna\".", "keywords": [], "meta_keywords": ["Gabriele-Ciampi", "Deborah-Dugan", "Barbra-Streisand", "direttore-d'orchestra", "solidariet\u00e0", "musicista", "nomination", "ANSA", "compositore", "giurato", "Recording-Academy", "Andrea-Bocelli", "processo", "opportunit\u00e0", "Festival-di-Sanremo", "direzione-artistica", "brano", "bufera", "giuria", "voto", "maschilista"], "tags": [], "authors": ["Agenzia Ansa", "Gina Di Meo"], "publish_date": "Fri Jan 24 00:00:00 2020", "summary": "", "article_html": "", "meta_description": "Unico italiano, la mia preferenza a Billie Eilish e non a Bocelli (ANSA)", "meta_lang": "it", "meta_favicon": "/sito/img/ico/favicon.ico", "meta_data": {"Author": "Agenzia ANSA", "description": "Unico italiano, la mia preferenza a Billie Eilish e non a Bocelli (ANSA)", "keywords": "Gabriele-Ciampi,Deborah-Dugan,Barbra-Streisand,direttore-d'orchestra,solidariet\u00e0,musicista,nomination,ANSA,compositore,giurato,Recording-Academy,Andrea-Bocelli,processo,opportunit\u00e0,Festival-di-Sanremo,direzione-artistica,brano,bufera,giuria,voto,maschilista", "news_keywords": "Gabriele-Ciampi,Deborah-Dugan,Barbra-Streisand,direttore-d'orchestra,solidariet\u00e0,musicista,nomination,ANSA,compositore,giurato,Recording-Academy,Andrea-Bocelli,processo,opportunit\u00e0,Festival-di-Sanremo,direzione-artistica,brano,bufera,giuria,voto,maschilista", "EdTitle": "Bufera Grammy, Ciampi 'difficolt\u00e0 a votare'", "EdImage": "http://www.ansa.it/webimages/img_165x110/2018/2/7/38729e21198c8cd6c31e10165fe4f308.jpg", "twitter": {"card": "summary_large_image", "site": "@Agenzia_Ansa", "title": "Bufera Grammy, Ciampi 'difficolt\u00e0 a votare' - Cultura & Spettacoli", "description": "Unico italiano, la mia preferenza a Billie Eilish e non a Bocelli (ANSA)", "image": {"src": "http://www.ansa.it/webimages/img_700/2018/2/7/38729e21198c8cd6c31e10165fe4f308.jpg"}}, "fb": {"app_id": 514987508589175}, "og": {"title": "Bufera Grammy, Ciampi 'difficolt\u00e0 a votare' - Cultura & Spettacoli", "type": "article", "url": "http://www.ansa.it/sito/notizie/cultura/2020/01/24/bufera-grammy-ciampi-difficolta-a-votare_68b25cfc-dacd-4aea-9ce1-43b537ca00d3.html", "image": "http://www.ansa.it/webimages/img_700/2018/2/7/38729e21198c8cd6c31e10165fe4f308.jpg", "description": "Unico italiano, la mia preferenza a Billie Eilish e non a Bocelli (ANSA)", "site_name": "Agenzia ANSA"}, "article": {"published_time": "2020-01-24T19:04:00+01:00", "modified_time": "2020-01-24T19:47:59+01:00", "section": "Cultura & Spettacoli"}, "application-name": "Ansa.it", "msapplication-starturl": "http://www.ansa.it/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/sito/notizie/cultura/2020/01/24/bufera-grammy-ciampi-difficolta-a-votare_68b25cfc-dacd-4aea-9ce1-43b537ca00d3.html"}