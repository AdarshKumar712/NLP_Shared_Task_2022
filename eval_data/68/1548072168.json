{"source_url": "https://web.archive.org", "url": "https://web.archive.org/web/20200315135839id_/https://fakty.interia.pl/raporty/raport-koronawirus-chiny/aktualnosci/news-francja-rzadzacy-i-opozycja-chca-wyborow-w-czasie-epidemii-c,nId,4381409", "title": "Francja: Rz\u0105dz\u0105cy i opozycja chc\u0105 wybor\u00f3w w czasie epidemii COVID-19", "top_image": "https://i.iplsc.com/-/0009UGSEBKXY3H6G-C411.jpg", "meta_img": "https://i.iplsc.com/-/0009UGSEBKXY3H6G-C411.jpg", "images": ["https://web.archive.org/i/interia_logo_b.svg", "https://i.iplsc.com/emmanuel-macron/0009UGSEBKXY3H6G-C122-F4.jpg", "https://i.iplsc.com/-/0009UGSEBKXY3H6G-C411.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://i.iplsc.com/metro-w-paryzu/0009WF70IW0CNCQP-C122-F4.png", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "W niedziel\u0119 odb\u0119dzie si\u0119 we Francji pierwsza tura wybor\u00f3w samorz\u0105dowych. Prezydent, rz\u0105d i opozycja apeluj\u0105 do Francuz\u00f3w o udzia\u0142 w g\u0142osowaniu, mimo rozprzestrzeniania si\u0119 koronawirusa, obowi\u0105zywania zakazu zgromadze\u0144 powy\u017cej 100 os\u00f3b i zamykania szk\u00f3\u0142.\n\nZdj\u0119cie Emmanuel Macron /AFP\n\nFrancuska klasa polityczna popiera decyzj\u0119 prezydenta og\u0142oszon\u0105 w ubieg\u0142\u0105 niedziel\u0119 w or\u0119dziu telewizyjnym, kt\u00f3re obejrza\u0142o 25 mln Francuz\u00f3w. Prezydent zaapelowa\u0142 o udzia\u0142 w wyborach, podobnie, jak premier i minister spraw wewn\u0119trznych.\n\nReklama\n\n\"Je\u015bli ludzie nie boj\u0105 si\u0119 robi\u0107 zakup\u00f3w, nie b\u0119d\u0105 si\u0119 bali g\u0142osowa\u0107\" - podsumowa\u0142 utrzymanie daty wybor\u00f3w premier Edouard Philippe w telewizji TF1 w pi\u0105tek.\n\nMinister spraw wewn\u0119trznych, dawny bliski wsp\u00f3\u0142pracownik prezydenta Christophe Castaner stwierdzi\u0142 w mediach, \u017ce spodziewa si\u0119 oko\u0142o 60-procentowej frekwencji i nie obawia si\u0119 o zdrowie Francuz\u00f3w.\n\nPrezydent Emmanuel Macron konsultowa\u0142 decyzj\u0119 utrzymania daty pierwszej tury wybor\u00f3w 15 marca z przewodnicz\u0105cymi Senatu i Zgromadzenia Narodowego, rz\u0105dem i opozycj\u0105.\n\nNestor francuskiej prawicy, przewodnicz\u0105cy Senatu z opozycyjnych Republikan\u00f3w Gerard Larcher zagrozi\u0142, \u017ce w przypadku przesuni\u0119cia terminu wybor\u00f3w publicznie wyrazi sw\u00f3j sprzeciw - informuj\u0105 francuskie media. \"Senat musia\u0142by zaaprobowa\u0107 ustaw\u0119 o zmianie daty wybor\u00f3w, a zapewne by tego nie zrobi\u0142. Decyzja by\u0142aby skomplikowana, a niska frekwencja towarzyszy\u0142a ju\u017c wyborom parlamentarnym w 2017 roku (48 proc. w I turze) oraz samorz\u0105dowym w 2014 r (63,5 proc. w I turze)\" - t\u0142umaczy politolog prof. Luc Rouban z paryskiego Science Po.\n\nPocz\u0105tkowo przeciwni utrzymaniu daty wybor\u00f3w deputowani skrajnie prawicowego Zjednoczenia Narodowego, w pi\u0105tek wypowiadali si\u0119 ju\u017c koncyliacyjne na ten temat, jak m.in. wiceprzewodnicz\u0105cy ZN eurodeputowany Jordan Bardella.\n\nZdj\u0119cie Metro w Pary\u017cu / Kiran Ridley / Getty Images\n\nMelenchon: Nie czas na polemik\u0119\n\nSekretarz generalny partii Zielonych EELV Julien Bayou stwierdzi\u0142, \u017ce w czasach epidemii nale\u017cy by\u0107 ostro\u017cnym, ale g\u0142osowa\u0107 mo\u017cna.\n\nNawet zawsze przeciwny prezydentowi i rz\u0105dowi Jean-Luc Melenchon, przewodnicz\u0105cy skrajnie lewicowej Francji Nieujarzmionej stwierdzi\u0142 na konferencji prasowej, \u017ce nie jest przeciwny wyborom w ustalonym terminie. \"Jeste\u015bmy wolnymi lud\u017ami i \u017cyjemy w pa\u0144stwie demokratycznym. Nie czas na polemik\u0119\". Sprzeciwu nie wyrazili ani socjali\u015bci, ani Marine Le Pen ze Zjednoczenia Narodowego.\n\n\"To b\u0119d\u0105 pierwsze wybory w czasach pandemii, sprawdzian demokracji\" - podsumowuje ostatnie dni kampanii wyborczej dziennik \"Le Figaro\" w sobot\u0119.\n\nLiczba zaka\u017conych SARS-CoV-2 we Francji wed\u0142ug ostatniego bilansu wynosi \u0142\u0105cznie 3661, 79 os\u00f3b ju\u017c zmar\u0142o, a 154 znajduj\u0105 si\u0119 w stanie ci\u0119\u017ckim.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "niedziel\u0119, odb\u0119dzie, Francji, pierwsza, tura, wybor\u00f3w, samorz\u0105dowych, Prezydent, rz\u0105d, opozycja, apeluj\u0105, Francuz\u00f3w, udzia\u0142, g\u0142osowaniu, mimo, rozprzestrzeniania, koronawirusa, obowi\u0105zywania, zakazu, zgromadze\u0144, powy\u017cej, os\u00f3b, zamykania", "Description": "Francja: Rz\u0105dz\u0105cy i opozycja chc\u0105 wybor\u00f3w w czasie epidemii COVID-19 - fakty.interia.pl - W niedziel\u0119 odb\u0119dzie si\u0119 we Francji pierwsza tura wybor\u00f3w samorz\u0105dowych. Prezydent, rz\u0105d i opozycja apeluj\u0105 do Francuz\u00f3w o udzia\u0142 w g\u0142osowaniu, mimo", "twitter": {"description": "W niedziel\u0119 odb\u0119dzie si\u0119 we Francji pierwsza tura wybor\u00f3w samorz\u0105dowych. Prezydent, rz\u0105d i opozycja apeluj\u0105 do Francuz\u00f3w o udzia\u0142 w g\u0142osowaniu, mimo rozprzestrzeniania si\u0119 koronawirusa, obowi\u0105zywania zakazu zgromadze\u0144 powy\u017cej 100 os\u00f3b i zamykania szk\u00f3\u0142.", "card": "summary_large_image"}, "og": {"type": "article", "title": "Chc\u0105 wybor\u00f3w. Pomimo epidemii", "description": "Kliknij i zobacz wi\u0119cej.", "image": "https://i.iplsc.com/-/0009UGSEBKXY3H6G-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-francja-rzadzacy-i-opozycja-chca-wyborow-w-czasie-epidemii-c,nId,4381409"}, "news_keywords": "fakty.interia.pl, Koronawirus z Chin, koronawirus z chin, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-francja-rzadzacy-i-opozycja-chca-wyborow-w-czasie-epidemii-c,nId,4381409"}