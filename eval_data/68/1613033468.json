{"source_url": "https://web.archive.org", "url": "https://web.archive.org/web/20200928115521id_/https://www.pch24.pl/ordo-iuris--agendy-onz-wykorzystuja-pandemie-do-promowania-aborcji,76135,i.html", "title": "Ordo Iuris: Agendy ONZ wykorzystuj\u0105 pandemi\u0119 do promowania aborcji", "top_image": "https://www.pch24.pl/images/min_mid_big/big/76135.jpg?v=5931", "meta_img": "https://www.pch24.pl/images/min_mid_big/big/76135.jpg?v=5931", "images": ["https://web.archive.org/images/polecanestrony/13.jpg?v=1601294448", "https://web.archive.org/images/min_mid_big/mid/78011.jpg", "https://web.archive.org/images/2016/wazne-mini-start_y.png", "https://web.archive.org/images/naszeserwisy/en.png", "https://web.archive.org/images/addthis/wykop.png", "https://web.archive.org/images/min_mid_big/mid/78653.jpg", "https://web.archive.org/images/min_mid_big/mid/78526.jpg", "https://web.archive.org/images/min_mid_big/mid/78513.jpg", "https://web.archive.org/images/naszeserwisy/wydawca1.png", "https://web.archive.org/images/min_mid_big/mid/76338.jpg", "https://web.archive.org/images/min_mid_big/mid/78722.jpg", "https://web.archive.org/images/naszeserwisy/onas1.png?v=2", "https://web.archive.org/images/min_mid_big/mid/78617.jpg", "https://web.archive.org/images/min_mid_big/mid/78616.jpg", "https://web.archive.org/images/2016/play.png", "https://web.archive.org/images/min_mid_big/mid/78681.jpg", "https://web.archive.org/images/min_mid_big/mid/78152.jpg", "https://web.archive.org/images/2016/btn-szukaj.png", "https://web.archive.org/images/min_mid_big/mid/78594.jpg", "https://web.archive.org/images/2016/bulletp_off.png", "https://web.archive.org/images/min_mid_big/mid/78727.jpg", "https://web.archive.org/images/min_mid_big/mid/78679.jpg", "https://web.archive.org/images/polecanestrony/1.jpg?v=1601294448", "https://web.archive.org/images/min_mid_big/mid/77998.jpg", "https://web.archive.org/images/min_mid_big/mid/78720.jpg", "https://web.archive.org/images/min_mid_big/mid/78707.jpg", "https://web.archive.org/images/min_mid_big/mid/78677.jpg", "https://web.archive.org/images/polecanestrony/polecane-strony.png", "https://www.pch24.pl/images/min_mid_big/big/76135.jpg?v=5931", "https://web.archive.org/images/min_mid_big/mid/78595.jpg", "https://web.archive.org/images/polecanestrony/7.jpg?v=1601294448", "https://web.archive.org/images/min_mid_big/mid/78086.jpg", "https://web.archive.org/images/polecanestrony/11.jpg?v=1601294448", "https://web.archive.org/images/polecanestrony/23.jpg?v=1601294448", "https://web.archive.org/images/min_mid_big/mid/78070.jpg", "https://web.archive.org/images/logo2017.png", "https://web.archive.org/images/min_mid_big/mid/78686.jpg", "https://web.archive.org/images/min_mid_big/mid/78672.jpg", "https://web.archive.org/images/min_mid_big/mid/78585.jpg", "https://web.archive.org/images/min_mid_big/mid/78403.jpg", "https://web.archive.org/images/min_mid_big/mid/78375.jpg", "https://web.archive.org/images/min_mid_big/mid/78619.jpg", "https://web.archive.org/images/min_mid_big/mid/78275.jpg", "https://web.archive.org/images/kalendarium/rounded/min_9-28.png?v=8003", "https://web.archive.org/images/min_mid_big/mid/78662.jpg", "https://web.archive.org/images/min_mid_big/mid/78425.jpg", "https://web.archive.org/images/min_mid_big/mid/78460.jpg", "https://web.archive.org/images/min_mid_big/mid/78493.jpg", "https://web.archive.org/images/min_mid_big/mid/78396.jpg", "https://web.archive.org/images/min_mid_big/mid/78411.jpg", "https://web.archive.org/images/min_mid_big/mid/78441.jpg", "https://web.archive.org/images/min_mid_big/mid/76643.jpg", "https://web.archive.org/images/wesprzyj-nas.gif", "https://web.archive.org/images/addthis/drukuj.png", "https://web.archive.org/images/min_mid_big/mid/78721.jpg", "https://web.archive.org/images/2016/warto-zobaczyc.png", "https://web.archive.org/images/min_mid_big/mid/78636.jpg", "https://web.archive.org/images/min_mid_big/mid/78319.jpg", "https://web.archive.org/images/min_mid_big/mid/78693.jpg", "https://web.archive.org/images/min_mid_big/mid/78139.jpg", "https://web.archive.org/images/naszeserwisy/pismo1.png", "https://web.archive.org/images/min_mid_big/mid/78670.jpg", "https://web.archive.org/images/naszeserwisy/ksiegarnia1.png", "https://web.archive.org/images/min_mid_big/mid/78669.jpg", "https://web.archive.org/images/min_mid_big/mid/78656.jpg", "https://web.archive.org/images/min_mid_big/big/76135.jpg?r=1601294448", "https://web.archive.org/images/nic.gif", "https://web.archive.org/images/2016/btn-wyslij-komentarz.png", "https://web.archive.org/images/min_mid_big/mid/77866.jpg", "https://www.facebook.com/tr?id=930412333757416&ev=PageView&noscript=1", "https://web.archive.org/images/2016/bulletp_on.png", "https://web.archive.org/images/min_mid_big/mid/78723.jpg", "https://web.archive.org/images/2016/wazne-mini-end_y.png", "https://web.archive.org/images/min_mid_big/mid/78432.jpg", "https://web.archive.org/images/min_mid_big/mid/78607.jpg"], "movies": [], "text": "Ordo Iuris: Agendy ONZ wykorzystuj\u0105 pandemi\u0119 do promowania aborcji\n\nMimo trwaj\u0105cej pandemii agendy ONZ agresywnie propaguj\u0105 aborcj\u0119 i daj\u0105 instrukcje, jak obej\u015b\u0107 obowi\u0105zuj\u0105ce w wielu krajach przepisy antyaborcyjne. Za kluczowe uznane zosta\u0142o przez nie wpisanie aborcji do humanitarnego pakietu walki z koronawirusem. Postawiono j\u0105 w czasie kryzysu na tym samym poziomie co zapewnienie bezpiecze\u0144stwa \u017cywno\u015bciowego, podstawowej opieki medycznej, schronienia i odpowiednich warunk\u00f3w sanitarnych - zwraca uwag\u0119 Karolina Paw\u0142owska, Dyrektor Centrum Prawa Mi\u0119dzynarodowego Ordo Iuris.\n\nOchrona \u201epraw reprodukcyjnych i seksualnych\u201d, bo takie sformu\u0142owanie wyst\u0119puje w dokumentach \u015awiatowej Organizacji Zdrowia (WHO) i Funduszu Ludno\u015bciowego Narod\u00f3w Zjednoczonych (UNFPA), jest wed\u0142ug tych agend kluczowa dla walki ze skutkami rozprzestrzeniania si\u0119 koronawirusa.\n\nPodobne stwierdzenia znalaz\u0142y si\u0119 w planie przeciwdzia\u0142ania kryzysowi humanitarnemu podpisanym przez sekretarza generalnego ONZ. Za s\u0142owami id\u0105 te\u017c ogromne \u015brodki finansowe. Globalny oenzetowski plan pomocy humanitarnej w walce z pandemi\u0105, kt\u00f3rego bud\u017cet to ponad 2 mld dolar\u00f3w, przekaza\u0142 UNFPA 120 mln dolar\u00f3w na to, by utrzyma\u0107 w krajowych systemach opieki zdrowotnej ci\u0105g\u0142y dost\u0119p do us\u0142ug zdrowia seksualnego i reprodukcyjnego.\n\nW obecnym czasie zagro\u017cenia wirusem oenzetowskie agendy stawiaj\u0105 przede wszystkim na promowanie aborcji farmakologicznej, a niekt\u00f3re \u015brodki poronne uznaj\u0105 za podstawowe leki.\n\nPodkre\u015bla si\u0119 przy tym, \u017ce umo\u017cliwianie aborcji w jak najszerszym zakresie podczas pandemii, ma tak\u0105 sam\u0105 wag\u0119 jak np. ochrona kobiet w ci\u0105\u017cy czy po porodzie. Id\u0105c tym trybem my\u015blenia ograniczenia dotycz\u0105ce tabletek poronnych znacz\u0105co z\u0142agodzi\u0142y w czasie pandemii m.in. Wielka Brytania i Francja. Pozwolono na dokonywanie aborcji we w\u0142asnym domu za pomoc\u0105 silnych \u015brodk\u00f3w farmakologicznych, bez konieczno\u015bci wizyty w szpitalu czy klinice aborcyjnej. W swych dokumentach WHO wr\u0119cz zaleca aborcj\u0119 w domu bez nadzoru medycznego jako najlepsze rozwi\u0105zanie, szczeg\u00f3lnie tam, gdzie dost\u0119p do niej jest z r\u00f3\u017cnych przyczyn ograniczony. Uznaje zarazem aborcj\u0119 farmakologiczn\u0105 ta form\u0119 samoopieki.\n\nUjawniono zarazem, \u017ce Fundusz Ludno\u015bciowy Narod\u00f3w Zjednoczonych sponsoruje \u201eminimalny pakiet us\u0142ug pocz\u0105tkowych\u201d, kt\u00f3ry jest stworzony przez ONZ, jako instrument w odpowiedzi na \u201epotrzeby zdrowia reprodukcyjnego na pocz\u0105tku ka\u017cdego kryzysu\u201d. Specjalny zestaw pude\u0142kowy ma by\u0107 wysy\u0142any do wszystkich kraj\u00f3w dotkni\u0119tych jakimkolwiek kryzysem humanitarnym. Zawiera on ca\u0142y zestaw narz\u0119dzi potrzebnych do przeprowadzenia aborcji oraz zak\u0142ada wys\u0142anie przeszkolonych w tej dziedzinie specjalist\u00f3w.\n\n\u201eMaj\u0105c na uwadze wydawane przez WHO i UNFPA dokumenty i zalecenia, trudno oprze\u0107 si\u0119 wra\u017ceniu, \u017ce kryzys wywo\u0142any pandemi\u0105 COVID-19 stanowi pretekst do jeszcze wi\u0119kszego zintensyfikowania dzia\u0142a\u0144 tych gremi\u00f3w maj\u0105cych na celu narzucenie pa\u0144stwom rozwi\u0105za\u0144 godz\u0105cych w fundamentalne prawa cz\u0142owieka\u201d \u2013 podkre\u015bla Karolina Paw\u0142owska, Dyrektor Centrum Prawa Mi\u0119dzynarodowego Ordo Iuris. Przypomina, \u017ce \u201epropagowanie aborcji farmakologicznej skutkuje podwa\u017ceniem obowi\u0105zuj\u0105cego prawa w pa\u0144stwach, kt\u00f3re jej co do zasady zakazuj\u0105, takich jak Polska. Proceder ten jest bowiem o wiele trudniej \u015bciga\u0107, co wykorzystuj\u0105 intensywnie proaborcyjne organizacje\u201d.\n\n\u0179r\u00f3d\u0142o: KAI\n\nPach", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "https://www.pch24.pl/images/favicon.ico", "meta_data": {"google-site-verification": "ik1u3F-FMOQNwt-Kxo9_ZTig8FTv_V0CYBrh3kJIJjc", "og": {"title": "Ordo Iuris: Agendy ONZ wykorzystuj\u0105 pandemi\u0119 do promowania aborcji", "type": "article", "url": "https://www.pch24.pl/ordo-iuris--agendy-onz-wykorzystuja-pandemie-do-promowania-aborcji,76135,i.html", "image": "https://www.pch24.pl/images/min_mid_big/big/76135.jpg?v=5931", "description": "Mimo trwaj\u0105cej pandemii agendy ONZ agresywnie propaguj\u0105 aborcj\u0119 i daj\u0105 instrukcje, jak obej\u015b\u0107 obowi\u0105zuj\u0105ce w wielu krajach przepisy antyaborcyjne. Za kluczowe uznane zosta\u0142o przez nie wpisanie aborcji do humanitarnego pakietu walki z koronawirusem. Postawiono j\u0105 w czasie kryzysu na tym samym poziomie co zapewnienie bezpiecze\u0144stwa \u017cywno\u015bciowego, podstawowej opieki medycznej, schronienia i odpowiednich warunk&oacute;w sanitarnych - zwraca uwag\u0119 Karolina Paw\u0142owska, Dyrektor Centrum Prawa Mi\u0119dzynarodowego Ordo Iuris.", "site_name": "Pch24.pl"}}, "canonical_link": "https://www.pch24.pl/ordo-iuris--agendy-onz-wykorzystuja-pandemie-do-promowania-aborcji,76135,i.html"}