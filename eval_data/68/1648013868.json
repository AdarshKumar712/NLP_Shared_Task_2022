{"source_url": "https://web.archive.org", "url": "https://web.archive.org/web/20210511194921id_/https://www.wiadomo.co/prof-marek-migalski-w-ii-turze-wszystko-jest-mozliwe/", "title": "Prof. Marek Migalski: W II turze wszystko jest mo\u017cliwe", "top_image": "https://wiadomo.co/wp-content/uploads/2019/09/migalski-1024x674-1.jpg", "meta_img": "https://wiadomo.co/wp-content/uploads/2019/09/migalski-1024x674-1.jpg", "images": ["https://wiadomo.co/wp-content/uploads/2019/10/borowski-218x150.jpg", "https://wiadomo.co/wp-content/uploads/2019/07/wiadomo-co-biel-300x116.png", "https://wiadomo.co/wp-content/uploads/2019/09/migalski-1024x674-1.jpg", "https://wiadomo.co/wp-content/uploads/2021/02/Policja.jpg", "https://wiadomo.co/wp-content/uploads/2021/02/Krzysztof-Brejza.jpg", "https://wiadomo.co/wp-content/uploads/2019/07/wiadomo-co2-300x116.png", "https://secure.gravatar.com/avatar/dcbcb8a7347feced6ff74862a04025b2?s=96&d=https%3A%2F%2Fwiadomo.co%2Fwp-content%2Fthemes%2Fnewsgamer-child%2Fimages%2Favatar2-dot.png&r=g", "https://wiadomo.co/wp-content/uploads/2016/08/billboard4x3-300x225.jpg"], "movies": [], "text": "Reklama\n\nMy\u015bl\u0119, \u017ce w g\u0142\u0119bi duszy obaj kandydaci s\u0105 niezadowoleni z wynik\u00f3w, bo niczego nie rozstrzygaj\u0105 co do II tury. Obaj rozumiej\u0105, \u017ce b\u0119d\u0105 musieli po\u015bwi\u0119ci\u0107 nast\u0119pne 2 tygodnie na ci\u0119\u017ck\u0105 prac\u0119 \u2013 m\u00f3wi nam prof. Marek Migalski, politolog z Uniwersytetu \u015al\u0105skiego, komentuj\u0105c sonda\u017cowe wyniki I tury wybor\u00f3w prezydenckich. Pytamy o wyniki pozosta\u0142ych kandydat\u00f3w, ale te\u017c o to, co czeka nas przed II tur\u0105 i gdzie le\u017cy klucz do jej wygrania. \u2013 O wyniku zadecyduje kilka czynnik\u00f3w. Po pierwsze debata, ona naprawd\u0119 przy tej sonda\u017cowej blisko\u015bci rywali mo\u017ce zdecydowa\u0107 o wygranej. Po drugie, mobilizacja w\u0142asnych elektorat\u00f3w, czyli utrzymanie jej z dzisiaj. Po trzecie, pozyskanie wyborc\u00f3w kandydat\u00f3w, kt\u00f3rzy odpadli w I turze, i po czwarte, dotarcie do wyborc\u00f3w, kt\u00f3rzy nie g\u0142osowali w I turze \u2013 m\u00f3wi nasz rozm\u00f3wca\n\nJUSTYNA KO\u0106: 41,8 dla Andrzeja Dudy, 30,4 dla Rafa\u0142a Trzaskowskiego \u2013 to sonda\u017cowe wyniki I tury. Jest pan zaskoczony?\n\nMAREK MIGALSKI: Te wyniki by\u0142y przewidywalne, chocia\u017c osobi\u015bcie przewidywa\u0142em lepszy wynik dla Bosaka. Oczywi\u015bcie kluczowy jest dystans miedzy pierwszym i drugim kandydatem. Je\u017celi on si\u0119 b\u0119dzie utrzymywa\u0142 w okolicy 10 punkt\u00f3w procentowych, to Trzaskowski ma szanse na wygran\u0105. Je\u017celi realne wyniki si\u0119 rozjad\u0105, to b\u0119dzie mu trudno nadrobi\u0107 dystans. Istotne b\u0119d\u0105 tu g\u0142osy Ho\u0142owni. S\u0105dz\u0119, \u017ce to b\u0119dzie kluczowe, podobnie jak g\u0142osy Leppera w 2005 czy Kukiza w 2015. Oczywi\u015bcie\n\nnie wiemy, jak zachowa si\u0119 sam Ho\u0142ownia i jak jego wyborcy, cho\u0107 przewiduj\u0119, \u017ce w du\u017cej mierze popr\u0105 Trzaskowskiego. Nie oznacza to wcale, \u017ce mo\u017ce on by\u0107 pewny wszystkich wyborc\u00f3w Ho\u0142owni. Mo\u017ce by\u0107 pewny g\u0142os\u00f3w Biedronia.\n\nTylko \u017ce sam wynik kandydata Lewicy jest fatalny. Zaledwie 2,9 proc.\n\nTo prawda, bo to 1/4 wyborc\u00f3w, kt\u00f3rych uzyska\u0142a Lewica p\u00f3\u0142 roku temu. Wi\u0119kszo\u015b\u0107 kandydat\u00f3w uzyska\u0142a wyniki por\u00f3wnywalne z wynikami swoich formacji politycznych. Andrzej Duda uzyska\u0142 ni\u017cszy wynik, ni\u017c PiS p\u00f3\u0142 roku temu, Trzaskowski troch\u0119 lepszy ni\u017c KO, ale wynik Biedronia jest rzeczywi\u015bcie katastrof\u0105, bo to wynik Magdaleny Og\u00f3rek sprzed 5 lat. To wynik niepowa\u017cnego kandydata i Robert Biedro\u0144 musi si\u0119 zastanowi\u0107 nad przysz\u0142o\u015bci\u0105 swojej kariery politycznej, bo wyborcy dali mu wyra\u017anie zna\u0107, \u017ce go nie lubi\u0105 i nie chc\u0105. Skoro 75 proc. wyborc\u00f3w Lewicy nie zag\u0142osowa\u0142o na Biedronia, to trzeba powiedzie\u0107, \u017ce to prawdziwa katastrofa.\n\nReklama\n\nA wynik Kosiniaka-Kamysza? 2,6 proc., czyli jeszcze mniej ni\u017c Biedro\u0144.\n\nOn oczywi\u015bcie nie jest zadowolony z wyniku, ale kandydaci PSL zawsze dostaj\u0105 ni\u017csze wyniki w wyborach prezydenckich, ni\u017c w wyborach parlamentarnych, a zw\u0142aszcza samorz\u0105dowych. Wynik Kosiniaka-Kamysza tylko to potwierdza, ale w jakim\u015b sensie to nie jest jego wina. On 10 maja uzyska\u0142by bardzo dobry wynik. Teraz zadzia\u0142a\u0142a po prostu polaryzacja, kt\u00f3ra automatycznie go zmarginalizowa\u0142a. Podsumowuj\u0105c,\n\nw II turze wszystko jest mo\u017cliwe, chocia\u017c oczywi\u015bcie faworytem pozostaje Andrzej Duda.\n\nCo nas czeka przed II tur\u0105, na co powinni postawi\u0107 kandydaci?\n\nO wyniku zadecyduje kilka czynnik\u00f3w. Po pierwsze debata, ona naprawd\u0119 przy tej sonda\u017cowej blisko\u015bci rywali mo\u017ce zdecydowa\u0107 o wygranej. Po drugie, mobilizacja w\u0142asnych elektorat\u00f3w, czyli utrzymanie jej z dzisiaj. Po trzecie, pozyskanie wyborc\u00f3w kandydat\u00f3w, kt\u00f3rzy odpadli w I turze, i po czwarte, dotarcie do wyborc\u00f3w, kt\u00f3rzy nie g\u0142osowali w I turze. Zawsze od 1990 roku w II turze wyborc\u00f3w by\u0142o wi\u0119cej, ni\u017c w pierwszej. To mo\u017ce by\u0107 nawet 2-3 mln ludzi. Te cztery czynniki, w moim przekonaniu, zadecyduj\u0105, kto zostanie prezydentem 12 lipca.\n\nAndrzej Duda dosta\u0142 41,8 proc., a jeszcze miesi\u0105c temu wygrywa\u0142 w I turze. To pora\u017cka?\n\nBez przesady, ale na pewno nie mo\u017ce by\u0107 zadowolony z tego wyniku. Zreszt\u0105 podobnie jak Trzaskowski. My\u015bl\u0119, \u017ce w g\u0142\u0119bi duszy obaj kandydaci s\u0105 niezadowoleni z wynik\u00f3w, bo niczego nie rozstrzygaj\u0105 co do II tury. Obaj rozumiej\u0105, \u017ce b\u0119d\u0105 musieli po\u015bwi\u0119ci\u0107 nast\u0119pne 2 tygodnie na ci\u0119\u017ck\u0105 prac\u0119. Andrzejowi Dudzie uda\u0142o si\u0119 zatrzyma\u0107 spadek notowa\u0144 i osi\u0105gn\u0105\u0142 jednak powy\u017cej 40 proc. Przypomn\u0119, \u017ce by\u0142y sonda\u017ce, kt\u00f3re dawa\u0142y mu mniej. Zobaczymy, jaki b\u0119dzie ostateczny wynik, bo zmiany nawet o dziesi\u0105tki procenta mog\u0105 by\u0107 istotne. Na razie r\u00f3\u017cnica wynosi 11,4 proc. Je\u017celi wynik rozjedzie si\u0119 powiedzmy o 2 punkty na korzy\u015b\u0107 Dudy, to mo\u017ce to by\u0107 dystans nie do odrobienia, ale mo\u017ce te\u017c rozjecha\u0107 si\u0119 w druga stron\u0119 i zrobi si\u0119 9,5 proc. r\u00f3\u017cnicy, w\u00f3wczas to Trzaskowski b\u0119dzie mia\u0142 wi\u0119ksze szanse na wygran\u0105.\n\nWszystko jest w grze. Ewidentnie obaj rozumiej\u0105, \u017ce zacz\u0119\u0142a si\u0119 II tura, to by\u0142o wida\u0107 w ich przem\u00f3wieniach.\n\nKrzysztof Bosak podczas swojego przem\u00f3wienia powiedzia\u0142: to historyczny wynik dla Konfederacji, jeste\u015bmy trzeci\u0105 si\u0142\u0105 w Polsce. To nie przesada?\n\nOn ma prawo by\u0107 zadowolonym z wyniku. To jest m\u0142ody, obiecuj\u0105cy polityk, a rzeczywi\u015bcie na razie Ho\u0142ownia nie stworzy\u0142 \u017cadnej partii, wi\u0119c wynik Bosaka jest trzecim wynikiem partii. Moim zdaniem w jakim\u015b sensie wyborcy Bosaka s\u0105 neutralni wyborczo w II turze. Nie mam \u017cadnych bada\u0144, kt\u00f3re to potwierdzaj\u0105, ale uwa\u017cam, \u017ce oni podziel\u0105 si\u0119 na trzy r\u00f3wne cz\u0119\u015bci \u2013 tych, co nie p\u00f3jd\u0105 na wybory, i do tego wezwa\u0142 ju\u017c Korwin-Mikke, druga to ci, kt\u00f3rzy zag\u0142osuj\u0105 na Dud\u0119 z oczywistych prawicowo-narodowych powod\u00f3w, ale trzecia cze\u015b\u0107 mo\u017ce zag\u0142osowa\u0107 taktycznie na Trzaskowskiego.\n\nB\u0119d\u0105 chcieli zag\u0142osowa\u0107 przeciwko Dudzie i PiS-owi, bo im silniejszy PiS, tym s\u0142absza Konfederacja i odwrotnie.\n\nTo troch\u0119 jak sytuacja mi\u0119dzy Fideszem a Jobbikiem na W\u0119grzech. G\u0142os na Trzaskowskiego b\u0119dzie tak naprawd\u0119 g\u0142osem przeciwko Dudzie po to, aby uderza\u0107 w swojego najwi\u0119kszego przeciwnika na prawicy i nie by\u0107 trzeci\u0105 si\u0142\u0105, a drug\u0105. Aby to osi\u0105gn\u0105\u0107, musz\u0105 doprowadzi\u0107 do destrukcji PiS-u, a najlepsz\u0105 drog\u0105 do tego jest przegrana Andrzeja Dudy.\n\nZdj\u0119cie g\u0142\u00f3wne: Marek Migalski, Fot. Flickr/Edvard Ko\u017eu\u0161n\u00edk/\u00a9kozusnik.eu", "keywords": [], "meta_keywords": ["i tura", "prezydent andrzej duda", "prof. marek migalski", "rafa\u0142 trzaskowski", "wybory"], "tags": ["Nowoczesna", "PO", "Donald Trump", "Borys Budka", "s\u0105d najwy\u017cszy", "kaczy\u0144ski", "MON", "Platforma Obywatelska", "wybory samorz\u0105dowe", "opozycja", "prokuratura", "demokracja", "prezydent", "Jaros\u0142aw Kaczy\u0144ski", "Antoni Macierewicz", "SN", "Konstytucja", "Rafa\u0142 Trzaskowski", "prof. Marek Migalski", "Koalicja obywatelska", "Sejm", "premier Mateusz Morawiecki", "Donald Tusk", "wybory", "wybrane", "Polska", "praworz\u0105dno\u015b\u0107", "Grzegorz Schetyna", "polityka", "Unia Europejska", "G\u0142\u00f3wna", "TK", "pis", "senat", "BEata Szyd\u0142o", "Mateusz Morawiecki", "trybuna\u0142 konstytucyjny", "Cezary Michalski", "rz\u0105d", "Zbigniew Ziobro", "KRS", "prezydent Andrzej Duda", "Andrzej Duda", "KO", "UE", "Warszawa", "I tura"], "authors": [], "publish_date": "Sun Jun 28 21:34:54 2020", "summary": "", "article_html": "", "meta_description": "My\u015bl\u0119, \u017ce w g\u0142\u0119bi duszy obaj kandydaci s\u0105 niezadowoleni z wynik\u00f3w, bo niczego nie rozstrzygaj\u0105 co do II tury. Obaj rozumiej\u0105, \u017ce b\u0119d\u0105 musieli po\u015bwi\u0119ci\u0107 nast\u0119pne 2 tygodnie na ci\u0119\u017ck\u0105 prac\u0119 - m\u00f3wi nam prof. Marek Migalski, politolog z Uniwersytetu \u015al\u0105skiego, komentuj\u0105c sonda\u017cowe wyniki I tury wybor\u00f3w prezydenckich. Pytamy o wyniki pozosta\u0142ych kandydat\u00f3w, ale te\u017c o to, co czeka nas przed II tur\u0105 i gdzie le\u017cy klucz do jej wygrania. - O wyniku zadecyduje kilka czynnik\u00f3w. Po pierwsze debata, ona naprawd\u0119 przy tej sonda\u017cowej blisko\u015bci rywali mo\u017ce zdecydowa\u0107 o wygranej. Po drugie, mobilizacja w\u0142asnych elektorat\u00f3w, czyli utrzymanie jej z dzisiaj. Po trzecie, pozyskanie wyborc\u00f3w kandydat\u00f3w, kt\u00f3rzy odpadli w I turze, i po czwarte, dotarcie do wyborc\u00f3w, kt\u00f3rzy nie g\u0142osowali w I turze - m\u00f3wi nasz rozm\u00f3wca", "meta_lang": "pl", "meta_favicon": "", "meta_data": {"viewport": "width=device-width, initial-scale=1.0", "og": {"image": {"identifier": "https://wiadomo.co/wp-content/uploads/2019/09/migalski-1024x674-1-1024x674.jpg", "width": 851, "height": 315, "secure_url": "https://wiadomo.co/wp-content/uploads/2019/09/migalski-1024x674-1-1024x674.jpg"}, "type": "article", "title": "Prof. Marek Migalski: W II turze wszystko jest mo\u017cliwe | Wiadomo.co", "description": "My\u015bl\u0119, \u017ce w g\u0142\u0119bi duszy obaj kandydaci s\u0105 niezadowoleni z wynik\u00f3w, bo niczego nie rozstrzygaj\u0105 co do II tury. Obaj rozumiej\u0105, \u017ce b\u0119d\u0105 musieli po\u015bwi\u0119ci\u0107 nast\u0119pne 2 tygodnie na ci\u0119\u017ck\u0105 prac\u0119 - m\u00f3wi nam", "url": "https://wiadomo.co/prof-marek-migalski-w-ii-turze-wszystko-jest-mozliwe/", "site_name": "Wiadomo.co"}, "description": "My\u015bl\u0119, \u017ce w g\u0142\u0119bi duszy obaj kandydaci s\u0105 niezadowoleni z wynik\u00f3w, bo niczego nie rozstrzygaj\u0105 co do II tury. Obaj rozumiej\u0105, \u017ce b\u0119d\u0105 musieli po\u015bwi\u0119ci\u0107 nast\u0119pne 2 tygodnie na ci\u0119\u017ck\u0105 prac\u0119 - m\u00f3wi nam prof. Marek Migalski, politolog z Uniwersytetu \u015al\u0105skiego, komentuj\u0105c sonda\u017cowe wyniki I tury wybor\u00f3w prezydenckich. Pytamy o wyniki pozosta\u0142ych kandydat\u00f3w, ale te\u017c o to, co czeka nas przed II tur\u0105 i gdzie le\u017cy klucz do jej wygrania. - O wyniku zadecyduje kilka czynnik\u00f3w. Po pierwsze debata, ona naprawd\u0119 przy tej sonda\u017cowej blisko\u015bci rywali mo\u017ce zdecydowa\u0107 o wygranej. Po drugie, mobilizacja w\u0142asnych elektorat\u00f3w, czyli utrzymanie jej z dzisiaj. Po trzecie, pozyskanie wyborc\u00f3w kandydat\u00f3w, kt\u00f3rzy odpadli w I turze, i po czwarte, dotarcie do wyborc\u00f3w, kt\u00f3rzy nie g\u0142osowali w I turze - m\u00f3wi nasz rozm\u00f3wca", "keywords": "i tura,prezydent andrzej duda,prof. marek migalski,rafa\u0142 trzaskowski,wybory", "fb": {"app_id": 331161447260149}, "article": {"published_time": "2020-06-28T21:34:54Z", "modified_time": "2020-06-28T23:11:15Z"}, "twitter": {"card": "summary_large_image", "site": "@wiadomo_co", "domain": "wiadomo.co", "title": "Prof. Marek Migalski: W II turze wszystko jest mo\u017cliwe | Wiadomo.co", "description": "My\u015bl\u0119, \u017ce w g\u0142\u0119bi duszy obaj kandydaci s\u0105 niezadowoleni z wynik\u00f3w, bo niczego nie rozstrzygaj\u0105 co do II tury. Obaj rozumiej\u0105, \u017ce b\u0119d\u0105 musieli po\u015bwi\u0119ci\u0107 nast\u0119pne 2 tygodnie na ci\u0119\u017ck\u0105 prac\u0119 - m\u00f3wi nam", "image": "https://wiadomo.co/wp-content/uploads/2019/09/migalski-1024x674-1-1024x674.jpg"}, "generator": "Powered by Slider Revolution 6.1.8 - responsive, Mobile-Friendly Slider Plugin for WordPress with comfortable drag and drop interface."}, "canonical_link": "https://wiadomo.co/prof-marek-migalski-w-ii-turze-wszystko-jest-mozliwe/"}