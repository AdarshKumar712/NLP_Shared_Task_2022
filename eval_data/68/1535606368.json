{"source_url": "https://web.archive.org", "url": "https://web.archive.org/web/20200302132144id_/http://www.farodiroma.it/addio-a-padre-ernesto-cardenal-il-grande-poeta-teologo-e-pedagogista-collaboro-con-chavez-per-aprire-le-scuole-nei-barrios/", "title": "Addio a padre Ernesto Cardenal. Il grande poeta, teologo e pedagogista collabor\u00f2 con Chavez per aprire le scuole nei barrios", "top_image": "http://www.farodiroma.it/wp-content/uploads/2017/06/ernestocardenal.jpg", "meta_img": "http://www.farodiroma.it/wp-content/uploads/2017/06/ernestocardenal.jpg", "images": ["http://www.farodiroma.it/wp-content/uploads/2016/05/image-12-150x150.jpg", "http://www.farodiroma.it/wp-content/uploads/2019/02/web3-ernesto-cardenal-priest-hospital-2-218x150.jpg", "http://www.farodiroma.it/wp-content/uploads/2020/03/download-150x150.jpg", "http://www.farodiroma.it/wp-content/uploads/2017/08/1503830601-img-7726-e1503838885278.jpg", "http://www.farodiroma.it/wp-content/uploads/2020/03/84120148_1461947030663812_2138388320311312384_o-777x437-150x150.jpg", "http://www.farodiroma.it/wp-content/uploads/2018/07/1340895621_265337_1340896985_sumario_normal-218x150.jpg", "http://www.farodiroma.it/wp-content/uploads/2020/03/unnamed-23-150x150.jpg", "http://www.farodiroma.it/wp-content/uploads/2020/03/48561495676_ee7de08597_b-150x150.jpg", "http://www.farodiroma.it/wp-content/uploads/2017/06/ernestocardenal.jpg", "http://www.farodiroma.it/wp-content/uploads/2020/03/image-1493311090-150x150.jpg", "http://www.farodiroma.it/wp-content/uploads/2018/05/5per-mille-giardino_02.jpg", "http://www.farodiroma.it/new/wp-content/uploads/2017/09/faro.png", "https://www.facebook.com/tr?id=2319172918354686&ev=PageView&noscript=1", "http://www.farodiroma.it/wp-content/uploads/2020/03/morgue-judicial-jpg-1-150x150.jpg", "http://www.farodiroma.it/wp-content/uploads/2019/09/matteo-zuppi-cardinale-150x150.jpg", "http://www.farodiroma.it/new/wp-content/uploads/2017/09/8x1000.gif", "http://www.farodiroma.it/wp-content/uploads/2017/06/ernestocardenal-150x150.jpg", "http://www.farodiroma.it/wp-content/uploads/2020/02/Italia-malata-di-Coronavirus-800x530-150x150.jpg"], "movies": [], "text": "Padre Ernesto Cardenal \u00e8 morto questo pomeriggio a Managua. Ne ha dato notizia la poetessa Gioconda Belli.\n\n\u201cTi scrivo per avvertirti che Ernesto Cardenal, il nostro grande poeta, \u00e8 appena morto all\u2019et\u00e0 di 95 anni, dopo una vita di dedizione alla poesia e alla lotta per la libert\u00e0 e la giustizia\u201d. Gioconda ha aggiunto che il poeta sar\u00e0 sepolto a Solentiname il prossimo gioved\u00ec o venerd\u00ec e ha invitato il popolo nicaraguense a una messa nella Cattedrale di Managua, domani luned\u00ec 2 marzo.\n\nIl poeta nicaraguense era nato a Granada nel 1925 e divenne noto con l\u2019opera \u201cIl corno piumato\u201d ed anche per il suo ruolo nella rivoluzione sandinista e nel successivo governo. Il 4 marzo 1983, Papa Giovanni Paolo II lo aveva censurato per aver fatto parte del primo governo Ortega.\n\nEsattamente un anno fa per\u00f2 Papa Francesco aveva annullato quelle ingiuste sanzioni canoniche concedendo con benevolenza lo scioglimento di tutte le censure dopo 35 anni durante i quali era stato sospeso dall\u2019esercizio del ministero a causa della sua militanza politica. Papa Bergoglio ha accolto la richiesta, presentata dall\u2019interessato, di essere riammesso all\u2019esercizio del ministero sacerdotale. \u201cRivendico di essere stato sacerdote, poeta e rivoluzionario\u201d, ha affermato Cardenal in una delle sue ultime uscite pubbliche.\n\nErnesto Cardenal \u00e8 stato ministro della Cultura e della Pubblica istruzione negli anni Ottanta, subito dopo la rivoluzione sandinista, in occasione della prima presidenza di Daniel Ortega. In quella veste accolse Giovanni Paolo II all\u2019aeroporto di Managua e venne dal Papa pubblicamente rimproverato e invitato a mettersi in regola con le norme canoniche che proibiscono l\u2019impegno politico ai sacerdoti.\n\nTuttavia la scelta di Ernesto Cardenal appare pi\u00f9 che giustificata nelle circostanze drammatiche di un paese che cercava di imboccare la via della giustizia sociale dopo una dittatura come quella di Somoza che aveva acuito la distanza tra ricchi e poveri, consolidando il ruolo dell\u2019oligarchia che in Nicaragua (come praticamente in tutta l\u2019America Latina con la sola eccezione di Cuba) continua a detenere le chiavi dell\u2019economia e che ancora oggi esprime e controlla i vescovi locali.\n\nUna situazione per molti versi simile a quella che sta attraversando il Venezuela, paese che Ernesto Cardenal ha conosciuto molto bene e sul quale ha scritto pagine da rileggere.\n\nL\u2019analisi del padre Ernesto Cardenal sull\u2019educazione in Venzuela\n\n\u201cFuori non si sa che in Venezuela si sta completando una campagna d\u2019alfabetizzazione e che presto l\u2019analfabetismo sar\u00e0 a tasso zero. L\u2019 educazione ora si fa anche in lingue indigene, che sono 38, e si fanno pubblicazioni in queste lingue. La lingua ufficiale ormai non \u00e8 solo lo spagnolo, ma lo sono anche le lingue indigene. Ci sono tre indigeni/e nell\u2019assemblea nazionale (parlamento) e fino a poco fa un\u2019indigena era ministra dell\u2019Ambiente e Risorse Naturali\u201d, ha scritto il grande poeta e teologo (della Liberazione)\n\nIn effetti in Venezuela l\u2019educazione \u00e8 diventata di massa. \u201cL\u2019educazione \u2013 sono ancora le parole di padre Cardenal \u2013 ha reintegrato milioni di persone che prima ne erano escluse. I programmi di educazione cominciano dai bambini di un anno\u201d. Le scuole bolivariane, in cui non si paga nulla, sono per i bambini che prima non potevano pagare l\u2019iscrizione a una scuola. Si tratta di scuole di educazione integrale, con pranzo e merenda, e con cultura e sport oltre agli insegnamenti dell\u2019educazione di base. E soprattutto non si tratta di scuole separate dalla comunit\u00e0\u201d.", "keywords": [], "meta_keywords": [""], "tags": ["Ernesto Cardenal"], "authors": [], "publish_date": "Sun Mar  1 22:27:37 2020", "summary": "", "article_html": "", "meta_description": "", "meta_lang": "it", "meta_favicon": "http://www.farodiroma.it/wp-content/uploads/2019/01/faro.png", "meta_data": {"viewport": "width=device-width, initial-scale=1.0", "og": {"image": "http://www.farodiroma.it/wp-content/uploads/2017/06/ernestocardenal.jpg", "locale": "it_IT", "type": "article", "title": "Addio a padre Ernesto Cardenal. Il grande poeta, teologo e pedagogista collabor\u00f2 con Chavez per aprire le scuole nei barrios - FarodiRoma", "description": "Padre Ernesto Cardenal \u00e8 morto questo pomeriggio a Managua. Ne ha dato notizia la poetessa Gioconda Belli. \u201cTi scrivo per avvertirti che Ernesto Cardenal, il nostro grande poeta, \u00e8 appena morto all\u2019et\u00e0 di 95 anni, dopo una vita di dedizione alla poesia e alla lotta per la libert\u00e0 e la giustizia\u201d. Gioconda ha aggiunto che \u2026", "url": "http://www.farodiroma.it/addio-a-padre-ernesto-cardenal-il-grande-poeta-teologo-e-pedagogista-collaboro-con-chavez-per-aprire-le-scuole-nei-barrios/", "site_name": "FarodiRoma", "updated_time": "2020-03-01T22:37:23+00:00"}, "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/farodiroma/", "tag": "Ernesto Cardenal", "section": "Chiesa", "published_time": "2020-03-01T22:27:37+00:00", "modified_time": "2020-03-01T22:37:23+00:00"}, "fb": {"app_id": 1802674809820526}, "twitter": {"card": "summary_large_image", "description": "Padre Ernesto Cardenal \u00e8 morto questo pomeriggio a Managua. Ne ha dato notizia la poetessa Gioconda Belli. \u201cTi scrivo per avvertirti che Ernesto Cardenal, il nostro grande poeta, \u00e8 appena morto all\u2019et\u00e0 di 95 anni, dopo una vita di dedizione alla poesia e alla lotta per la libert\u00e0 e la giustizia\u201d. Gioconda ha aggiunto che [\u2026]", "title": "Addio a padre Ernesto Cardenal. Il grande poeta, teologo e pedagogista collabor\u00f2 con Chavez per aprire le scuole nei barrios - FarodiRoma", "site": "@FarodiRoma", "image": "http://www.farodiroma.it/wp-content/uploads/2017/06/ernestocardenal.jpg", "creator": "@FarodiRoma"}, "generator": "WordPress 5.2.5", "msapplication-TileImage": "http://www.farodiroma.it/wp-content/uploads/2018/12/cropped-faro-1-1-270x270.png"}, "canonical_link": "http://www.farodiroma.it/addio-a-padre-ernesto-cardenal-il-grande-poeta-teologo-e-pedagogista-collaboro-con-chavez-per-aprire-le-scuole-nei-barrios/"}