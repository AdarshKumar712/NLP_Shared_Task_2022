{"source_url": "https://web.archive.org", "url": "https://web.archive.org/web/20200324152522id_/https://fakty.interia.pl/raporty/raport-koronawirus-chiny/polska/news-nie-zyje-83-latek-zakazony-koronawirusem-wczesniej-odwiedzil,nId,4398083", "title": "Nie \u017cyje 83-latek zaka\u017cony koronawirusem. Wcze\u015bniej odwiedzili go go\u015bcie z Holandii", "top_image": "https://i.iplsc.com/-/0009YC0ZJUQ5J9QV-C411.jpg", "meta_img": "https://i.iplsc.com/-/0009YC0ZJUQ5J9QV-C411.jpg", "images": ["https://web.archive.org/i/interia_logo_b.svg", "https://i.iplsc.com/83-latek-zmarl-w-szpitalu-w-tychach/0009YC0ZJUQ5J9QV-C122-F4.jpg", "https://i.iplsc.com/-/0009YC0ZJUQ5J9QV-C411.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://web.archive.org/i/nohate.png", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/najnowszy-bilans-zarazonych-koronawirusem-kolejna-ofiara-smi/0009YB1DUP113DLU-C102.jpg"], "movies": [], "text": "83-letniego m\u0119\u017cczyzn\u0119, kt\u00f3ry zmar\u0142 w szpitalu w Tychach prawdopodobnie z powodu komplikacji wywo\u0142anych zaka\u017caniem koronawirusem, jaki\u015b czas temu odwiedzili go\u015bcie z Holandii - wynika z informacji sanepidu, kt\u00f3re przekaza\u0142 \u015al\u0105ski Urz\u0105d Wojew\u00f3dzki. Bliscy zmar\u0142ego s\u0105 poddani kwarantannie.\n\nZdj\u0119cie 83-latek zmar\u0142 w szpitalu w Tychach /Magdalena Pasiewicz /East News\n\nZmar\u0142y w szpitalu w Tychach to mieszkaniec Szczyrku. Informacj\u0119 o jego \u015bmierci przekaza\u0142 wcze\u015bniej burmistrz tego miasta Antoni Byrdy.\n\nUstalenia inspektor\u00f3w sanitarnych\n\nReklama\n\n\"Szanowni Pa\u0144stwo, z wielkim \u017calem informuj\u0119 o \u015bmierci 83-letniego mieszka\u0144ca naszego wojew\u00f3dztwa, kt\u00f3ry zmar\u0142 prawdopodobnie z powodu komplikacji wywo\u0142anych zaka\u017ceniem koronawirusem\" - potwierdzi\u0142a po po\u0142udniu w rozes\u0142anym mediom komunikacie rzeczniczka wojewody \u015bl\u0105skiego Alina Kucharzewska.\n\n\"Z ustale\u0144 inspektor\u00f3w sanitarnych wynika, \u017ce m\u0119\u017cczyzn\u0119 jaki\u015b czas temu odwiedzi\u0142y osoby z Holandii. Gdy pojawi\u0142y si\u0119 niepokoj\u0105ce objawy, m\u0119\u017cczyzna trafi\u0142 do szpitala zaka\u017anego w Tychach. Niestety, pacjent zmar\u0142\" - doda\u0142a. Wszystkie osoby z otoczenia m\u0119\u017cczyzny s\u0105 obj\u0119te kwarantann\u0105 przez s\u0142u\u017cby sanitarne.\n\n\"Rodzinie zmar\u0142ego mieszka\u0144ca Wojewoda \u015al\u0105ski sk\u0142ada wyrazy g\u0142\u0119bokiego wsp\u00f3\u0142czucia\" - napisa\u0142a Kucharzewska.\n\n\u00d3sma ofiara koronawirusa w kraju\n\n83-latek to \u00f3sma w Polsce zmar\u0142a osoba, kt\u00f3ra zosta\u0142a zaka\u017cona koronawirusem.\n\nBli\u017cszych informacji na temat przyczyn \u015bmierci pacjenta maj\u0105 jeszcze w poniedzia\u0142ek po po\u0142udniu udzieli\u0107 przedstawiciele Wojew\u00f3dzkiego Szpitala Specjalistycznego Megrez w Tychach, przekszta\u0142conego obecnie w szpital zaka\u017any.\n\nBurmistrz Byrdy, kt\u00f3ry przekaza\u0142 informacj\u0119 o \u015bmierci mieszka\u0144ca, poprosi\u0142 \"w tym trudnym momencie o zachowanie spokoju\".\n\n\"Dbajmy o siebie i przestrzegajmy wszelkich zasad. Je\u015bli nie musimy, nie wychod\u017amy z domu\" - zaapelowa\u0142.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "83letniego, m\u0119\u017cczyzn\u0119, kt\u00f3ry, zmar\u0142, szpitalu, Tychach, prawdopodobnie, powodu, komplikacji, wywo\u0142anych, zaka\u017caniem, koronawirusem, jaki\u015b, czas, temu, odwiedzili, go\u015bcie, Holandii, wynika, informacji, sanepidu, kt\u00f3re, przekaza\u0142, \u015al\u0105ski, Urz\u0105d", "Description": "Nie \u017cyje 83-latek zaka\u017cony koronawirusem. Wcze\u015bniej odwiedzili go go\u015bcie z Holandii - fakty.interia.pl - 83-letniego m\u0119\u017cczyzn\u0119, kt\u00f3ry zmar\u0142 w szpitalu w Tychach prawdopodobnie z powodu komplikacji wywo\u0142anych zaka\u017caniem koronawirusem, jaki\u015b czas temu", "twitter": {"description": "83-letniego m\u0119\u017cczyzn\u0119, kt\u00f3ry zmar\u0142 w szpitalu w Tychach prawdopodobnie z powodu komplikacji wywo\u0142anych zaka\u017caniem koronawirusem, jaki\u015b czas temu odwiedzili go\u015bcie z Holandii - wynika z informacji sanepidu, kt\u00f3re przekaza\u0142 \u015al\u0105ski Urz\u0105d Wojew\u00f3dzki. Bliscy zmar\u0142ego s\u0105 poddani kwarantannie.", "card": "summary_large_image"}, "og": {"type": "article", "title": "Nie \u017cyje 83-latek zaka\u017cony koronawirusem", "description": "Kliknij i zobacz wi\u0119cej.", "image": "https://i.iplsc.com/-/0009YC0ZJUQ5J9QV-C411.jpg", "url": "https://fakty.interia.pl/raporty/raport-koronawirus-chiny/polska/news-nie-zyje-83-latek-zakazony-koronawirusem-wczesniej-odwiedzil,nId,4398083"}, "news_keywords": "fakty.interia.pl, Koronawirus z Chin, koronawirus w polsce, fakty dnia, polska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/polska/news-nie-zyje-83-latek-zakazony-koronawirusem-wczesniej-odwiedzil,nId,4398083"}