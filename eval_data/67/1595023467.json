{"source_url": "https://web.archive.org", "url": "https://web.archive.org/web/20210908194959id_/https://www.vaticannews.va/pl/kosciol/news/2020-05/polska-jasna-gora-rada-stala-episkopatu-obrady.html", "title": "Bp Mizi\u0144ski: kontakt z Bogiem nie mo\u017ce si\u0119 przenie\u015b\u0107 do \u015bwiata wirtualnego", "top_image": "https://www.vaticannews.va/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.1500.844.jpeg", "meta_img": "https://www.vaticannews.va/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.1500.844.jpeg", "images": ["https://web.archive.org/etc/designs/vatican-news/release/library/main/images/vatican-news-header-white.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://web.archive.org/etc/designs/vatican-news/release/library/main/images/shoulder_banners/udienze.jpg", "https://www.vaticannews.va/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.1500.844.jpeg", "https://web.archive.org/etc/designs/vatican-news/release/library/main/images/support-comunicazione-banner.png", "https://web.archive.org/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.750.422.jpeg", "https://web.archive.org/etc/designs/vatican-news/release/library/main/images/shoulder_banners/angelus.jpg", "https://web.archive.org/etc/designs/vatican-news/release/library/main/images/shoulder_banners/santa_marta.jpg", "https://web.archive.org/etc/designs/vatican-news/release/library/main/images/shoulder_banners/podcast_banner_light.png", "https://web.archive.org/etc/designs/vatican-news/release/library/main/images/shoulder_banners/newsletter_background_light.png"], "movies": [], "text": "Na Jasnej G\u00f3rze, zgodnie ze zwyczajem, obraduje dzi\u015b Rada Sta\u0142a Konferencji EpiskopatuPolski. Podejmuje bie\u017c\u0105ce sprawy Ko\u015bcio\u0142a w naszym kraju w czasie epidemii, przede wszystkim te dotycz\u0105ce codziennego funkcjonowania parafii, jak i dzia\u0142a\u0144 pomocowych. Biskupi powierzaj\u0105 Kr\u00f3lowej Polski wszystkich rodak\u00f3w, zach\u0119caj\u0105c do zaufania Bogu na wz\u00f3r Maryi.\n\nIzabela Tyras \u2013 Polska (Radio Jasna G\u00f3ra)\n\nSekretarz Generalny Episkopatu wyja\u015bnia, \u017ce sprawy bie\u017c\u0105ce dotycz\u0105c\u0105 przede wszystkim \u017cycia sakramentalnego wiernych w Polsce. Chodzi o spowied\u017a, komuni\u0119 \u015bw., I komuni\u0119 dzieci czy bierzmowanie. Bp Artur Mizi\u0144ski przypomina, \u017ce sakramenty to \u017cywy kontakt z Bogiem i on nie mo\u017ce si\u0119 przenie\u015b\u0107 do \u015bwiata wirtualnego. \u201eJeste\u015bmy wdzi\u0119czni za to, \u017ce w tych momentach niemo\u017cno\u015bci mogli si\u0119 wierni \u0142\u0105czy\u0107 duchowo, ale to nie jest ten udzia\u0142, o czym przypomnia\u0142 nam Papie\u017c Franciszek i pasterze w Polsce, i apel do wszystkich wiernych, aby\u015bmy nie dali si\u0119 u\u015bpi\u0107 w tej czujno\u015bci i nie pomylili p\u0142aszczyzn prze\u017cywania\u201d \u2013 powiedzia\u0142 bp Mizi\u0144ski.\n\nSekretarz Episkopatu podkre\u015bla, \u017ce \u017cycie religijne jest bardzo wa\u017cn\u0105 sfer\u0105, tak\u017ce dla psychiki cz\u0142owieka wierz\u0105cego.\n\nBiskupi dzi\u0119kuj\u0105 wszystkim kap\u0142anom, kt\u00f3rzy czasem z nara\u017ceniem zdrowia a nawet \u017cycia pe\u0142ni\u0105 pos\u0142ug\u0119 sakramentaln\u0105 i wszystkim, kt\u00f3rzy anga\u017cuj\u0105 si\u0119 w pomoc charytatywn\u0105. Postuluj\u0105 o proporcjonalne do innych sfer \u017cycia spo\u0142ecznego i gospodarczego przywracanie normalno\u015bci tak\u017ce w \u017cyciu Ko\u015bcio\u0142a.\n\nWobec niemo\u017cno\u015bci organizacji publicznych uroczysto\u015bci zastanawiaj\u0105 si\u0119, jak najlepiej wyrazi\u0107 wdzi\u0119czno\u015b\u0107 Bogu za Papie\u017ca Polaka - \u015bwi\u0119tego Jana Paw\u0142a II - w setn\u0105 rocznic\u0105 jego urodzin. Maj\u0105 zapozna\u0107 si\u0119 te\u017c z planowanymi inicjatywami mi\u0119dzy innymi w mediach spo\u0142eczno\u015bciowych.\n\n", "keywords": [], "meta_keywords": ["Polska", "Konferencja Episkopatu", "Koronawirus"], "tags": [], "authors": [], "publish_date": "Fri May  8 00:00:00 2020", "summary": "", "article_html": "", "meta_description": "Na Jasnej G\u00f3rze, zgodnie ze zwyczajem, obraduje dzi\u015b Rada Sta\u0142a Konferencji EpiskopatuPolski. Podejmuje bie\u017c\u0105ce sprawy Ko\u015bcio\u0142a w naszym kraju w ...", "meta_lang": "pl", "meta_favicon": "/etc/designs/vatican-news/release/library/main/images/favicons/apple-icon-57x57.png", "meta_data": {"keywords": "Polska, Konferencja Episkopatu, Koronawirus", "description": "Na Jasnej G\u00f3rze, zgodnie ze zwyczajem, obraduje dzi\u015b Rada Sta\u0142a Konferencji EpiskopatuPolski. Podejmuje bie\u017c\u0105ce sprawy Ko\u015bcio\u0142a w naszym kraju w ...", "og": {"type": "article", "title": "Bp Mizi\u0144ski: kontakt z Bogiem nie mo\u017ce si\u0119 przenie\u015b\u0107 do \u015bwiata wirtualnego - Vatican News", "description": "Na Jasnej G\u00f3rze, zgodnie ze zwyczajem, obraduje dzi\u015b Rada Sta\u0142a Konferencji EpiskopatuPolski. Podejmuje bie\u017c\u0105ce sprawy Ko\u015bcio\u0142a w naszym kraju w ...", "url": "https://www.vaticannews.va/pl/kosciol/news/2020-05/polska-jasna-gora-rada-stala-episkopatu-obrady.html", "image": "https://www.vaticannews.va/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.1500.844.jpeg"}, "twitter": {"image": "https://www.vaticannews.va/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.1500.844.jpeg", "url": "https://www.vaticannews.va/pl/kosciol/news/2020-05/polska-jasna-gora-rada-stala-episkopatu-obrady.html", "title": "Bp Mizi\u0144ski: kontakt z Bogiem nie mo\u017ce si\u0119 przenie\u015b\u0107 do \u015bwiata wirtualnego - Vatican News", "card": "summary_large_image", "description": "Na Jasnej G\u00f3rze, zgodnie ze zwyczajem, obraduje dzi\u015b Rada Sta\u0142a Konferencji EpiskopatuPolski. Podejmuje bie\u017c\u0105ce sprawy Ko\u015bcio\u0142a w naszym kraju w ..."}, "news_keywords": "Polska, Konferencja Episkopatu, Koronawirus", "google": "notranslate", "msapplication-TileColor": "#ffffff", "msapplication-TileImage": "/etc/designs/vatican-news/release/library/main/images/favicons/ms-icon-144x144.png", "theme-color": "#ffffff", "viewport": "user-scalable=no, width=device-width, initial-scale=1, maximum-scale=1, shrink-to-fit=no", "article": {"published_time": "2020-05-02T14:20:44.276+02:00"}, "lectios": {"image": "https://www.vaticannews.va/content/dam/vaticannews/images-multimedia/chiesa/JG%20-%2002%20.jpg/_jcr_content/renditions/cq5dam.thumbnail.cropped.250.141.jpeg"}}, "canonical_link": "https://www.vaticannews.va/pl/kosciol/news/2020-05/polska-jasna-gora-rada-stala-episkopatu-obrady.html"}