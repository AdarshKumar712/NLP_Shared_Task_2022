{"source_url": "https://web.archive.org", "url": "https://web.archive.org/web/20200610193859id_/https://tvn24.pl/wybory-prezydenckie-2020/wybory-prezydenckie-2020-kandydaci-nie-przestrzegaja-zasad-bezpieczenstwa-podczas-spotkan-z-wyborcami-4605908?source=rss", "title": "Przebywaj\u0105 w t\u0142umie, \u015bciskaj\u0105 d\u0142onie, nie nosz\u0105 maseczek. Epidemiolog ostrzega: czujemy za du\u017co swobody", "top_image": "https://tvn24.pl/najnowsze/cdn-zdjecie-cakd6g-kampania-tlum-4606021/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-cakd6g-kampania-tlum-4606021/alternates/LANDSCAPE_1280", "images": ["https://tvn24.pl/najnowsze/cdn-zdjecie-cakd6g-kampania-tlum-4606021/alternates/LANDSCAPE_1280"], "movies": [], "text": "Kandydaci na prezydenta s\u0105 blisko wyborc\u00f3w - zdaniem epidemiolog\u00f3w: za blisko. Brak maseczki na twarzy, kr\u00f3tki dystans, u\u015bciski d\u0142oni. To mo\u017ce by\u0107 gro\u017ane dla kandydat\u00f3w i dla wyborc\u00f3w. Materia\u0142 magazynu \"Polska i \u015awiat\".\n\nZ ca\u0142\u0105 pewno\u015bci\u0105 w kampanii frekwencja na wiecach to wymiar popularno\u015bci kandydata albo chocia\u017c sprawno\u015bci sztabu. Ale kampania, kt\u00f3ra odbywa si\u0119 po raz drugi, wci\u0105\u017c jest naznaczona gro\u017ab\u0105 epidemii. Czego ani podczas spotka\u0144 z wyborcami Andrzeja Dudy, ani Rafa\u0142a Trzaskowskiego nie wida\u0107 - a szkoda, bo powinno. Martwi to krajow\u0105 konsultant w dziedzinie epidemiologii. - To ryzykowne zachowanie zar\u00f3wno dla kandydat\u00f3w, jak i tych, kt\u00f3re znajduj\u0105 si\u0119 wko\u0142o - m\u00f3wi doktor habilitowana Iwona Paradowska-Stankiewicz.\n\nCezary Tomczyk z Platformy Obywatelskiej m\u00f3wi, \u017ce politycy na ka\u017cdym kroku podkre\u015blaj\u0105 zasady bezpiecze\u0144stwa. - Na ka\u017cdym spotkaniu, gdzie jest Rafa\u0142 Trzaskowski, wielokrotnie s\u0105 wyg\u0142aszane komunikaty o konieczno\u015bci zachowania odleg\u0142o\u015bci dw\u00f3ch metr\u00f3w - zapewnia\u0142 pose\u0142, wypowiadaj\u0105c si\u0119 w miejscu, gdzie miedzy nim a wsp\u00f3\u0142pracownikami nie ma dw\u00f3ch metr\u00f3w odst\u0119pu. Nikt ze zgromadzonych nie ma r\u00f3wnie\u017c maseczek. Na spotkaniach wyborczych z Rafa\u0142em Trzaskowskim bywa r\u00f3\u017cnie, ale zazwyczaj t\u0142oczno. Komunikaty faktycznie si\u0119 pojawiaj\u0105. - Poka\u017cmy, \u017ce troszczymy si\u0119 o siebie wzajemnie. Poka\u017cmy, \u017ce umiemy zachowa\u0107 dystans spo\u0142eczny, a je\u015bli go nie dotrzymujecie, za\u0142\u00f3\u017ccie maseczki - apelowa\u0142a podczas jednego ze zgromadze\u0144 prezydent Gda\u0144ska Aleksandra Dulkiewicz.\n\nPrezydent Warszawy Rafa\u0142 Trzaskowski Grzegorz Momot/PAP\n\nRzecz w tym, \u017ce trudno zapanowa\u0107 nad t\u0142umem. Mo\u017cna jednak nad organizacj\u0105, a nawet najlepsza ochrona osobista nie ochroni przed zaraz\u0105. - M\u00f3j apel jest do wszystkich kandydat\u00f3w, \u017ceby apelowali z kolei do swoich sympatyk\u00f3w, \u017ceby trzymali dystans, a je\u015bli nie, \u017ceby zak\u0142adali maseczk\u0119 - m\u00f3wi minister zdrowia \u0141ukasz Szumowski. Jak informuje Ministerstwo Zdrowia, ostatni weekend by\u0142 pod wzgl\u0119dem zaka\u017ce\u0144 rekordowy. Jak pokaza\u0142y sztaby, frekwencja na spotkaniach w ten weekend te\u017c, wi\u0119c spektakularne zas\u0142anianie kaszlu na konferencjach prasowych mo\u017ce nie wystarcza\u0107.\n\nPrezydent Andrzej Duda Adam War\u017cawa/PAP\n\n\u2013 Przypominamy o tym w czasie spotka\u0144. Jak wiemy, wiele os\u00f3b chce spotka\u0107 si\u0119 z kandydatem na prezydenta i z nim porozmawia\u0107, ale za ka\u017cdym razem na pocz\u0105tku apelujemy, \u017ceby za\u0142o\u017cy\u0107 maseczki - m\u00f3wi Pawe\u0142 Kope\u0107 ze sztabu wyborczego Szymona Ho\u0142owni. Szczytne to s\u0142owa i s\u0142uszne za\u0142o\u017cenia, ale rzeczywisto\u015b\u0107 wygl\u0105da niestety tak, \u017ce Szymon Ho\u0142ownia podczas wizyty w Lublinie \u015bciska\u0142 r\u0119ce wielu przypadkowych os\u00f3b.\n\nLekarz medycyny, kandydat W\u0142adys\u0142aw Kosiniak-Kamysz podkre\u015bla, \u017ce na spotkaniach w jego okr\u0119gu wyborczym trzeba by\u0142o ograniczy\u0107 liczb\u0119 obecnych ze wzgl\u0119du na wymogi bezpiecze\u0144stwa. - Chyba jeste\u015bmy jedynym komitetem, kt\u00f3ry takie wymogi stosuje - dodaje. Ale spotkania z obcymi we wn\u0119trzach jednak prezes PSL odbywa. Mo\u017ce wi\u0119c jest tak, jak m\u00f3wi kandydat Konfederacji, kt\u00f3ry r\u00f3wnie\u017c nie wype\u0142nia wszystkich zalece\u0144 z rozporz\u0105dze\u0144 koronawirusowych? - Trwa kampania wyborcza. Jej prowadzenie bez kontaktu z wyborcami jest w zasadzie niemo\u017cliwe - przyznaje Krzysztof Bosak.\n\nRobert Biedro\u0144 zwraca uwag\u0119, \u017ce \"s\u0105 kandydaci, kt\u00f3rzy nara\u017caj\u0105 na niebezpiecze\u0144stwo\".\n\n- Po pierwszym etapie, gdy wszyscy jako spo\u0142ecze\u0144stwo bardzo dobrze si\u0119 spisali\u015bmy, my\u015bl\u0119 \u017ce w tej chwili troch\u0119 za du\u017co czujemy swobody - m\u00f3wi dr Iwona Paradowska-Stankiewicz. W tej kampanii jednak, ze wskazan\u0105 zazwyczaj swobod\u0105, powinna wygra\u0107 odpowiedzialno\u015b\u0107.\n\nAutor:Maciej Warsi\u0144ski\n\n\u0179r\u00f3d\u0142o: TVN24", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Kandydaci na prezydenta s\u0105 blisko wyborc\u00f3w - zdaniem epidemiolog\u00f3w: za blisko. Brak maseczki na twarzy, kr\u00f3tki dystans, u\u015bciski d\u0142oni. To mo\u017ce by\u0107 gro\u017ane dla kandydat\u00f3w i dla wyborc\u00f3w. Materia\u0142 magazynu \"Polska i \u015awiat\".", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Kandydaci na prezydenta s\u0105 blisko wyborc\u00f3w - zdaniem epidemiolog\u00f3w: za blisko. Brak maseczki na twarzy, kr\u00f3tki dystans, u\u015bciski d\u0142oni. To mo\u017ce by\u0107 gro\u017ane dla kandydat\u00f3w i dla wyborc\u00f3w. Materia\u0142 magazynu \"Polska i \u015awiat\".", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/wybory-prezydenckie-2020/wybory-prezydenckie-2020-kandydaci-nie-przestrzegaja-zasad-bezpieczenstwa-podczas-spotkan-z-wyborcami-4605908", "title": "Przebywaj\u0105 w t\u0142umie, \u015bciskaj\u0105 d\u0142onie, nie nosz\u0105 maseczek. Epidemiolog ostrzega: czujemy za du\u017co swobody", "description": "Kandydaci na prezydenta s\u0105 blisko wyborc\u00f3w - zdaniem epidemiolog\u00f3w: za blisko. Brak maseczki na twarzy, kr\u00f3tki dystans, u\u015bciski d\u0142oni. To mo\u017ce by\u0107 gro\u017ane dla kandydat\u00f3w i dla wyborc\u00f3w. Materia\u0142 magazynu \"Polska i \u015awiat\".", "image": "https://tvn24.pl/najnowsze/cdn-zdjecie-cakd6g-kampania-tlum-4606021/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-cakd6g-kampania-tlum-4606021/alternates/LANDSCAPE_1280"}, "next-head-count": 49}, "canonical_link": "https://tvn24.pl/wybory-prezydenckie-2020/wybory-prezydenckie-2020-kandydaci-nie-przestrzegaja-zasad-bezpieczenstwa-podczas-spotkan-z-wyborcami-4605908"}