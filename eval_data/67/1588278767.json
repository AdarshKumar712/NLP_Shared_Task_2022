{"source_url": "https://web.archive.org", "url": "https://web.archive.org/web/20200509235146id_/https://www.ansa.it/canale_scienza_tecnica/notizie/spazio_astronomia/2020/04/24/un-corallo-cosmico-per-i-30-anni-del-telescopio-hubble-diretta-alle-1630_01cb385c-fe00-4477-9480-3212a051d353.html", "title": "Un corallo cosmico per i 30 anni del telescopio Hubble VIDEO", "top_image": "https://www.ansa.it/webimages/ch_700/2020/4/24/cd9be23a8a9fb903e4790b2dde54500b.jpg", "meta_img": "https://www.ansa.it/webimages/ch_700/2020/4/24/cd9be23a8a9fb903e4790b2dde54500b.jpg", "images": ["https://www.ansa.it/webimages/ch_700/2020/4/24/cd9be23a8a9fb903e4790b2dde54500b.jpg", "https://web.archive.org/webimages/ch_145x83/2020/5/8/7c4272f1da197e4d4433b13627e71d33.png", "https://web.archive.org/webimages/ch_145x83/2020/5/9/54ebdbbde34ceb8bb7af86073c494a4f.jpg", "https://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "https://web.archive.org/webimages/ch_620x438/2020/4/24/cd9be23a8a9fb903e4790b2dde54500b.jpg", "https://web.archive.org/sito/img/lazy.png", "http://b.scorecardresearch.com/p?c1=2&c2=18389568&cv=2.0&cj=1", "https://web.archive.org/webimages/ch_145x83/2020/5/8/66fb1a35b51c00cf3928e6548cf10e63.jpg", "https://web.archive.org/webimages/ch_145x83/2020/4/16/4b78527652327cd894bbb1ee672ced90.jpg", "https://web.archive.org/webimages/ch_145x83/2020/5/8/6550591378b6e638407cb4b5d37bca49.png", "https://cdn.flipboard.com/badges/flipboard_mrrw.png"], "movies": ["https://www.youtube.com/embed/HbpwezGm-E4", "https://www.youtube.com/embed/kfXTYApA2Tc"], "text": "Il telescopio spaziale Hubble compie 30 anni e ci regala un 'corallo cosmico': \u00e8 l'immagine di una spettacolare culla di stelle nella Grande Nube di Magellano, scelta per celebrare la sua lunga carriera iniziata il 24 aprile 1990, quando la collaborazione tra Nasa e Agenzia spaziale europea (Esa) port\u00f2 al lancio del telescopio a bordo dello Space Shuttle Discovery insieme a cinque astronauti. Posizionato il giorno seguente in un'orbita terrestre bassa, Hubble apr\u00ec i suoi occhi sul cosmo trasformando per sempre la nostra conoscenza dell'Universo.\n\nL'Esa lo festeggia con una DIRETTA che prende il via alle 16,30 e nella quale si alteranno le dichiarazioni degli esperti in cinque lingue, a partire dall'italiano, che trasmettiamo sul canale ANSA Scienza e Tecnica\n\n\n\n\n\n\n\nLa missione ha prodotto finora 1,4 milioni di osservazioni, fornendo dati che astronomi di tutto il mondo hanno usato per scrivere pi\u00f9 di 17.000 pubblicazioni scientifiche, facendone uno dei pi\u00f9 prolifici osservatori spaziali della storia. Il suo ricco archivio dati contribuir\u00e0 ad alimentare la ricerca astronomica per molte generazioni. \"Hubble ha plasmato l'immaginazione di un'intera generazione, ispirando non solo gli scienziati, ma praticamente tutti\", commenta Gunther Hasinger, direttore delle attivit\u00e0 scientifiche di Esa.\n\n\n\n\n\n\n\n\"Hubble ci ha regalato visioni stupende dell'universo, dai pianeti pi\u00f9 vicini fino alle galassie pi\u00f9 lontane che abbiamo mai visto\", afferma Thomas Zurbuchen della Nasa. \"E' stato rivoluzionario lanciare un telescopio cos\u00ec grande 30 anni fa, e questa potenza dell'astronomia sta producendo della scienza rivoluzionaria ancora oggi. Le sue immagini spettacolari hanno catturato l'immaginazione per decenni e continueranno a ispirare l'umanit\u00e0 per gli anni a venire\".\n\n\n\n\n\n\n\nLo dimostra anche il 'corallo cosmico' che Hubble ci offre per il suo compleanno. Questo nome stravagante \u00e8 stato scelto per la straordinaria somiglianza con l'ambiente marino, ma in realt\u00e0 l'immagine mostra la nebulosa gigante NGC 2014 e la sua vicina NGC 2020. Insieme compongono parte di una vasta regione di formazione stellare nella Grande Nube di Magellano, una galassia satellite della Via Lattea, distante approssimativamente 163.000 anni luce. Nonostante le due nebulose appaiano ben separate in questa immagine, ottenuta nello spettro della luce visibile, nella realt\u00e0 sono parte di un enorme complesso di formazione stellare, dominato dal bagliore di stelle almeno 10 volte pi\u00f9 grandi del Sole. Queste stelle hanno vite brevi, di solo alcuni milioni di anni, rispetto al periodo di vita di 10 miliardi di anni del nostro Sole.\n\n\n\nIl pezzo forte di NGC 2014 \u00e8 un raggruppamento di stelle brillanti e massicce, vicino al centro dell'immagine, che ha spazzato via il bozzolo di gas idrogeno (di colore rosso) e polvere nel quale era nato. Un torrente di radiazione ultravioletta emessa dall'ammasso stellare illumina il panorama circostante. Per contrasto, la nebulosa di colore blu NGC 2014 \u00e8 stata plasmata da una stella enorme, che \u00e8 circa 200.000 volte pi\u00f9 luminosa del nostro Sole. Si tratta di un esempio di una rara classe di stelle conosciute come stelle Wolf-Rayet, che si pensa derivino dalle pi\u00f9 massicce tra le stelle.", "keywords": [], "meta_keywords": ["telescopio spaziale", "telescopio", "Grande Nube di Magellano", "corallo", "culla", "Gunther Hasinger", "cosmo"], "tags": [], "authors": ["Redazione Ansa"], "publish_date": "Fri Apr 24 00:00:00 2020", "summary": "", "article_html": "", "meta_description": "E' una culla di stelle scelta per celebrare la sua carriera\r\n\r\n(ANSA)", "meta_lang": "it", "meta_favicon": "/canale_scienza_tecnica/img/ico/favicon.ico", "meta_data": {"data-newschain": "@ansa.newschain", "description": "E' una culla di stelle scelta per celebrare la sua carriera\r\n\r\n(ANSA)", "keywords": "telescopio spaziale,telescopio,Grande Nube di Magellano,corallo,culla,Gunther Hasinger,cosmo", "news_keywords": "telescopio spaziale,telescopio,Grande Nube di Magellano,corallo,culla,Gunther Hasinger,cosmo", "EdTitle": "Un corallo cosmico per i 30 anni del telescopio Hubble VIDEO", "EdImage": "https://www.ansa.it/webimages/ch_126x80/2020/4/24/cd9be23a8a9fb903e4790b2dde54500b.jpg", "twitter": {"card": "summary_large_image", "site": "@Agenzia_Ansa", "title": "Un corallo cosmico per i 30 anni del telescopio Hubble VIDEO - Scienza & Tecnica", "description": "E' una culla di stelle scelta per celebrare la sua carriera\r\n\r\n(ANSA)", "image": {"src": "https://www.ansa.it/webimages/ch_700/2020/4/24/cd9be23a8a9fb903e4790b2dde54500b.jpg"}}, "fb": {"app_id": 514987508589175}, "og": {"title": "Un corallo cosmico per i 30 anni del telescopio Hubble VIDEO - Scienza & Tecnica", "type": "article", "url": "https://www.ansa.it/canale_scienza_tecnica/notizie/spazio_astronomia/2020/04/24/un-corallo-cosmico-per-i-30-anni-del-telescopio-hubble-diretta-alle-1630_01cb385c-fe00-4477-9480-3212a051d353.html", "image": "https://www.ansa.it/webimages/ch_700/2020/4/24/cd9be23a8a9fb903e4790b2dde54500b.jpg", "description": "E' una culla di stelle scelta per celebrare la sua carriera\r\n\r\n(ANSA)", "site_name": "ANSA.it"}, "article": {"published_time": "2020-04-24T15:48:07+02:00", "modified_time": "2020-04-25T14:21:35+02:00", "section": "Scienza & Tecnica"}, "application-name": "Scienza&Tecnica - Ansa.it", "msapplication-starturl": "http://www.ansa.it/canale_scienza_tecnica/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "https://www.ansa.it/canale_scienza_tecnica/notizie/spazio_astronomia/2020/04/24/un-corallo-cosmico-per-i-30-anni-del-telescopio-hubble-diretta-alle-1630_01cb385c-fe00-4477-9480-3212a051d353.html"}