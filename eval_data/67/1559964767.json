{"source_url": "https://it.blastingnews.com", "url": "https://it.blastingnews.com/lavoro/2020/03/cura-italia-inps-bonus-baby-sitter-in-base-allordine-cronologico-delle-domande-003098169.html", "title": "Cura Italia, Inps: bonus baby sitter in base all'ordine cronologico delle domande", "top_image": "https://staticr1.blastingcdn.com/media/photogallery/2020/3/25/os/b_1200x630/ll-presidente-dellinps-tridico-da-il-via-alle-domande-per-i-sostegni-economici-varati-dal-governo_2425799.jpg", "meta_img": "https://staticr1.blastingcdn.com/media/photogallery/2020/3/25/os/b_1200x630/ll-presidente-dellinps-tridico-da-il-via-alle-domande-per-i-sostegni-economici-varati-dal-governo_2425799.jpg", "images": ["https://staticr1.blastingcdn.com/media/photogallery/2020/3/27/660x290/b_160x130/o15/bonus-600-euro-partita-iva-domande-dal-31-marzo-ma-pagamenti-non-prima-di-un-mese_2427245.jpg", "https://staticr1.blastingcdn.com/media/tag/0/255/1280x330/b_350x93/6960615476392125c3f19ac31094_c.jpg", "https://staticr1.blastingcdn.com/media/tag/0/366/1280x330/b_350x93/1832415185427375a831f91740f9_c.jpg", "https://sb.scorecardresearch.com/p?c1=2&c2=17805153&cv=2.0&cj=1", "https://staticr1.blastingcdn.com/media/photogallery/2020/3/25/660x290/b_160x130/o15/bonus-600-modulo-di-domanda-sul-sito-inps-pagamento-entro-marzo_2425619.jpg", "https://staticr1.blastingcdn.com/media/tag/0/255/400x400/b_100x100/9557415476393385c3f1a2a1d2a8_c.jpg", "https://staticr1.blastingcdn.com/media/photogallery/2020/3/25/os/b_1200x630/ll-presidente-dellinps-tridico-da-il-via-alle-domande-per-i-sostegni-economici-varati-dal-governo_2425799.jpg", "https://staticr1.blastingcdn.com/media/photogallery/2020/3/25/660x290/b_502x220/ll-presidente-dellinps-tridico-da-il-via-alle-domande-per-i-sostegni-economici-varati-dal-governo_2425799.jpg", "https://staticr1.blastingcdn.com/media/authors/ba_45x45/profile/4/559/profile_4559689_1507826274.jpg", "https://staticr1.blastingcdn.com/media/photogallery/2020/3/25/660x290/b_160x130/o15/pensioni-da-domani-26-marzo-pagamento-tridico-abbiamo-soldi-per-pagare-fino-a-maggio_2425939.jpg", "https://staticr1.blastingcdn.com/media/authors/ba_45x45/profile/7/413/profile_7413091_1571574526.jpg", "https://certify.alexametrics.com/atrk.gif?account=qZVHm1akKd6070", "https://staticr1.blastingcdn.com/media/authors/ba_45x45/profile/5/205/profile_5205173_1522346523.jpg", "https://staticr1.blastingcdn.com/media/tag/0/377/1280x330/b_350x93/2043715475489705c3db92acdc29_c.jpg"], "movies": [], "text": "Tra le misure varate dal Governo per sostenere i lavoratori durante l\u2018emergenza sanitaria in corso, il decreto 'Cura Italia' ha introdotto un bonus baby-sitter per aiutare i genitori dopo la chiusura delle scuole. In un'intervista rilasciata a 'Il Sole 24 Ore', il Presidente dell'Inps Pasquale Tridico ha annunciato che le procedure per l'accesso ai bonus previsti dal decreto partiranno dal 31 marzo e con una procedura semplificata. L\u2019Istituto, nella circolare n. 44 del 24 marzo a firma del Direttore Generale Gabriella Di Michele, ha fornito le indicazioni sulla modalit\u00e0 e sulle tempistiche per l'erogazione del bonus baby-sitter.\n\nCome si legge nella comunicazione, l\u2019erogazione avverr\u00e0 in base alla presentazione delle domande e fino a esaurimento dei fondi stanziati dal Governo.\n\nBonus baby-sitter da 600 euro, potenziato a 1000 euro per personale sanitario e forze dell'ordine\n\nIl decreto 'Cura Italia' ha previsto un bonus per i genitori che devono sostenere le spese per la baby-sitter chiamata a prendersi cura dei figli a casa per la chiusura delle scuole. Il bonus \u00e8 pari a 600 euro e pu\u00f2 essere chiesto in alternativa al congedo parentale dai genitori lavoratori di figli fino a 12 anni di et\u00e0 alla data del 5 marzo 2020, ovvero al giorno di chiusura delle scuole.\n\nIl limite dei 12 anni \u00e8 stato escluso dal decreto in caso di handicap grave. Il contributo previsto \u00e8 aumentato a 1.000 euro per le categorie maggiormente impiegate nella lotta al Covid-19, tra le quali il personale sanitario e le forze dell'ordine.\n\nI lavoratori ammessi a presentare la domanda, previsto un solo bonus per famiglia\n\nIl bonus baby-sitter \u00e8 stato previsto dal decreto del 17 marzo scorso per i lavoratori dipendenti del settore privato e per alcuni settori della Pubblica amministrazione.\n\nRiconosciuto il contributo anche ai lavoratori autonomi che non sono iscritti all\u2019Inps. In caso di genitori separati, il bonus spetta al genitore convivente con il figlio. L\u2019Inps, nella circolare n. 44 del 24 marzo, ha precisato che la misura del bonus \u00e8 unica per famiglia: se ci sono due figli di et\u00e0 inferiore ai 12 anni di et\u00e0 si possono presentare due domande ma da 300 euro l\u2019una, che salgono a 500 euro l\u2019una per il personale sanitario e per le forze dell\u2019ordine e, comunque, per il personale impiegato per le esigenze connesse all'emergenza epidemiologica.\n\nPer l\u2019erogazione del bonus \u00e8 previsto il possesso del Libretto famiglia mentre la presentazione della domanda avverr\u00e0 tramite procedura telematica. Il genitore interessato potr\u00e0 richiedere il contributo varato dal Governo in voucher virtuali del valore di 10 euro l\u2019uno o suoi multipli, fino ad un massimo di 600 o 1.000 euro a seconda del lavoratore richiedente. Sempre con la procedura telematica, poi, la babysitter dovr\u00e0 comunicare la sua intenzione di usufruire del bonus al fine di riscuotere il compenso.\n\nTridico: 'Domande dal 31 marzo in poi e con una procedura semplificata'\n\nIl Presidente dell\u2019Inps Pasquale Tridico, intervistato da 'Il Sole 24 Ore', ha annunciato che le domande per i bonus previsti dal Cura Italia potranno essere presentate dal 31 marzo in poi.\n\nPer quanto riguarda il bonus baby sitting, Tridico ha riferito che saranno 220 mila i beneficiari del contributo e che per l'inoltro delle domande \u00e8 stata prevista una procedura semplificata. Il genitore richiedente potr\u00e0 inoltrare la domanda via web tramite il sito dell'Istituto www.inps.it. In tal caso, sia beneficiario (il genitore utilizzatore) sia prestatore (la baby-sitter) devono preliminarmente registrarsi sul portale e richiedere il Pin per accedere ai servizi telematizzati. Il Pin, come riferito da Tridico, verr\u00e0 inviato interamente sul cellulare e si salter\u00e0 il passaggio della spedizione postale previsto sinora per la comunicazione di una parte del codice.\n\nPer l'inoltro della domanda del bonus via web i richiedenti, dalla sezione \u2018prestazioni e servizi\u2019, dovranno selezionare la voce 'tutti i servizi' e poi 'domande per prestazioni a sostegno del reddito', cliccando infine su \u2018Bonus servizi di baby sitting\u2019. In alternativa, \u00e8 possibile presentare la domanda telefonando al numero verde 803164, gratuito da rete fissa, o allo 06/164164, a pagamento da rete mobile. Anche i patronati attiveranno gratuitamente il servizio per la richiesta del contributo baby-sitter.\n\nBonus erogato in base alla presentazione delle domande e fino a esaurimento dei fondi\n\nNella circolare n.\n\n44 del 24 marzo l\u2019Inps ha reso noto che, per l'erogazione del bonus baby-sitter, varr\u00e0 l'ordine cronologico delle domande: una volta che saranno esaurite le somme stanziate non saranno accettate ulteriori richieste. Le istanze, come comunicato nella circolare, potranno essere accolte \u2018fino all'esaurimento dei fondi complessivamente stanziati', salvo nuovi finanziamenti da parte del Governo. Il presidente Tridico, nell'intervista a 'Il Sole 24 Ore', ha rassicurato che le domande verranno monitorate e che, nell'eventualit\u00e0 di un esaurimento delle risorse, verr\u00e0 richiesto al governo il rifinanziamento delle misure varate.", "keywords": [], "meta_keywords": [""], "tags": ["EMERGENZA CORONAVIRUS (info) .", "Notizie.it", "Segui la pagina Pensioni", "Segui la pagina Affari E Finanza", "Uomini e donne", "Serie TV", "Pensioni"], "authors": ["Leggi Di Pi\u00f9 Sullo Stesso Argomento Da Anna Lauritano", "La Casa Di Carta", "\u00c1lvaro Morte", "Il Piano \u00c8 Il Caos", "Non Tutto Andr\u00e0 Bene'", "Torino", "Arriva Wetaxi Delivery", "L App Per La Consegna A Casa Di Spesa E Medicinali", "Parpiglia Su Instagram", "'La De Lellis Sta Facendo Una Bella Quarantena Con Damante'"], "publish_date": "Thu Mar 26 20:05:18 2020", "summary": "", "article_html": "", "meta_description": "Il bonus 600 euro, che sale a 1000 per personale sanitario e forze dell'ordine, sar\u00e0 erogato fino a esaurimento fondi: inoltro domande dal 31 marzo.", "meta_lang": "it", "meta_favicon": "https://srs1.blastingcdn.com/images/apple-touch-icons/touch-icon-iphone.png", "meta_data": {"robots": "follow", "viewport": "width=device-width, initial-scale=1, maximum-scale=1, user-scalable=0", "revisit-after": "1 weeks", "description": "Il bonus 600 euro, che sale a 1000 per personale sanitario e forze dell'ordine, sar\u00e0 erogato fino a esaurimento fondi: inoltro domande dal 31 marzo.", "news_keywords": "Pensioni, Affari e Finanza", "fb": {"app_id": 459022437543956, "pages": 556225464427184}, "og": {"type": "article", "site_name": "Blasting News", "url": "https://it.blastingnews.com/lavoro/2020/03/cura-italia-inps-bonus-baby-sitter-in-base-allordine-cronologico-delle-domande-003098169.html", "locale": "it_IT", "title": "Cura Italia, Inps: bonus baby sitter in base all'ordine cronologico delle domande", "image": {"identifier": "https://staticr1.blastingcdn.com/media/photogallery/2020/3/25/os/b_1200x630/ll-presidente-dellinps-tridico-da-il-via-alle-domande-per-i-sostegni-economici-varati-dal-governo_2425799.jpg", "type": "image/jpeg", "width": 1200, "height": 630, "alt": "Il presidente dell'Inps Tridico ha dato il via dalla prossima settimana alle domande dei bonus previsti dal Governo."}, "description": "Il bonus 600 euro, che sale a 1000 per personale sanitario e forze dell'ordine, sar\u00e0 erogato fino a esaurimento fondi: inoltro domande dal 31 marzo.", "determiner": "auto", "rich_attachment": "true", "see_also": "https://it.blastingnews.com/lavoro/2020/03/indennita-600-decreto-cura-italia-lavoratori-autonomi-domanda-dal-sito-inps-003096821.html"}, "article": {"publisher": "https://www.facebook.com/BlastingNews/", "section": "Lavoro", "published_time": "2020-03-26T20:05:18+01:00"}, "twitter": {"card": "summary_large_image", "title": "Cura Italia, Inps: bonus baby sitter in base all'ordine cronologico delle domande", "image": "https://staticr1.blastingcdn.com/media/photogallery/2020/3/25/os/b_1200x630/ll-presidente-dellinps-tridico-da-il-via-alle-domande-per-i-sostegni-economici-varati-dal-governo_2425799.jpg", "description": "Il bonus 600 euro, che sale a 1000 per personale sanitario e forze dell'ordine, sar\u00e0 erogato fino a esaurimento fondi: inoltro domande dal 31 marzo....", "url": "https://it.blastingnews.com/lavoro/2020/03/cura-italia-inps-bonus-baby-sitter-in-base-allordine-cronologico-delle-domande-003098169.html", "site": "@BlastingNews", "creator": "@BlastingNews"}}, "canonical_link": "https://it.blastingnews.com/lavoro/2020/03/cura-italia-inps-bonus-baby-sitter-in-base-allordine-cronologico-delle-domande-003098169.html"}