{"source_url": "https://web.archive.org", "url": "https://web.archive.org/web/20200430050911id_/https://www.dorzeczy.pl/swiat/136139/2108-zgonow-w-ciagu-ostatniej-doby-dramatyczna-sytuacja-w-stanach-zjednoczonych.html", "title": "2108 zgon\u00f3w w ci\u0105gu ostatniej doby. Dramatyczna sytuacja w Stanach Zjednoczonych", "top_image": "https://www.dorzeczy.pl/_thumb/fc/c6/7cfe238bfbbb975f768bbc224eea.jpeg", "meta_img": "https://www.dorzeczy.pl/_thumb/fc/c6/7cfe238bfbbb975f768bbc224eea.jpeg", "images": ["https://web.archive.org/_thumb/31/3c/c8972b02b089f1048a8d896c097f.jpeg", "https://web.archive.org/_thumb/d1/f6/02bf63d22901d9xx24a3a37525a4.jpeg", "https://www.dorzeczy.pl/_thumb/fc/c6/7cfe238bfbbb975f768bbc224eea.jpeg", "https://web.archive.org/_i/flags/pl.png", "https://web.archive.org/_thumb/7f/2c/ca221de4343b33a1c91361d0dc4b.jpeg", "https://web.archive.org/_thumb/04/1d/1e27e0631fc97d2c3cfb482b7c3d.jpeg", "https://web.archive.org/_thumb/0a/03/6ed6d8855f40126bee76c98269b0.jpeg", "https://web.archive.org/_thumb/92/31/0c4b6560d0b75b031707c6fe2e60.jpeg", "https://www.facebook.com/tr?id=343470839397237&ev=PageView&noscript=1", "https://web.archive.org/_thumb/fc/c6/7cfe238bfbbb975f768bbc224eea.jpeg", "https://web.archive.org/_thumb/1b/44/9ef13ea6fdd88367293220f1be36.jpeg", "https://web.archive.org/_thumb/d0/54/4d77f37e08849fd6f3b290eda493.jpeg", "https://web.archive.org/_i/pusty.png", "https://web.archive.org/_i/flags/be.png", "https://web.archive.org/_thumb/a5/0d/731c58eac2fa10dddb7828e98dc6.jpeg", "https://web.archive.org/_thumb/48/fb/15ba8b64b04ed41f4c8a4913b058.jpeg", "https://web.archive.org/_thumb/01/1e/9974ebaedafdbb773d3bf7b22def.jpeg", "https://web.archive.org/_thumb/18/4a/b51deaf1bc09f83387e38d6ee6b0.jpeg", "https://web.archive.org/_thumb/93/4a/c0083a751b1db1c772fxx24261ed.jpeg", "https://web.archive.org/_thumb/c2/04/e7dda07ebe680eaea3dfe7c62339.jpeg", "https://web.archive.org/_i/pixel.png", "https://web.archive.org/_thumb/f0/be/e4a5016466f7f64d02609509871e.jpeg", "https://web.archive.org/_thumb/03/80/c516a579f2c0360afcddfa494ae3.jpeg"], "movies": [], "text": "Dane obejmuj\u0105 okres 24 godzin od 2:30 czasu polskiego w nocy z czwartku na pi\u0105tek. W poprzednim dobowym bilansie odnotowano w Stanach Zjednoczonych 1783 zgony. \u0141\u0105cznie w Stanach Zjednoczonych na koronawirusa zmar\u0142o 18586 os\u00f3b. To o nieca\u0142e trzysta zgon\u00f3w mniej ni\u017c we W\u0142oszech.\n\nWykryto te\u017c \u0142\u0105cznie ponad p\u00f3\u0142 miliona przypadk\u00f3w zaka\u017cenia wirusem SARS-CoV-2. Jest to najwi\u0119ksza liczba wykrytych przypadk\u00f3w na \u015bwiecie, co \u2013 zdaniem ekspert\u00f3w \u2013 wynika m.in. z du\u017cej liczby przeprowadzonych test\u00f3w na koronawirusa.\n\nGdzie epidemia uderzy\u0142a najmocniej?\n\nW siedmiu ameryka\u0144skich stanach liczba zmar\u0142ych przekroczy\u0142a ju\u017c 500 os\u00f3b. To Nowy Jork (7884), New Jersey (1932), Michigan (1276), Luizjana (755), Massachusetts (599), Illinois (597) oraz Kalifornia (583).\n\nD\u0142ugo obawiano si\u0119, \u017ce Kalifornia b\u0119dzie jednym ze stan\u00f3w najbardziej dotkni\u0119tych epidemi\u0105. Dane z ostatnich dni pokazuj\u0105 jednak, \u017ce w tym stanie na Zachodnim Wybrze\u017cu z du\u017c\u0105 liczb\u0105 ludno\u015bci uda\u0142o si\u0119 ograniczy\u0107 rozprzestrzenianie si\u0119 wirusa. W\u0142adze nie zamierzaj\u0105 jednak znosi\u0107 restrykcji \u2013 hrabstwo Los Angeles og\u0142osi\u0142o w pi\u0105tek, \u017ce nakaz pozostania w domach b\u0119dzie obowi\u0105zywa\u0107 co najmniej do 15 maja.\n\nGorzej przedstawia si\u0119 sytuacja na Wschodnim Wybrze\u017cu. Opr\u00f3cz mocno dotkni\u0119tych pandemi\u0105 Nowego Jorku i New Jersey, znaczny wzrost zgon\u00f3w zanotowano w ostatnich dniach w Massachusetts oraz w Pensylwanii.\n\nTragiczna sytuacja w stanie Nowy Jork\n\nW Nowym Jorku wiele zgon\u00f3w z powodu Covid-19 nie jest prawdopodobnie uj\u0119tych w oficjalnych statystykach - napisa\u0142 w pi\u0105tek dziennik \"The New York Times\". Wed\u0142ug epidemiolog\u00f3w i personelu medycznego rzeczywista liczba ofiar \u015bmiertelnych w tym mie\u015bcie jest znacznie wy\u017csza.\n\nDziennik powo\u0142uje si\u0119 na dane stra\u017cy po\u017carnej wskazuj\u0105ce, \u017ce w pierwszych pi\u0119ciu dniach kwietnia w domach i na ulicach zmar\u0142o 1125 os\u00f3b. W tym samym okresie minionego roku zgon\u00f3w by\u0142o ponad o\u015bmiokrotnie mniej. Gazeta wyprowadza z tego wniosek, \u017ce nie wszystkie ofiary Covid-19 trafiaj\u0105 do statystyk.\n\nKoronawirus jest szczeg\u00f3lnie niebezpieczny dla os\u00f3b mieszkaj\u0105cych w domach spokojnej staro\u015bci. Dziennik \"Wall Street Journal\" poinformowa\u0142 w pi\u0105tek, \u017ce Covid-19 wykryto w ponad 2100 plac\u00f3wkach tego typu w USA. \u0141\u0105cznie zmar\u0142o w nich ponad 2,3 tys. os\u00f3b.\n\nCzytaj tak\u017ce:\n\nUSA: 777 zgon\u00f3w z powodu koronawirusa w stanie Nowy Jork w ci\u0105gu ostatniej doby", "keywords": [], "meta_keywords": ["USA", "epidemia", "choroba", "szpital", "koronawirus", "\u015awiat", "dorzeczy"], "tags": ["Tylko na DoRzeczy.pl", "Obserwator medi\u00f3w", "Ekonomia", "Tygodnik", "\u015awiat", "Wywiady", "Kraj", "Sonda\u017c"], "authors": [], "publish_date": "Sat Apr 11 08:26:00 2020", "summary": "", "article_html": "", "meta_description": "2108 os\u00f3b zmar\u0142o w USA na Covid-19 w ci\u0105gu ostatnich 24 godzin \u2013 wynika z danych Uniwersytetu Johnsa Hopkinsa w Baltimore. To pierwszy przypadek, gdy...", "meta_lang": "pl", "meta_favicon": "https://dorzeczy.pl/dorzeczy/_i/icons/dorzeczy-favicon-57x57.png", "meta_data": {"description": "2108 os\u00f3b zmar\u0142o w USA na Covid-19 w ci\u0105gu ostatnich 24 godzin \u2013 wynika z danych Uniwersytetu Johnsa Hopkinsa w Baltimore. To pierwszy przypadek, gdy...", "keywords": "USA, epidemia, choroba, szpital, koronawirus, \u015awiat, dorzeczy", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#3A3A3C", "HandheldFriendly": "true", "apple-mobile-web-app-capable": "true", "apple-mobile-web-app-status-bar-style": "black", "application-name": "Do Rzeczy", "msapplication-tooltip": "Do Rzeczy", "msapplication-TileColor": "#000000", "msapplication-wide310x150logo": "https://dorzeczy.pl/dorzeczy/_i/icons/dorzeczy-favicon-310x150.png", "msapplication-square70x70logo": "https://dorzeczy.pl/dorzeczy/_i/icons/dorzeczy-favicon-70x70.png", "msapplication-square150x150logo": "https://dorzeczy.pl/dorzeczy/_i/icons/dorzeczy-favicon-150x150.png", "msapplication-square310x310logo": "https://dorzeczy.pl/dorzeczy/_i/icons/dorzeczy-favicon-310x310.png", "DC.title": "2108 zgon\u00f3w w ci\u0105gu ostatniej doby. Dramatyczna sytuacja w Stanach Zjednoczonych", "DC.subject": "Do Rzeczy", "DC.description": "2108 os\u00f3b zmar\u0142o w USA na Covid-19 w ci\u0105gu ostatnich 24 godzin \u2013 wynika z danych Uniwersytetu Johnsa Hopkinsa w Baltimore. To pierwszy przypadek, gdy dobowa liczba ofiar \u015bmiertelnych koronawirusa w jednym kraju przekroczy\u0142a 2 tys. Liczba zaka\u017conych wzros\u0142a do ponad p\u00f3\u0142 miliona.", "DC.identifier": "https://www.dorzeczy.pl/136139", "DC.date": "2020-04-11", "DC.type": "Text", "DC.publisher": "Zofia Magdziak", "twitter": {"card": "summary_large_image", "site": "TygodnikLisicki", "url": "https://www.dorzeczy.pl/swiat/136139/2108-zgonow-w-ciagu-ostatniej-doby-dramatyczna-sytuacja-w-stanach-zjednoczonych.html", "title": "2108 zgon\u00f3w w ci\u0105gu ostatniej doby. Dramatyczna sytuacja w Stanach Zjednoczonych", "description": "2108 os\u00f3b zmar\u0142o w USA na Covid-19 w ci\u0105gu ostatnich 24 godzin \u2013 wynika z danych Uniwersytetu Johnsa Hopkinsa w Baltimore. To pierwszy przypadek, gdy dobowa liczba ofiar \u015bmiertelnych koronawirusa w jednym kraju przekroczy\u0142a 2 tys. Liczba zaka\u017conych wzros\u0142a do ponad p\u00f3\u0142 miliona.", "image": "https://www.dorzeczy.pl/_thumb/fc/c6/7cfe238bfbbb975f768bbc224eea.jpeg"}, "article": {"published_time": "2020-04-11T08:26:00+02:00", "modified_time": "2020-04-11T10:08:53+02:00"}, "og": {"title": "2108 zgon\u00f3w w ci\u0105gu ostatniej doby. Dramatyczna sytuacja w Stanach Zjednoczonych", "description": "2108 os\u00f3b zmar\u0142o w USA na Covid-19 w ci\u0105gu ostatnich 24 godzin \u2013 wynika z danych Uniwersytetu Johnsa Hopkinsa w Baltimore. To pierwszy przypadek, gdy dobowa liczba ofiar \u015bmiertelnych koronawirusa w jednym kraju przekroczy\u0142a 2 tys. Liczba zaka\u017conych wzros\u0142a do ponad p\u00f3\u0142 miliona.", "url": "https://www.dorzeczy.pl/swiat/136139/2108-zgonow-w-ciagu-ostatniej-doby-dramatyczna-sytuacja-w-stanach-zjednoczonych.html", "type": "article", "site_name": "Do Rzeczy", "locale": "pl_PL", "image": "https://www.dorzeczy.pl/_thumb/fc/c6/7cfe238bfbbb975f768bbc224eea.jpeg", "updated_time": "2020-04-11T10:08:53+02:00"}, "fb": {"app_id": 230116280453686}}, "canonical_link": "https://www.dorzeczy.pl/swiat/136139/2108-zgonow-w-ciagu-ostatniej-doby-dramatyczna-sytuacja-w-stanach-zjednoczonych.html"}