{"source_url": "https://www.gazzettinonline.it", "url": "https://www.gazzettinonline.it/2020/05/23/giarre-giovedi-riparte-dopo-quasi-tre-mesi-il-consiglio-comunale_149130.html", "title": "Giarre, giovedi riparte dopo quasi tre mesi il Consiglio comunale", "top_image": "https://www.gazzettinonline.it/wp-content/uploads/2020/05/ultima-seduta-del-Comsiglio-a-febbraio-copia-e1590264788602.jpg", "meta_img": "https://www.gazzettinonline.it/wp-content/uploads/2020/05/ultima-seduta-del-Comsiglio-a-febbraio-copia-e1590264788602.jpg", "images": ["https://www.gazzettinonline.it/wp-content/uploads/2020/05/riders-2-360x250.jpg", "https://www.gazzettinonline.it/wp-content/uploads/2020/03/IMG-20200322-WA0041-360x250.jpg", "https://www.gazzettinonline.it/wp-content/themes/gazzettinonline_2017/img/tw-white.svg", "https://www.gazzettinonline.it/wp-content/themes/gazzettinonline_2017/img/ic_public_white_24px.svg", "https://www.gazzettinonline.it/wp-content/themes/gazzettinonline_2017/img/fb-white.svg", "https://www.gazzettinonline.it/wp-content/themes/gazzettinonline_2017/img/ic_email_white_24px.svg", "https://www.gazzettinonline.it/wp-content/uploads/2020/05/CC-Caltagirone-360x250.jpg", "https://www.gazzettinonline.it/wp-content/uploads/2020/05/consiglio-comunale-covid-360x250.jpeg", "https://www.gazzettinonline.it/wp-content/themes/gazzettinonline_2017/img/logo_alt.svg", "https://www.gazzettinonline.it/wp-content/uploads/2020/05/attiva-e1590760901567-360x250.jpg", "https://www.gazzettinonline.it/wp-content/uploads/2017/06/AMBULANTI-TREPUNTI-2-360x250.jpg", "https://www.gazzettinonline.it/wp-content/uploads/Comune-di-Giarre-pannello-e1482772050261-360x250.png", "https://www.gazzettinonline.it/wp-content/uploads/2020/05/FALCONE3-360x250.jpg", "https://www.gazzettinonline.it/wp-content/themes/gazzettinonline_2017/img/logo-gazzettino.svg", "https://www.gazzettinonline.it/wp-content/uploads/2020/05/ultima-seduta-del-Comsiglio-a-febbraio-copia-e1590264788602.jpg", "https://www.gazzettinonline.it/wp-content/uploads/2020/05/elis-360x250.jpg", "https://certify.alexametrics.com/atrk.gif?account=8hAYs1zDGU20kU", "https://www.gazzettinonline.it/wp-content/uploads/2020/05/furto-di-13-agnelli-360x250.jpeg", "https://www.gazzettinonline.it/wp-content/themes/gazzettinonline_2017/img/fb-orange.svg", "https://www.gazzettinonline.it/wp-content/uploads/2019/08/Giarre-Riposto-360x250.jpg", "https://www.gazzettinonline.it/wp-content/uploads/2017/09/UFFICI-FINANZIARI-COMUNE-VIALE-FEDERICO-DI-SVEVIA-360x250.jpg", "https://www.gazzettinonline.it/wp-content/themes/gazzettinonline_2017/img/ic_link_white_24px.svg", "https://www.gazzettinonline.it/wp-content/uploads/2020/05/2-e1590927785974-360x250.jpeg", "https://www.gazzettinonline.it/wp-content/uploads/2020/05/ultima-seduta-del-Comsiglio-a-febbraio-copia-900x500.jpg", "https://www.gazzettinonline.it/wp-content/uploads/2015/12/ARS-360x250.jpg", "https://www.gazzettinonline.it/wp-content/themes/gazzettinonline_2017/img/tw-orange.svg", "https://www.gazzettinonline.it/wp-content/uploads/2019/02/20190206_131558-360x250.jpg", "https://www.gazzettinonline.it/wp-content/uploads/2020/05/3105-360x250.jpg"], "movies": [], "text": "Il presidente del Consiglio Francesco Longo, al termine della conferenza dei capi gruppo, accogliendo la richiesta di Cardillo, ha fissato la seduta consiliare per gioved\u00ec prossimo, 28 maggio, alle 18. I rilievi del ministero dell\u2019Interno sul Bilancio stabilmente riequilibrato, tuttavia, non sar\u00e0 l\u2019unico tema all\u2019ordine del giorno.\n\nPrevista anche la scelta del terzo componente del Collegio dei revisori dei conti che avverr\u00e0 attraverso il sorteggio pubblico dei nominativi degli aspiranti revisori che hanno partecipato alla selezione. \u201cLa seduta di gioved\u00ec prossimo \u2013 rivela il presidente del Consiglio Francesco Longo \u2013 si svolger\u00e0 nel pieno rispetto delle linee guida anti Covid. Nell\u2019aula consiliare recentemente sanificata, i consiglieri occuperanno solo alcuni dei 20 scranni disponibili, mantenendo le distanze. Alcuni consiglieri siederanno nell\u2019area riservata al pubblico\u201d.\n\nL\u2019ultima seduta del Consiglio comunale giarrese risale al 24 febbraio scorso quando, al termine di un braccio di ferro tra il Collegio dei revisori e l\u2019amministrazione comunale, \u00e8 stato approvato l\u2019atto finanziario relativo all\u2019ipotesi di bilancio stabilmente riequilibrato, scongiurando l\u2019intervento sostitutivo del commissario ad acta e quindi lo scioglimento del Consiglio comunale. Il dossier finanziario \u00e8 stato trasmesso alla Direzione Centrale della Finanza Locale del Dipartimento per gli Affari Interni e Territoriali del ministero dell\u2019Interno che, appena pochi giorni fa, con propria nota, ha contestato numerosi rilievi, richiedendo \u2013 entro un termine di 60 giorni \u2013 una corposa documentazione, con relativi chiarimenti all\u2019amministrazione comunale. A tal proposito, il consigliere comunale Francesco Cardillo, nei giorni scorsi ha ravvisato la necessit\u00e0 di convocare con il carattere dell\u2019urgenza una seduta del Consiglio comunale, sulla scorta delle risultanze istruttorie del Ministero dell\u2019Interno che, rimarca Cardilllo, \u201cpurtroppo smentiscono in maniera categorica sia l\u2019amministrazione comunale che il presidente del Collegio dei Revisori che, con la sua dichiarazione, ha determinato venisse posta in votazione in Consiglio Comunale una ipotesi di bilancio stabilmente riequilibrato non conforme al dettato normativo\u201d.", "keywords": [], "meta_keywords": [""], "tags": ["Giarre", "Giardini Naxos", "Francavilla di Sicilia", "Acireale", "Randazzo", "Patern\u00f2", "Francavilla", "Riposto", "Mascali", "Catania", "Adrano"], "authors": [], "publish_date": "Sat May 23 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.gazzettinonline.it/wp-content/uploads/cropped-Favicon-01-150x150.png", "meta_data": {"viewport": "width=device-width, initial-scale=1", "og": {"type": "article", "title": "Giarre, giovedi riparte dopo quasi tre mesi il Consiglio comunale", "description": "Il presidente del Consiglio Francesco Longo, al termine della conferenza dei capi gruppo, accogliendo la richiesta di Cardillo, ha fissato la seduta consiliare per gioved\u00ec prossimo, 28 maggio, alle 18. I rilievi del ministero dell\u2019Interno", "image": {"identifier": "https://www.gazzettinonline.it/wp-content/uploads/2020/05/ultima-seduta-del-Comsiglio-a-febbraio-copia-e1590264788602.jpg", "width": 800, "height": 600}, "url": "https://www.gazzettinonline.it/2020/05/23/giarre-giovedi-riparte-dopo-quasi-tre-mesi-il-consiglio-comunale_149130.html", "site_name": "Gazzettino online | Notizie, cronaca, politica, attualit\u00e0 di Catania, Messina e province", "updated_time": "2020-05-26T02:34:17+00:00"}, "article": {"publisher": "https://www.facebook.com/gazzettinoonline/?fref=ts", "published_time": "2020-05-23T14:51:02+00:00", "modified_time": "2020-05-26T02:34:17+00:00"}, "twitter": {"card": "summary_large_image", "title": "Giarre, giovedi riparte dopo quasi tre mesi il Consiglio comunale", "description": "Il presidente del Consiglio Francesco Longo, al termine della conferenza dei capi gruppo, accogliendo la richiesta di Cardillo, ha fissato la seduta consiliare per gioved\u00ec prossimo, 28 maggio, alle 18. I rilievi del ministero dell\u2019Interno", "image": "https://www.gazzettinonline.it/wp-content/uploads/2020/05/ultima-seduta-del-Comsiglio-a-febbraio-copia-e1590264788602.jpg", "site": "@gazzettinonline"}, "generator": "WordPress 4.9.5", "msapplication-TileImage": "https://www.gazzettinonline.it/wp-content/uploads/cropped-Favicon-01-300x300.png"}, "canonical_link": "https://www.gazzettinonline.it/2020/05/23/giarre-giovedi-riparte-dopo-quasi-tre-mesi-il-consiglio-comunale_149130.html"}