{"source_url": "https://www.abruzzolive.it", "url": "https://www.abruzzolive.it/caos-a14-il-ministro-de-micheli-risponde-a-marsilio-accertamenti-confortanti-transito-sara-ristabilito-se-magistratura-favorevole/", "title": "Caos A14, il ministro De Micheli risponde a Marsilio: \u201cAccertamenti confortanti, transito sar\u00e0 ristabilito se magistratura favorevole\u201d", "top_image": "https://www.abruzzolive.it/wp-content/uploads/2020/01/IMG_20200109_205503-1024x449.jpg", "meta_img": "https://www.abruzzolive.it/wp-content/uploads/2020/01/IMG_20200109_205503-1024x449.jpg", "images": ["https://www.abruzzolive.it/wp-content/uploads/2018/11/Abruzzolive-2.png", "https://www.abruzzolive.it/wp-content/uploads/2019/09/sinistra-laquila.jpg", "https://www.abruzzolive.it/wp-content/uploads/2019/11/montaldi-promo-natale.gif", "https://www.abruzzolive.it/wp-content/uploads/2019/09/destra-laquila.jpg", "https://www.abruzzolive.it/wp-content/uploads/2018/08/logo_group_300-1.png", "https://www.abruzzolive.it/wp-content/uploads/2018/11/AbruzzoLive-1.png", "https://www.abruzzolive.it/wp-content/uploads/2020/01/IMG_20200109_205503-1024x449.jpg"], "movies": [], "text": "Pescara. Il ministro delle Infrastrutture e dei Trasporti, Paola De Micheli, ha risposto oggi alle lettere inviate dal presidente della Regione Abruzzo, Marco Marsilio. \u201cNella consapevolezza dei disagi arrecati al territorio dalle limitazioni imposte sulla tratta autostradale A14, questo ministero si \u00e8 da subito attivato per assicurare il superamento delle criticit\u00e0 rilevate e il ripristino dell\u2019ordinaria circolazione, in condizioni di sicurezza per l\u2019utenza. A tal fine, nell\u2019immediatezza della misura dei provvedimenti adottati dall\u2019autorit\u00e0 giudiziaria, e attraverso il confronto con il concessionario autostrade per l\u2019Italia, \u00e8 stato tempestivamente individuato un piano di verifiche inerenti la funzionalit\u00e0 delle infrastrutture coinvolte. Nello specifico, in concomitanza con le festivit\u00e0 natalizie, il concessionario ha commissionato a istituti e a professionisti esterni, degli accertamenti su elementi strutturali e una modellazione dei fenomeni franosi insistenti in corrispondenza del viadotto Cerrano.\n\nBench\u00e9 le indagini siano in via di ultimazione, i valori attualmente disponibili, e anticipati dal concessionario, appaiono confortanti. In tempi ristretti si prevede l\u2019ultimazione delle analisi e, ove fossero confermati i dati positivi, ferme restando le autonome determinazioni dell\u2019autorit\u00e0 giudiziaria, potrebbero ricorrere le condizioni per ristabilire il transito degli automezzi con favorevoli effetti sulla viabilit\u00e0 statale. Sono inoltre allo studio ipotesi di caratterizzazione dei lavori di sostituzione delle barriere laterali sulla A14 con un minore ingombro, in modo da consentire l\u2019impiego di pi\u00f9 corsie di transito. In sede programmatica saranno inoltre valutate da questo ministero, anche attraverso un proficuo confronto con il territorio, tutte le ulteriori iniziative di adeguamento rivolte a superare gli attuali limiti infrastrutturali\u201d.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "it", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "og": {"locale": "it_it", "site_name": "AbruzzoLive", "url": "https://www.abruzzolive.it/caos-a14-il-ministro-de-micheli-risponde-a-marsilio-accertamenti-confortanti-transito-sara-ristabilito-se-magistratura-favorevole/", "title": "Caos A14, il ministro De Micheli risponde a Marsilio: \u201cAccertamenti confortanti, transito sar\u00e0 ristabilito se magistratura favorevole\u201d", "image": "https://www.abruzzolive.it/wp-content/uploads/2020/01/IMG_20200109_205503-1024x449.jpg", "description": "Pescara. Il ministro delle Infrastrutture e dei Trasporti, Paola De Micheli, ha risposto oggi alle lettere inviate dal presidente della Regione Abruzzo, Marco Marsilio. \"Nella consapevolezza dei disagi arrecati al territorio dalle limitazioni imposte", "type": "article"}, "article": {"section": "PESCARA"}, "twitter": {"card": "summary", "url": "https://www.abruzzolive.it/caos-a14-il-ministro-de-micheli-risponde-a-marsilio-accertamenti-confortanti-transito-sara-ristabilito-se-magistratura-favorevole/", "title": "Caos A14, il ministro De Micheli risponde a Marsilio: \u201cAccertamenti confortanti, transito sar\u00e0 ristabilito se magistratura favorevole\u201d", "description": "Pescara. Il ministro delle Infrastrutture e dei Trasporti, Paola De Micheli, ha risposto oggi alle lettere inviate dal presidente della Regione Abruzzo, Marco Marsilio. \"Nella consapevolezza dei disagi arrecati al territorio dalle limitazioni imposte", "image": "https://www.abruzzolive.it/wp-content/uploads/2020/01/IMG_20200109_205503-1024x449.jpg"}, "generator": "Powered by WPBakery Page Builder - drag and drop page builder for WordPress.", "msapplication-TileColor": "#ffc40d", "theme-color": "#ffffff", "onesignal": "wordpress-plugin", "msapplication-TileImage": "https://www.abruzzolive.it/wp-content/uploads/2018/11/cropped-800-270x270.png", "numberOfItems": 3, "itemListOrder": "Ascending"}, "canonical_link": "https://www.abruzzolive.it/caos-a14-il-ministro-de-micheli-risponde-a-marsilio-accertamenti-confortanti-transito-sara-ristabilito-se-magistratura-favorevole/"}