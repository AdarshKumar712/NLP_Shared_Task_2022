{"source_url": "https://web.archive.org", "url": "https://web.archive.org/web/20200308013622id_/http://www.turkiyegazetesi.com.tr/ekonomi/684003.aspx", "title": "Vir\u00fcse kar\u015f\u0131 2 senaryo", "top_image": "https://icdn.turkiyegazetesi.com.tr/images/anamanset/2020_02/viruse-karsi-2-senaryo-1582676402.jpg", "meta_img": "https://icdn.turkiyegazetesi.com.tr/images/anamanset/2020_02/viruse-karsi-2-senaryo-1582676402.jpg", "images": ["https://icdn.turkiyegazetesi.com.tr/images/videolar/2020_03/kafede-yangin-cikti-yandaki-bina-ve-apartmanda-sicradi-1583602641.jpg", "https://icdn.turkiyegazetesi.com.tr/images/videolar/2020_03/cumhurbaskani-erdogan-yegeninin-nikah-sahitligini-yapti-1583600104.jpg", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/Templates/v1/images/logo.png", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/images/albumler/2020_03/orta/abd-den-dolar-icin-flas-coronavirus-karari--1583561883.jpg", "https://icdn.turkiyegazetesi.com.tr/images/albumler/2020_03/orta/calisan-kadinlar-6-yil-erken-emekli-olabilirsiniz-1583568479.jpg", "https://icdn.turkiyegazetesi.com.tr/Templates/v1/images/twitter_share.png", "https://d5nxst8fruw4z.cloudfront.net/atrk.gif?account=brRyo1IWx810Y8", "https://icdn.turkiyegazetesi.com.tr/images/haberler/2020_02/buyuk/viruse-karsi-2-senaryo-1582676018.jpg", "https://icdn.turkiyegazetesi.com.tr/Templates/v1/images/yorum.png", "https://icdn.turkiyegazetesi.com.tr/images/anamanset/2020_02/viruse-karsi-2-senaryo-1582676402.jpg", "https://icdn.turkiyegazetesi.com.tr/images/videolar/2020_03/cumhurbaskani-erdogan-uskudar-da-nikah-torenine-katildi-1583603758.jpg", "https://icdn.turkiyegazetesi.com.tr/images/albumler/2020_03/orta/metrekaresine-360-bin-ilmek-atiliyor-4-ayda-tamamlanabiliyor-1583564360.jpg", "https://icdn.turkiyegazetesi.com.tr/Templates/v1/images/facebook_share.png"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\n\u00c7in\u2019de ortaya \u00e7\u0131kan koronavir\u00fcs \u00fclke ekonomisini oldu\u011fu kadar d\u00fcnya ekonomisini de tehdit eder boyuta ula\u015ft\u0131. K\u00fcresel Veri Analiti\u011fi ve Dan\u0131\u015fmanl\u0131k \u015eirketi Dun & Bradstreet, koronavir\u00fcs\u00fcn \u015firketlere olan etkisinin yan\u0131 s\u0131ra k\u00fcresel ekonomiye ihtimal d\u00e2hilindeki etkilerini iki temel senaryo ile analiz etti. 355 milyon \u015firketten olu\u015fan veri taban\u0131 kullan\u0131larak haz\u0131rlanan raporda yer alan her iki senaryoda da vir\u00fcs\u00fcn global ekonomiyi olumsuz etkileyece\u011fine dikkat \u00e7ekiliyor.\n\n\n\nEN \u00c7OK ABD BA\u011eIMLI\n\nB\u00f6lgede faaliyet g\u00f6steren yakla\u015f\u0131k 49 bin i\u015fletmenin ba\u015fta Hong Kong olmak \u00fczere, Amerika, Japonya, Almanya gibi d\u00fcnyan\u0131n \u00f6nde gelen \u00fclkelerinde faaliyet g\u00f6steren \u015firketlerin i\u015ftirakleri veya \u015fubeleri oldu\u011fu ifade edilen raporda, vir\u00fcsten etkilenen b\u00f6lgeye en fazla ba\u011f\u0131ml\u0131 olan \u00fclkelerin ba\u015f\u0131nda Amerika\u2019n\u0131n geldi\u011fi, onu Japonya, Almanya, \u0130ngiltere ve \u0130svi\u00e7re\u2019nin takip etti\u011fine dikkat \u00e7ekiliyor. Rapora g\u00f6re, koronavir\u00fcs\u00fcn etkisinin yo\u011fun bir \u015fekilde hissedildi\u011fi b\u00f6lgede 17 bin \u015firketin merkezi bulunuyor. Hong Kong, ABD, \u0130spanya, Almanya ve \u0130ngiltere men\u015feli bu \u015firketlerin toplam \u00e7al\u0131\u015fanlar\u0131n\u0131n say\u0131s\u0131 en az bir milyon d\u00fczeyinde. Vir\u00fcs\u00fcn olu\u015fturdu\u011fu risk alt\u0131nda kalan bu \u015firketlerin toplam k\u00fcresel sat\u0131\u015f gelirleri ise 2 trilyon dolar civar\u0131nda. Vir\u00fcs\u00fcn ortaya \u00e7\u0131kt\u0131\u011f\u0131 b\u00f6lge olan Hubei, k\u00fcresel devlerin tedarik \u00fcss\u00fc olarak da \u00f6ne \u00e7\u0131k\u0131yor. Rapora g\u00f6re, d\u00fcnya \u00fczerinde 51 bin \u015firketin bu b\u00f6lgede bir ya da daha fazla birinci derecede tedarik\u00e7isi bulunuyor.\n\n\n\nTEDAR\u0130K\u00c7\u0130 DE\u011e\u0130\u015eT\u0130REB\u0130L\u0130RLER\n\nRapor, Fortune 1000 i\u00e7erisinde yer alan 163 k\u00fcresel devin de vir\u00fcs\u00fcn etkiledi\u011fi b\u00f6lgede birinci derecede tedarik\u00e7isi bulundu\u011funu ortaya koyuyor. En az be\u015f milyon \u015firketin ise vir\u00fcs\u00fcn etkiledi\u011fi b\u00f6lgede bir ya da ikinci derecede tedarik\u00e7isi bulunuyor. Rapora g\u00f6re, Fortune 1000 i\u00e7erisinde yer alan 938 k\u00fcresel devin de vir\u00fcs\u00fcn etkiledi\u011fi b\u00f6lgede ikinci derecede tedarik\u00e7isi bulunuyor. Vir\u00fcs\u00fcn etkili oldu\u011fu b\u00f6lgede birinci derecede tedarik\u00e7isi olan \u015firketlerin y\u00fczde 92\u2019si Amerikan \u015firketleri. Amerika\u2019n\u0131n yan\u0131 s\u0131ra Kanada, \u0130ngiltere, Rusya ve \u0130sve\u00e7 merkezli \u015firketlerin vir\u00fcs\u00fcn etkiledi\u011fi b\u00f6lgede birinci derecede tedarik\u00e7isi bulunuyor. Bu \u015firketlerin tedarik zincirinde ortaya \u00e7\u0131kan aksamalar\u0131 en aza indirmek i\u00e7in vir\u00fcsten etkilenmeyen ba\u015fka b\u00f6lgelerdeki veya farkl\u0131 \u00fclkelerdeki tedarik\u00e7ilere y\u00f6nelebilece\u011fine dikkat \u00e7ekiliyor.\n\n\n\nFabrikalar drone\u2019larla dezenfekte ediliyor\n\nKoronavir\u00fcs salg\u0131n\u0131n\u0131 \u00e7\u00f6zmeye destek olmak amac\u0131yla yeni teknolojilerin nas\u0131l kullan\u0131laca\u011f\u0131n\u0131 ara\u015ft\u0131ran \u00c7in kamu g\u00fcvenli\u011fi yetkilileri, DJI marka drone\u2019larla m\u00fccadele ba\u015flatt\u0131. Ara\u015ft\u0131rma ve test s\u00fcre\u00e7leri sonras\u0131 havadan klor veya etil alkol bazl\u0131 dezenfektan p\u00fcsk\u00fcrtmek i\u00e7in uygun y\u00f6ntemler geli\u015ftirildi. Bu sayede drone\u2019lar yard\u0131m\u0131yla \u00c7in\u2019de halka a\u00e7\u0131k alanlarda dezenfekte i\u015flemi yap\u0131larak vir\u00fcsle m\u00fccadele ediliyor. Drone\u2019larla Shenzhen\u2019de \u00fc\u00e7 milyon metrekareden fazla alanda yap\u0131lan dezenfekte i\u015fleminin yan\u0131nda 1.000 il\u00e7eye daha yard\u0131m ediliyor. 600 milyon metrekareyi kapsayan hedef alanlar aras\u0131nda fabrikalar, yerle\u015fim alanlar\u0131, hastaneler ve at\u0131k ar\u0131tma tesisleri bulunuyor. Drone\u2019larla dezenfekte i\u015flemi sayesinde geleneksel metotlardan 50 kat daha h\u0131zl\u0131 netice al\u0131n\u0131yor.\n\n\n\n2020\u2019de kontrol alt\u0131na al\u0131n\u0131rsa\n\n\u00c7in h\u00fck\u00fbmetinin de ger\u00e7ekle\u015fmesi i\u00e7in yo\u011fun \u00e7aba sarf etti\u011fi ilk senaryoda, salg\u0131n\u0131n 2020\u2019de kontrol alt\u0131na al\u0131nmas\u0131 \u00fczerinde duruluyor. Vir\u00fcs i\u00e7in bir a\u015f\u0131n\u0131n \u00fcretilmesi, salg\u0131n\u0131n yay\u0131lmas\u0131n\u0131n \u00f6nlenmesi ve \u00f6zellikle yaz aylar\u0131na kadar vir\u00fcs\u00fcn kontrol alt\u0131na al\u0131nmas\u0131na dayanan ilk senaryoya g\u00f6re, \u00c7in\u2019in b\u00fcy\u00fcmesinin bir \u00e7eyrek daha yava\u015flaman\u0131n ard\u0131ndan yeniden vir\u00fcs \u00f6ncesi b\u00fcy\u00fcme patikas\u0131na girece\u011fi \u00f6ng\u00f6r\u00fcl\u00fcyor. Bu senaryoya g\u00f6re, 2020\u2019de \u00c7in\u2019in b\u00fcy\u00fcmesinde 2 puanl\u0131k gerileme olacak. Bu senaryoda koronavir\u00fcs\u00fcn\u00fcn 2020\u2019de d\u00fcnya ekonomisi \u00fczerindeki olumsuz etkisinin duruma g\u00f6re s\u0131n\u0131rl\u0131 kalaca\u011f\u0131 ancak yine de d\u00fcnya ekonomik b\u00fcy\u00fcmesini 1 puan\u0131n alt\u0131nda da olsa a\u015fa\u011f\u0131 \u00e7ekece\u011fi tahmin ediliyor.\n\n\n\nKontrol alt\u0131na al\u0131nma gecikirse\n\n\u0130lk senaryoya g\u00f6re daha olumsuz olan ikinci senaryoda ise vir\u00fcs ile etkin m\u00fccadelenin 2020 sonras\u0131na sarkmas\u0131 analiz ediliyor. A\u015f\u0131n\u0131n 2020 y\u0131l\u0131 ikinci \u00e7eyre\u011finde h\u00e2l\u00e2 bulunamamas\u0131 ve vir\u00fcs\u00fcn uluslararas\u0131 yay\u0131l\u0131m\u0131n\u0131n kontrol\u00fcn\u00fcn zor oldu\u011fu bu senaryoda, \u00c7in\u2019in d\u00fcnyan\u0131n geri kalan\u0131ndan izolasyonu bekleniyor. B\u00f6yle bir durumun \u00c7in ekonomisi \u00fczerinde olduk\u00e7a olumsuz etkileri olaca\u011f\u0131 belirtiliyor. Bu senaryonun ger\u00e7ekle\u015fmesi durumunda vir\u00fcs\u00fcn \u00c7in\u2019in b\u00fcy\u00fcmesini 3 puan d\u00fc\u015f\u00fcrmesi \u00f6ng\u00f6r\u00fcl\u00fcyor. Bu senaryoda, koronavir\u00fcs\u00fcn\u00fcn 2020\u2019de d\u00fcnya ekonomik b\u00fcy\u00fcmesini 1 puan d\u00fc\u015f\u00fcrerek \u00e7ok ciddi bir etkiye sebep olaca\u011f\u0131 tahmin ediliyor.\n\n\n\nKORONAV\u0130R\u00dcS\u00dcN ETK\u0130S\u0130N\u0130 AZALTMAK \u0130\u00c7\u0130N\n\nTurizmde pazar \u00e7e\u015fitlili\u011fi artacak\n\n\u2202 K\u00fclt\u00fcr ve Turizm Bakan\u0131 Mehmet Nuri Ersoy, d\u00fcnyan\u0131n ba\u015f\u0131ndaki en b\u00fcy\u00fck tehlikelerden birinin turizm a\u00e7\u0131s\u0131ndan da d\u00fcnyadaki turist ve yolcu trafi\u011fi a\u00e7\u0131s\u0131ndan da koronavir\u00fcs oldu\u011funu belirterek, bu konuda \u00e7al\u0131\u015fma yapt\u0131klar\u0131n\u0131 s\u00f6yledi. Ersoy, \u201cBu vir\u00fcsten en az seviyede etkilenmek i\u00e7in pazar \u00e7e\u015fitlili\u011fi olu\u015fturmam\u0131z gerekiyor. Turist say\u0131s\u0131nda ge\u00e7en seneye k\u0131yasla y\u00fczde 16\u2019n\u0131n \u00fczerinde art\u0131\u015f var. Turist say\u0131s\u0131 olarak koronavir\u00fcs\u00fcn ba\u015flamas\u0131yla \u015fubat ve mart ay\u0131nda bir s\u0131k\u0131nt\u0131 ya\u015fanabilir ama nisan itibar\u0131yla toparlar, bunu herkes bilsin. Koronavir\u00fcs salg\u0131n\u0131n\u0131 izlemeye devam ediyoruz. Geli\u015fmelere g\u00f6re biz de \u00fc\u00e7\u00fcnc\u00fc ve d\u00f6rd\u00fcnc\u00fc eylem planlar\u0131m\u0131z\u0131 devreye alaca\u011f\u0131z\u201d diye konu\u015ftu.\n\n\n\n\u00c7in\u2019den tulum sipari\u015fi patlad\u0131\n\n\u2202 Koronavir\u00fcs h\u0131zla yay\u0131larak can almaya devam ederken; maske, \u00f6nl\u00fck, tulum gibi medikal \u00fcr\u00fcnlerde talep patlamas\u0131 ya\u015fand\u0131. Tokat\u2019\u0131n Turhal il\u00e7esinde; kaban, ceket, pantolon \u00fcretimi yapan bir tekstil fabrikas\u0131 artan talep do\u011frultusunda giysi \u00fcretimini durdurup, tek kullan\u0131ml\u0131k tulum \u00fcretmeye ba\u015flad\u0131. G\u00fcnl\u00fck bin kapasite ile tulum \u00fcretimine ba\u015flayan firma bir milyona yakla\u015fan sipari\u015fe yeti\u015fmekte zorlan\u0131yor. Vardiya say\u0131s\u0131n\u0131 art\u0131ran fabrikada gece g\u00fcnd\u00fcz durmadan koronavir\u00fcs\u00fcne kar\u015f\u0131 koruyucu tulum \u00fcretimi devam ediyor. Tekstil Fabrikas\u0131 Y\u00f6neticisi \u0130sa Akta\u015f, bin adetle ba\u015flad\u0131klar\u0131 tulum \u00fcretimi sipari\u015flerinin bir milyona \u00e7\u0131kt\u0131\u011f\u0131n\u0131 belirterek, sipari\u015flere yeti\u015fmek i\u00e7in \u00e7ift vardiya \u00e7al\u0131\u015fmaya ba\u015flad\u0131klar\u0131n\u0131 s\u00f6yledi. Akta\u015f \u201cDaha \u00e7ok \u00c7in\u2019den talep var. S\u0131k\u0131nt\u0131y\u0131 g\u00f6ren di\u011fer \u00fclkeler kendi eksikliklerinin fark\u0131na vard\u0131. \u015eu anda b\u00fct\u00fcn \u00fclkeler stok edinmek istiyor\u201d dedi.Nurhan \u0130\u00e7mez TOKAT \u0130HA\n\n\n\nAk\u0131ll\u0131 telefon sat\u0131\u015f\u0131 %36 d\u00fc\u015ft\u00fc\n\nKoronavir\u00fcs salg\u0131n\u0131 sadece insan sa\u011fl\u0131\u011f\u0131n\u0131 de\u011fil k\u00fcresel ekonomiyi de tehdit ediyor. \u00c7in\u2019de ak\u0131ll\u0131 telefon sat\u0131\u015flar\u0131 vir\u00fcs sebebiyle ocak ay\u0131nda y\u00fczde 30\u2019dan fazla d\u00fc\u015ft\u00fc. \u00c7in Bilgi ve \u0130leti\u015fim Teknolojileri Akademisi verilerine g\u00f6re cep telefonu markalar\u0131 ocakta ge\u00e7en y\u0131l\u0131n ayn\u0131 ay\u0131na g\u00f6re y\u00fczde 36.6 d\u00fc\u015f\u00fc\u015fle toplam 20.4 milyon cihaz sevkiyat\u0131 ger\u00e7ekle\u015ftirdi. \u00c7in\u2019de \u015fubat\u0131n ilk iki haftas\u0131nda bir \u00f6nceki y\u0131l\u0131n ayn\u0131 d\u00f6nemine k\u0131yasla otomobil sat\u0131\u015flar\u0131 ise y\u00fczde 92 d\u00fc\u015ft\u00fc.", "keywords": [], "meta_keywords": ["koronavir\u00fcs", "\u00e7in", "ekonomi"], "tags": [], "authors": [], "publish_date": null, "summary": "", "article_html": "", "meta_description": "Koronavir\u00fcs, dev \u015firketleri tehdit ediyor. Vir\u00fcs\u00fcn ekonomik etkisinin iki senaryoya g\u00f6re analiz edildi\u011fi raporda en az be\u015f milyon \u015firketin vir\u00fcs\u00fcn etkiledi\u011fi b\u00f6lgelerde tedarik\u00e7ilerinin bulunmas\u0131 dolay\u0131s\u0131yla risk alt\u0131nda oldu\u011funa dikkat \u00e7ekildi.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Koronavir\u00fcs, dev \u015firketleri tehdit ediyor. Vir\u00fcs\u00fcn ekonomik etkisinin iki senaryoya g\u00f6re analiz edildi\u011fi raporda en az be\u015f milyon \u015firketin vir\u00fcs\u00fcn etkiledi\u011fi b\u00f6lgelerde tedarik\u00e7ilerinin bulunmas\u0131 dolay\u0131s\u0131yla risk alt\u0131nda oldu\u011funa dikkat \u00e7ekildi.", "keywords": "koronavir\u00fcs, \u00e7in, ekonomi", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "Vir\u00fcse kar\u015f\u0131 2 senaryo", "description": "", "image": "https://icdn.turkiyegazetesi.com.tr/images/anamanset/2020_02/viruse-karsi-2-senaryo-1582676402.jpg", "url": "https://www.turkiyegazetesi.com.tr/ekonomi/684003.aspx"}, "og": {"type": "Article", "title": "Vir\u00fcse kar\u015f\u0131 2 senaryo", "url": "https://www.turkiyegazetesi.com.tr/ekonomi/684003.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/anamanset/2020_02/viruse-karsi-2-senaryo-1582676402.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/ekonomi/684003.aspx"}