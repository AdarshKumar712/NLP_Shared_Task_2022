{"source_url": "https://web.archive.org", "url": "https://web.archive.org/web/20200428015330id_/https://tvn24.pl/swiat/koronawirus-we-francji-patogen-przedostal-sie-do-ujec-wody-ktora-myje-sie-ulice-i-podlewa-ogrodki-4561017?source=rss", "title": "Koronawirus w Pary\u017cu przedosta\u0142 si\u0119 do uj\u0119\u0107 wody, kt\u00f3r\u0105 myje si\u0119 ulice i podlewa ogr\u00f3dki", "top_image": "https://tvn24.pl/najnowsze/cdn-zdjecie-x7qt07-w-paryzu-koronawirus-przedostal-sie-do-ujec-wody-ktora-myje-sie-ulice-4560708/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-x7qt07-w-paryzu-koronawirus-przedostal-sie-do-ujec-wody-ktora-myje-sie-ulice-4560708/alternates/LANDSCAPE_1280", "images": ["https://tvn24.pl/najnowsze/cdn-zdjecie-x7qt07-w-paryzu-koronawirus-przedostal-sie-do-ujec-wody-ktora-myje-sie-ulice-4560708/alternates/LANDSCAPE_1280"], "movies": [], "text": "W Pary\u017cu w czterech z 27 uj\u0119\u0107 wody s\u0142u\u017cby sanitarne wykry\u0142y koronawirusa. Woda z nich, cho\u0107 niezdatna do picia, u\u017cywana jest mi\u0119dzy innymi do mycia ulic francuskiej stolicy.\n\nWoda niezdatna do picia z wykrytym koronawirusem pochodzi z Sekwany i kana\u0142u Ourcq. U\u017cywana jest do mycia sto\u0142ecznych ulic i podlewania ogrod\u00f3w czy wykorzystywana jest w fontannach, kt\u00f3re s\u0105 obecnie nieczynne. Po wykryciu wirusa w pr\u00f3bkach wody miasto zablokowa\u0142o zanieczyszczone uj\u0119cia.\n\nParyski ratusz zapewnia, \u017ce sto\u0142eczna sie\u0107 wodoci\u0105gowa jest bezpieczna i nadal mo\u017cna pi\u0107 wod\u0119 z kranu bez ryzyka dla zdrowia. Sie\u0107 wody pitnej jest odseparowana od sieci wody niezdatnej do picia \u2013 o\u015bwiadczy\u0142a w stacji BFM TV przedstawicielka w\u0142adz miasta ds. polityki zdrowia Anne Souyris. Przyzna\u0142a, \u017ce zanieczyszczenie wody pitnej \"by\u0142oby katastrof\u0105 dla Pary\u017ca\".\n\nAgencja zdrowia: nie udowodniono, \u017ce woda mo\u017ce by\u0107 \u017ar\u00f3d\u0142em zaka\u017ce\u0144 koronawirusem\n\nAgencja zdrowia regionu Ile-de-France podkre\u015bla, \u017ce w badaniach naukowych nie udowodniono, i\u017c koronawirus utrzymuje si\u0119 w wodzie, a woda mo\u017ce by\u0107 \u017ar\u00f3d\u0142em zaka\u017ce\u0144 tym patogenem.\n\nW poniedzia\u0142ek francuskie w\u0142adze poinformowa\u0142y, \u017ce liczba \u015bmiertelnych przypadk\u00f3w w\u015br\u00f3d zaka\u017conych koronawirusem przekroczy\u0142a 20 tysi\u0119cy. Bilans pokazuje liczb\u0119 20 265 zmar\u0142ych, u kt\u00f3rych wykryto SARS-CoV-2.\n\nAutor:tmw//rzw", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "W Pary\u017cu w czterech z 27 uj\u0119\u0107 wody s\u0142u\u017cby sanitarne wykry\u0142y koronawirusa. Woda z nich, cho\u0107 niezdatna do picia, u\u017cywana jest mi\u0119dzy innymi do mycia ulic francuskiej stolicy.", "meta_lang": "", "meta_favicon": "/static/manifests/swiat/icons/favicon.ico", "meta_data": {"description": "W Pary\u017cu w czterech z 27 uj\u0119\u0107 wody s\u0142u\u017cby sanitarne wykry\u0142y koronawirusa. Woda z nich, cho\u0107 niezdatna do picia, u\u017cywana jest mi\u0119dzy innymi do mycia ulic francuskiej stolicy.", "mobile-web-app-capable": "yes", "theme-color": "#fff", "msapplication-TileImage": "/static/manifests/swiat/icons/mstile-150x150.png", "msapplication-config": "/static/manifests/swiat/browserconfig.xml", "apple-mobile-web-app-title": "swiat", "application-name": "swiat", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/swiat/koronawirus-we-francji-patogen-przedostal-sie-do-ujec-wody-ktora-myje-sie-ulice-i-podlewa-ogrodki-4561017", "title": "Koronawirus w Pary\u017cu przedosta\u0142 si\u0119 do uj\u0119\u0107 wody, kt\u00f3r\u0105 myje si\u0119 ulice i podlewa ogr\u00f3dki", "description": "W Pary\u017cu w czterech z 27 uj\u0119\u0107 wody s\u0142u\u017cby sanitarne wykry\u0142y koronawirusa. Woda z nich, cho\u0107 niezdatna do picia, u\u017cywana jest mi\u0119dzy innymi do mycia ulic francuskiej stolicy.", "image": "https://tvn24.pl/najnowsze/cdn-zdjecie-x7qt07-w-paryzu-koronawirus-przedostal-sie-do-ujec-wody-ktora-myje-sie-ulice-4560708/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-x7qt07-w-paryzu-koronawirus-przedostal-sie-do-ujec-wody-ktora-myje-sie-ulice-4560708/alternates/LANDSCAPE_1280"}, "next-head-count": 50}, "canonical_link": "https://tvn24.pl/swiat/koronawirus-we-francji-patogen-przedostal-sie-do-ujec-wody-ktora-myje-sie-ulice-i-podlewa-ogrodki-4561017"}