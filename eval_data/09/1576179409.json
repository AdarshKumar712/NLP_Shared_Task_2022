{"source_url": "https://web.archive.org", "url": "https://web.archive.org/web/20211211051838id_/https://www.polsatnews.pl/wiadomosc/2020-04-12/nie-zachowujmy-sie-jak-poncjusz-pilat-nie-umywajmy-rak-wystarcza-72-glosy-bortniczuk-do-poslow/", "title": "\"Nie zachowujmy si\u0119 jak Poncjusz Pi\u0142at. Wystarcz\u0105 72 g\u0142osy\"", "top_image": "https://ipla.pluscdn.pl/dituel/cp/et/etp1oufijh11qv4b83akpqyi2n5nmnj7.jpg", "meta_img": "https://ipla.pluscdn.pl/dituel/cp/et/etp1oufijh11qv4b83akpqyi2n5nmnj7.jpg", "images": ["https://ipla.pluscdn.pl/dituel/cp/pv/pvsfjursceabstyzz9hxnco1uxfsdryi.png", "https://ipla.pluscdn.pl/dituel/cp/fw/fwd7mfxuv5wtymgknzf6egomg5nmcvaq.jpg", "https://ipla.pluscdn.pl/dituel/cp/et/etp1oufijh11qv4b83akpqyi2n5nmnj7.jpg", "https://web.archive.org/templates/pnews2018/build/gfx/logo.svg?v=1.2", "https://ipla.pluscdn.pl/dituel/cp/r2/r2c3jps82fgkqr637wh18mzdy7j43udb.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "- Apeluj\u0119, zw\u0142aszcza do opozycji, bo wystarcz\u0105 72 g\u0142osy, by przesun\u0105\u0107 wybory prezydenckie. Nie zachowujmy si\u0119, pos\u0142owie, jak Poncjusz Pi\u0142at - nie umywajmy r\u0105k - powiedzia\u0142 Kamil Bortniczuk. Pose\u0142 na antenie Polsat News przekonywa\u0142 do poparcia projektu ustawy Porozumienia, kt\u00f3ry przesuwa wybory prezydenckie o dwa lata.\n\nPomys\u0142 Porozumienia popiera Zjednoczona Prawica, ale do jego przeforsowania potrzebna jest wi\u0119kszo\u015b\u0107 konstytucyjna, a wi\u0119c g\u0142osy opozycji.\n\n- Uda\u0142o nam si\u0119 przekona\u0107 PiS do projektu zmiany konstytucji, systemowego wyd\u0142u\u017cenia kadencji prezydenta o 7 lat i przeprowadzenia nast\u0119pnych wybor\u00f3w za dwa lata - przypomnia\u0142 w \"\u015aniadaniu w Polsat News\" pomys\u0142 partii Jaros\u0142awa Gowina Kamil Bortniczuk.\n\nZOBACZ: Projekt zmiany konstytucji w Sejmie\n\nJak t\u0142umaczy\u0142, \"w interesie opozycji jest przeprowadzenie wybor\u00f3w p\u00f3\u017aniej, gdy nastroje spo\u0142eczne w zwi\u0105zku z koronawirusem b\u0119d\u0105 gorsze\". - Po stronie Zjednoczonej Prawicy jest natomiast kalendarz wyborczy i konstytucja. Wybory s\u0105 skutecznie og\u0142oszone na 10 maja i to jest prawny fakt. My proponujemy rozwi\u0105zanie kompromisowe - przekaza\u0142.\n\nWideo:\"Nie zachowujmy si\u0119 jak Poncjusz Pi\u0142at. Wystarcz\u0105 72 g\u0142osy\" - Bortniczuk do pos\u0142\u00f3w\n\n- Zr\u00f3bmy wybory za dwa lata, gdy sytuacja wr\u00f3ci do normalno\u015bci. Jako parlamentarzy\u015bci mamy narz\u0119dzia - apelowa\u0142.\n\n\"Nie ufam Jaros\u0142awowi Kaczy\u0144skiemu\"\n\n- \u017baden pose\u0142, \u017cadna pos\u0142anka Lewicy nie do\u0142o\u017cy r\u0119ki do zmiany konstytucji. Nie dlatego, \u017ce proponuje to pan Jaros\u0142aw Gowin, ale nie ufam Jaros\u0142awowi Kaczy\u0144skiemu, kt\u00f3ry wielokrotnie udowodni\u0142, \u017ce przez swoj\u0105 chor\u0105 wyobra\u017ani\u0119 polityki jest w stanie doprowadzi\u0107 do tego, \u017ce b\u0119dziemy mieli roz\u0142am spo\u0142eczny - powiedzia\u0142 Krzysztof Gawkowski z Lewicy. W jego ocenie problem rozwi\u0105za\u0142oby wprowadzenie \"stanu kl\u0119ski \u017cywio\u0142owej\".\n\nKonsekwentnie m\u00f3wimy, \u017ce wybory w maju nie powinny si\u0119 odby\u0107, natomiast Jaros\u0142aw Kaczy\u0144ski pr\u00f3buje zarazi\u0107 wszystkich swym wyborczym ob\u0142\u0119dem. Wybor\u00f3w w maju nie b\u0119dzie. Prawdopodobnie do 7 maja Senat b\u0119dzie nad ustaw\u0105 pracowa\u0107 i pewnie j\u0105 odrzuci. 8 maja zajmie si\u0119 ni\u0105 Sejm. Czy 10 maja odb\u0119d\u0105 si\u0119 wybory? - zapyta\u0142 S\u0142awomir Neumann z KO.\n\n- Pewnie marsza\u0142ek Sejmu przesunie je na 17 maja - wtr\u0105ci\u0142 prowadz\u0105cy Tomasz Macha\u0142a.\n\n- Je\u017celi marsza\u0142ek b\u0119dzie chcia\u0142a stan\u0105\u0107 przed Trybuna\u0142em Stanu, robi\u0107 taki cyrk... Je\u015bli PiS b\u0119dzie chcia\u0142o wm\u00f3wi\u0107 wszystkim, \u017ce przez tydzie\u0144 mo\u017cna przygotowa\u0107 now\u0105 formu\u0142\u0119 wybor\u00f3w, to b\u0119dzie to absurdalne - oceni\u0142 Neumann.\n\nZOBACZ: Neumann o \"symbolicznej arogancji w\u0142adzy\" 10 kwietnia. Zacytowa\u0142 dawny tweet Dudy\n\nEuropos\u0142anka PiS Joanna Kopci\u0144ska zapewnia\u0142a, ze nikt nie narazi \u017cycia i zdrowia Polak\u00f3w. - Wybory og\u0142oszono zanim \u015bwiat opanowa\u0142 koronawirus. Nie mo\u017cna terminu g\u0142osowania zmieni\u0107 tylko dlatego, \u017ce opozycja tego chce. Musimy stosowa\u0107 przepisy prawa - trzeba znale\u017a\u0107 najlepsze rozwi\u0105zanie nie \u0142ami\u0105c konstytucji. Podkre\u015blam, nikt nie narazi \u017cycia i zdrowia Polak\u00f3w. Wkr\u00f3tce minister zdrowia ma wyda\u0107 swoj\u0105 rekomendacj\u0119. Wybory korespondencyjne s\u0105 jednym z rozwi\u0105za\u0144, \u017ceby g\u0142osowanie przeprowadzi\u0107 w spos\u00f3b bezpieczny - oceni\u0142a.\n\nWIDEO - Sp\u0142on\u0105\u0142 dom uczestniczki programu \"Nasz Nowy Dom\" Twoja przegl\u0105darka nie wspiera odtwarzacza wideo...\n\nml/ Polsat News", "keywords": [], "meta_keywords": [""], "tags": [], "authors": ["Polsat News", "Ml"], "publish_date": "Sun Apr 12 00:00:00 2020", "summary": "", "article_html": "", "meta_description": "- Apeluj\u0119, zw\u0142aszcza do opozycji, bo wystarcz\u0105 72 g\u0142osy, by przesun\u0105\u0107 wybory prezydenckie. Nie zachowujmy si\u0119, pos\u0142owie, jak Poncjusz Pi\u0142at - nie umywajmy r\u0105k - powiedzia\u0142 Kamil Bortniczuk. Pose\u0142 na antenie Polsat News przekonywa\u0142 do poparcia projektu ustawy Porozumienia, kt\u00f3ry przesuwa wybory prezydenckie o dwa lata.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "- Apeluj\u0119, zw\u0142aszcza do opozycji, bo wystarcz\u0105 72 g\u0142osy, by przesun\u0105\u0107 wybory prezydenckie. Nie zachowujmy si\u0119, pos\u0142owie, jak Poncjusz Pi\u0142at - nie umywajmy r\u0105k - powiedzia\u0142 Kamil Bortniczuk. Pose\u0142 na antenie Polsat News przekonywa\u0142 do poparcia projektu ustawy Porozumienia, kt\u00f3ry przesuwa wybory prezydenckie o dwa lata.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-04-12/nie-zachowujmy-sie-jak-poncjusz-pilat-nie-umywajmy-rak-wystarcza-72-glosy-bortniczuk-do-poslow/", "title": "\"Nie zachowujmy si\u0119 jak Poncjusz Pi\u0142at. Wystarcz\u0105 72 g\u0142osy\" - Bortniczuk do pos\u0142\u00f3w - Polsat News", "description": "- Apeluj\u0119, zw\u0142aszcza do opozycji, bo wystarcz\u0105 72 g\u0142osy, by przesun\u0105\u0107 wybory prezydenckie. Nie zachowujmy si\u0119, pos\u0142owie, jak Poncjusz Pi\u0142at - nie umywajmy r\u0105k - powiedzia\u0142 Kamil Bortniczuk. Pose\u0142 na antenie Polsat News przekonywa\u0142 do poparcia projektu ustawy Porozumienia, kt\u00f3ry przesuwa wybory prezydenckie o dwa lata.", "image": "https://ipla.pluscdn.pl/dituel/cp/et/etp1oufijh11qv4b83akpqyi2n5nmnj7.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "msapplication-TileColor": "#00b0d2", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-04-12/nie-zachowujmy-sie-jak-poncjusz-pilat-nie-umywajmy-rak-wystarcza-72-glosy-bortniczuk-do-poslow/"}