{"source_url": "https://www.ilmattino.it", "url": "https://www.ilmattino.it/napoli/cronaca/coronavirus_e_funerali_sindaco_saviano_ultime_notizie_oggi-5180824.html", "title": "Coronavirus, il funerale dello scandalo: tre soste e due benedizioni tra pianti e baci alla vedova", "top_image": "https://www.ilmattino.it/photos/MED/08/24/5180824_0758_schermata_2020_04_20_alle_07.58.03.jpg", "meta_img": "https://www.ilmattino.it/photos/MED/08/24/5180824_0758_schermata_2020_04_20_alle_07.58.03.jpg", "images": ["https://www.ilmattino.it/photos/LOW/59/36/5185936_1416_pz.jpg", "https://www.ilmessaggero.it/casa/showcase_img/logo-453.jpg", "https://www.ilmattino.it/photos/THUMB/89/66/5188966_pckg_210158768180336608-20200424.jpg", "https://www.ilmattino.it/photos/MED/08/24/5180824_0758_schermata_2020_04_20_alle_07.58.03.jpg", "https://www.ilmattino.it/photos/LOW/78/98/5187898_1250_2fe7bd69_8569_4471_b6f0_fbfa88fb583c.jpg", "https://www.ilmessaggero.it/casa/showcase_img/285966.jpg", "https://www.ilmattino.it/img/logo_tv.png", "https://www.ilmattino.it/photos/THUMB/90/93/5179093_0949_zav.jpg", "https://caltagironeeditore01.wt-eu02.net/927615140575951/wt.pl?p=328,0", "https://www.guidalloshopping.com/wp-content/uploads/2020/04/Schermata-2020-04-08-alle-17.03.08-300x196.png", "https://www.ilmattino.it/photos/THUMB/89/15/5188915_pckg_2501587681803610012-20200424.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://www.ilmattino.it/photos/MED/85/28/5188528_2206_thumbnail_2385129.jpg", "https://www.ilmattino.it/photos/THUMB/86/68/5178668_1944_folla_in.jpg", "https://www.ilmattino.it/photos/THUMB/83/36/5178336_1412_zin.jpg", "https://www.ilmattino.it/photos/LOW/59/48/5185948_43_20200422055824.jpg", "https://www.ilmattino.it/img/logo.png", "https://www.ilmattino.it/photos/THUMB/89/42/5188942_0751_schermata_2020_04_24_alle_07.51.03.jpg", "https://www.ilmattino.it/img/mobile/AjaxLoader_small.gif.pagespeed.ce.cbYj-lHmGY.gif", "https://utils.cedsdigital.it/promo_shop.php?what=img&id_testata=4&ad=dx", "https://www.ilmattino.it/photos/PANORAMA/08/24/5180824_0758_schermata_2020_04_20_alle_07.58.03.jpg", "https://www.ilmattino.it/photos/THUMB/89/69/5188969_0749_schermata_2020_04_24_alle_07.49.26.jpg", "https://www.ilmessaggero.it/img/testatina_casa.jpg", "https://www.ilmattino.it/photos/LOW/76/73/5187673_1007_twitter_salvini.jpg", "https://www.ilmessaggero.it/img/logo_guidalloshopping.png", "https://www.ilmattino.it/photos/LOW/83/25/5188325_22_04_20_dimessa_centenaria_malata_di_covid_a_messina_01_44_web.jpg", "https://www.ilmattino.it/photos/THUMB/89/51/5188951_0857_mg.jpg"], "movies": [], "text": "Come un treno direttissimo trasformato in un accelerato. Un viaggio che doveva riservare alla salma di Carmine Sommese due sole tappe, l'ospedale avellinese in cui \u00e8 deceduto e il cimitero del suo paese, e che invece si \u00e8 trasformato in sorta di via crucis non autorizzata, con la bufera che \u00e8 conseguita. Quanto \u00e8 successo a Saviano \u00e8 infatti la punta dell'iceberg di una scia di eventi illegali ed inopportuni.\n\nCarmine Sommese \u00e8 deceduto venerd\u00ec all'ospedale Moscati di Avellino, dove era ricoverato da quasi un mese dopo aver contratto il Coronavirus. Sabato mattina, l'auto delle onoranze funebri \u00e8 arrivata alla cittadella ospedaliera del capoluogo irpino attivando la ormai tristemente consueta procedura di prelievo della salma (nello stesso giorno al Moscati \u00e8 morto un 43enne di Ariano) per poi incamminarsi verso l'entrata della A16 in direzione Napoli.\n\nLEGGI ANCHE Funerali proibiti, Saviano diventa zona rossa\n\nPer arrivare direttamente a Saviano l'auto con il feretro di Sommese avrebbe potuto deviare sulla A30 e uscire a Nola. Ma non \u00e8 andata cos\u00ec. L'auto, ancora sulla A16, \u00e8 uscita e ha fatto una prima tappa a Baiano, davanti alla clinica Villa Maria, dove Sommese operava e che peraltro \u00e8 vicina all'abitazione dello stesso medico. A diversi metri di distanza c'erano cinque sindaci del Baianese: il padrone di casa Enrico Montanaro (Baiano), e poi Domenico Biancardi (Avella, nonch\u00e9 presidente della Provincia di Avellino), Alessandro Napolitano (Mugnano del Cardinale), Raffaele Colucci (Sirignano) e Marco Alaia (Sperone), tutti in mascherina e fascia tricolore; nei pressi della clinica c'erano una decina di parenti di Sommese, poi alcuni dipendenti di Villa Maria sono scesi a rendere omaggio mentre il parroco di Baiano, don Fiorelmo, ha benedetto - \u00aba debita distanza\u00bb dice chi era presente - il feretro. Tutto \u00e8 durato al massimo dieci minuti, continua il racconto dei presenti, durante i quali carabinieri, vigili urbani e protezione civile hanno fatto servizio d'ordine rimandando anche a casa alcune persone scese dalle loro abitazioni e gli automobilisti di passaggio incuriositi da quanto stava accadendo. Dopo il commiato l'auto delle onoranze funebri \u00e8 ripartita tra gli applausi di persone affacciate ai balconi, seguita da quelle dei parenti di Carmine Sommese. Le polemiche sono scoppiate subito sui social, molti si sono chiesti perch\u00e9 si sia permesso questo corteo funebre, e perch\u00e9 sindaci e forze dell'ordine abbiano permesso che accadesse. I dubbi verranno chiariti attraverso le informative che i carabinieri di Baiano hanno inviato alla Prefettura, e, stando a quanto emerge, anche alla Procura di Avellino che potrebbe aprire un fascicolo di indagine. Lo stesso prefetto di Avellino, Paola Spena, ha inviato una diffida formale ai cinque sindaci presenti.\n\n\n\nNon \u00e8 finita qui. Prima di arrivare a Saviano il feretro ha fatto un'altra tappa, entrando addirittura nell'atrio dell'ospedale Santa Maria della Piet\u00e0 dove il sindaco Sommese era primario del reparto di chirurgia. Cancelli spalancati e uno stuolo di medici e infermieri pronti a dare l'ultimo addio al compianto collega. Il carro si \u00e8 fermato proprio davanti all'ingresso del nosocomio. L\u00ec il portellone della macchina funebre \u00e8 stato addirittura aperto e il consigliere regionale Pasquale Sommese ha pronunciato parole di cordoglio mentre al suo fianco un sacerdote impartiva la benedizione. Il segno della croce, i baci da lontano, ma qualcuno si \u00e8 spinto oltre abbracciando addirittura la vedova mentre dai video si vede chiaramente anche un'infermiera appoggiare la mano sul vetro del carro dopo essersela portata alla bocca per baciarla., oggetto per questo di numerose polemiche: \u00abNon sapevo - racconta - che la salma di Sommese si sarebbe fermata all'ospedale. Mi trovavo l\u00ec perch\u00e9 un'ora prima mi era stato chiesto di presenziare a una cerimonia di commiato dove io ho letto un messaggio a nome di tutti i colleghi dell'area nolana. Un momento di cordoglio autorizzato e alla presenza delle forze dell'ordine e della Protezione Civile. Poi, come le altre autorit\u00e0, siamo andati via; quando sono uscito ho visto l'auto funebre gi\u00e0 parcheggiata davanti alle scale dell'ingresso dell'ospedale e sono tornato l\u00ec. Non ho difficolt\u00e0 ad ammettere una mia responsabilit\u00e0 e un mio errore. Come sindaco e tutore dell'ordine pubblico - ammette Minieri - avrei dovuto chiedere a tutti di sgomberare quanto prima. La legge me lo avrebbe imposto e io non l'ho fatto. Preciso per\u00f2 di non aver autorizzato, n\u00e9 tantomeno n\u00e9 avevo ricevuto alcuna richiesta, sul territorio della citt\u00e0 di Nola alcuna manifestazione che potesse determinare assembramenti incontrollati\u00bb.\n\nLEGGI ANCHE E la Procura di Nola apre un'inchiesta\n\nUna cerimonia in due momenti, una autorizzata, l'altra no. Stessa versione fornita dall'Asl Na 3 Sud attraverso il direttore sanitario Gaetano D'Onofrio: \u00abAlle 10 di sabato la direzione del presidio ha autorizzato un momento di raccoglimento in ricordo del dottore Sommese, fatto con i rappresentanti delle forze dell'ordine e le istituzioni nel pieno rispetto delle distanze imposte dalle misure anti-Covid e durato pochi minuti. Dopo, senza nessuna autorizzazione ed in modo arbitrario \u00e8 arrivato il carro funebre\u00bb. Resta il mistero dei cancelli aperti per fare entrare il feretro e delle persone presenti. Nessuno dice di sapere nulla e sempre dall'Asl Na 3 Sud fanno sapere che \u00e8 stata disposta una indagine interna della direzione di presidio.\n\nUltimo aggiornamento: 09:12\n\n\u00a9 RIPRODUZIONE RISERVATA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Come un treno direttissimo trasformato in un accelerato. Un viaggio che doveva riservare alla salma di Carmine Sommese due sole tappe, l'ospedale avellinese in cui \u00e8 deceduto e il cimitero...", "meta_lang": "it", "meta_favicon": "", "meta_data": {"viewport": "width=device-width", "description": "Come un treno direttissimo trasformato in un accelerato. Un viaggio che doveva riservare alla salma di Carmine Sommese due sole tappe, l'ospedale avellinese in cui \u00e8 deceduto e il cimitero...", "robots": "index,follow", "article": {"content_tier": "metered"}, "pay": 1, "og": {"type": "article", "title": "Coronavirus, il funerale dello scandalo: tre soste e due benedizioni tra pianti e baci alla vedova", "url": "https://www.ilmattino.it/napoli/cronaca/coronavirus_e_funerali_sindaco_saviano_ultime_notizie_oggi-5180824.html", "image": "https://www.ilmattino.it/photos/MED/08/24/5180824_0758_schermata_2020_04_20_alle_07.58.03.jpg", "description": "Come un treno direttissimo trasformato in un accelerato. Un viaggio che doveva riservare alla salma di Carmine Sommese due sole tappe, l'ospedale avellinese in cui \u00e8 deceduto e il cimitero..."}, "fb": {"pages": 210639995470, "app_id": 2484655151607357}, "twitter": {"card": "summary_large_image", "url": "https://www.ilmattino.it/napoli/cronaca/coronavirus_e_funerali_sindaco_saviano_ultime_notizie_oggi-5180824.html", "site": "@mattinodinapoli", "title": "Coronavirus, il funerale dello scandalo: tre soste e due benedizioni tra pianti e baci alla vedova", "description": "Come un treno direttissimo trasformato in un accelerato. Un viaggio che doveva riservare alla salma di Carmine Sommese due sole tappe, l'ospedale avellinese in cui \u00e8 deceduto e il cimitero...", "image": "https://www.ilmattino.it/photos/MED/08/24/5180824_0758_schermata_2020_04_20_alle_07.58.03.jpg"}}, "canonical_link": "https://www.ilmattino.it/napoli/cronaca/coronavirus_e_funerali_sindaco_saviano_ultime_notizie_oggi-5180824.html"}