{"source_url": "https://web.archive.org", "url": "https://web.archive.org/web/20200326183056id_/https://www.haberler.com/ogrencilerin-elinden-kalem-velilerin-ellerinden-13051383-haberi/", "title": "\u00d6\u011frencilerin elinden kalem, velilerin ellerinden kitap d\u00fc\u015fm\u00fcyor - KIRKLAREL\u0130", "top_image": "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg", "meta_img": "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg", "https://web.archive.org/static/img/tasarim/haberler-logo.svg"], "movies": [], "text": "\u00d6\u011frencilerin elinden kalem, velilerin ellerinden kitap d\u00fc\u015fm\u00fcyor - KIRKLAREL\u0130 K\u0131rklareli'nde \u00f6\u011frenci ve aileleri, pazartesi g\u00fcn\u00fc ba\u015flayan \"uzaktan e\u011fitim\" uygulamas\u0131ndan memnun.Milli E\u011fitim Bakanl\u0131\u011f\u0131nca, yeni tip koronavir\u00fcs\u00fcn (Kovid-19) yay\u0131lmas\u0131n\u0131 engellemek amac\u0131yla ba\u015flat\u0131lan \"uzaktan e\u011fitim\" kapsam\u0131nda, \u00f6\u011frenciler evde ekran ba\u015f\u0131na ge\u00e7iyor.\n\nK\u0131rklareli'nde \u00f6\u011frenci ve aileleri, pazartesi g\u00fcn\u00fc ba\u015flayan \"uzaktan e\u011fitim\" uygulamas\u0131ndan memnun.\n\nMilli E\u011fitim Bakanl\u0131\u011f\u0131nca, yeni tip koronavir\u00fcs\u00fcn (Kovid-19) yay\u0131lmas\u0131n\u0131 engellemek amac\u0131yla ba\u015flat\u0131lan \"uzaktan e\u011fitim\" kapsam\u0131nda, \u00f6\u011frenciler evde ekran ba\u015f\u0131na ge\u00e7iyor.\n\nEvdeki anne ve babalar ise K\u0131rklareli Valisi Osman Bilgin'in himayesinde ba\u015flat\u0131lan \"Eller Ellerle De\u011fil Kitaplarla Bulu\u015fuyor\" projesi kapsam\u0131nda temin ettikleri kitaplar\u0131 okuyarak zaman ge\u00e7iriyor.\n\nZiya G\u00f6kalp 5. s\u0131n\u0131f \u00f6\u011frencisi Fatih Sert, AA muhabirine, ilk kez uzaktan e\u011fitim sistemiyle ders \u00e7al\u0131\u015ft\u0131\u011f\u0131n\u0131, derslerinden geri kalmad\u0131\u011f\u0131 i\u00e7in mutlu oldu\u011funu s\u00f6yledi.\n\nFatih Sert'in annesi Elif Sert ise devlet yetkilileri ve uzmanlar\u0131n \"evden \u00e7\u0131kmay\u0131n\" uyar\u0131lar\u0131n\u0131 dikkate ald\u0131klar\u0131n\u0131 ifade etti.\n\nMilli E\u011fitim Bakan\u0131 Ziya Sel\u00e7uk ve ekibine, \"uzaktan e\u011fitim\" uygulamas\u0131 i\u00e7in te\u015fekk\u00fcr eden Sert, \"\u00c7ocuklar\u0131m sisteme \u00e7abuk adapte oldu. Sistem ger\u00e7ekten \u00e7ok g\u00fczel. Hem e\u011fitim hem \u00f6\u011fretim hem e\u011flence var. \u00c7ocuklar\u0131ma olumlu katk\u0131lar\u0131 oluyor. Allah hepimiz hakk\u0131nda hay\u0131rl\u0131s\u0131n\u0131 versin.\" dedi.\n\nSert, \u00e7ocuklar\u0131 sayesinde evde daha fazla kitap okumaya ba\u015flad\u0131\u011f\u0131n\u0131 dile getirdi.\n\n\"Evde uygulanabilecek en iyi e\u011fitim sistemi bu herhalde\"\n\nFen Lisesi 9. s\u0131n\u0131f \u00f6\u011frencisi Hayrettin Akg\u00fcl ise \"uzaktan e\u011fitim\" sistemini evde ba\u015far\u0131l\u0131 \u015fekilde s\u00fcrd\u00fcrd\u00fcklerini dile getirdi.\n\nAra s\u0131ra okulunu da \u00f6zledi\u011fini anlatan Akg\u00fcl, ancak evde ders g\u00f6rmenin de motivasyon sa\u011flad\u0131\u011f\u0131n\u0131 ifade etti.\n\n\u0130mam Hatip Ortaokulu 6. s\u0131n\u0131f \u00f6\u011frencisi i\u015fitme engelli Akg\u00fcl Akg\u00fcl de engeline ra\u011fmen derslerini rahatl\u0131kla takip edebildi\u011fini anlatt\u0131.\n\nHayrettin ile Akg\u00fcl'\u00fcn babas\u0131 Muzaffer Akg\u00fcl, okullar\u0131n kapal\u0131 oldu\u011fu d\u00f6nemde uzaktan e\u011fitimin \u00e7ocuklara bir\u00e7ok faydas\u0131n\u0131n olaca\u011f\u0131na inand\u0131\u011f\u0131n\u0131 vurgulayarak, \"\u00d6\u011frenciler e\u011fitimlerinden kopmam\u0131\u015f oldu. Milli E\u011fitim Bakanl\u0131\u011f\u0131m\u0131z\u0131 tebrik ediyoruz. Evde uygulanabilecek en iyi e\u011fitim sistemi bu herhalde.\" diye konu\u015ftu.\n\nMuzaffer Akg\u00fcl, \u00e7ocuklar\u0131n\u0131n ders \u00e7al\u0131\u015ft\u0131\u011f\u0131 vakitlerde kendisinin de bol bol kitap okuyarak zaman\u0131n\u0131 de\u011ferlendirdi\u011fini kaydetti.\n\n\u0130stiklal Ortaokulu \u00f6\u011frencisi Ilgaz \u0130plik\u00e7i, EBA \u00fczerinden ders verilmesini destekledi\u011fini ancak ders s\u00fcrelerinin uzat\u0131lmas\u0131 gerekti\u011fini ifade etti.\n\nIlgaz'\u0131n babas\u0131 Ersin \u0130plik\u00e7i ise koronavir\u00fcs salg\u0131n\u0131n\u0131n t\u00fcm d\u00fcnyada etkili oldu\u011fu bir d\u00f6nemde devletin, vatanda\u015flar\u0131n\u0131n sa\u011fl\u0131\u011f\u0131 i\u00e7in bir\u00e7ok tedbir ald\u0131\u011f\u0131na i\u015faret etti.\n\n\u00d6\u011frencilerin e\u011fitimlerinden geri kalmamas\u0131 i\u00e7in Milli E\u011fitim Bakanl\u0131\u011f\u0131n\u0131n da uzaktan e\u011fitim sitemini devreye soktu\u011funu an\u0131msatan \u0130plik\u00e7i, \u015f\u00f6yle konu\u015ftu:\n\n\"Milli E\u011fitim Bakanl\u0131\u011f\u0131m\u0131z \u00e7ocuklar\u0131m\u0131z i\u00e7in t\u00fcm tedbirleri ald\u0131. Bu vir\u00fcs\u00fc en az zararla atlataca\u011f\u0131z. \u00c7ok zor bir s\u00fcre\u00e7teyiz. Devletimizin \u00e7al\u0131\u015fmalar\u0131 bizleri gururland\u0131r\u0131yor. Milli E\u011fitim Bakan\u0131m\u0131z\u0131n '\u00e7ocuklar\u0131m', Sa\u011fl\u0131k Bakan\u0131m\u0131z\u0131n 'hastam' diye hitap etmesi bizleri mutlu ediyor, kendimizi daha emin ve g\u00fcvende hissediyoruz.\"\n\nKaynak: AA", "keywords": [], "meta_keywords": ["K\u0131rklareli", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "K\u0131rklareli'nde \u00f6\u011frenci ve aileleri, pazartesi g\u00fcn\u00fc ba\u015flayan 'uzaktan e\u011fitim' uygulamas\u0131ndan memnun.Milli E\u011fitim Bakanl\u0131\u011f\u0131nca, yeni tip koronavir\u00fcs\u00fcn (Kovid-19) yay\u0131lmas\u0131n\u0131 engellemek amac\u0131yla ba\u015flat\u0131lan 'uzaktan e\u011fitim' kapsam\u0131nda, \u00f6\u011frenciler evde ekran ba\u015f\u0131na ge\u00e7iyor.", "meta_lang": "tr", "meta_favicon": "/touch-icon-iphone.png", "meta_data": {"description": "K\u0131rklareli'nde \u00f6\u011frenci ve aileleri, pazartesi g\u00fcn\u00fc ba\u015flayan 'uzaktan e\u011fitim' uygulamas\u0131ndan memnun.Milli E\u011fitim Bakanl\u0131\u011f\u0131nca, yeni tip koronavir\u00fcs\u00fcn (Kovid-19) yay\u0131lmas\u0131n\u0131 engellemek amac\u0131yla ba\u015flat\u0131lan 'uzaktan e\u011fitim' kapsam\u0131nda, \u00f6\u011frenciler evde ekran ba\u015f\u0131na ge\u00e7iyor.", "keywords": "K\u0131rklareli, G\u00fcncel", "image": "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg", "robots": "index, follow", "medium": "news", "dateCreated": "2020-03-25T12:23:55+03:00", "dateUpdated": "2020-03-25T12:26:49+03:00", "msapplication-starturl": "https://www.haberler.com", "article": {"id": 13051383, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "K\u0131rklareli, G\u00fcncel"}, "og": {"url": "https://www.haberler.com/ogrencilerin-elinden-kalem-velilerin-ellerinden-13051383-haberi/", "site_name": "Haberler.com", "locale": "tr_TR", "type": "article", "title": "\u00d6\u011frencilerin elinden kalem, velilerin ellerinden kitap d\u00fc\u015fm\u00fcyor - KIRKLAREL\u0130", "description": "K\u0131rklareli'nde \u00f6\u011frenci ve aileleri, pazartesi g\u00fcn\u00fc ba\u015flayan 'uzaktan e\u011fitim' uygulamas\u0131ndan memnun.Milli E\u011fitim Bakanl\u0131\u011f\u0131nca, yeni tip koronavir\u00fcs\u00fcn (Kovid-19) yay\u0131lmas\u0131n\u0131 engellemek amac\u0131yla ba\u015flat\u0131lan 'uzaktan e\u011fitim' kapsam\u0131nda, \u00f6\u011frenciler evde ekran ba\u015f\u0131na ge\u00e7iyor.", "image": {"identifier": "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg", "secure_url": "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg", "width": 640, "height": 360}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/ogrencilerin-elinden-kalem-velilerin-ellerinden-13051383-haberi/", "card": "summary_large_image", "site": "Haberler", "title": "\u00d6\u011frencilerin elinden kalem, velilerin ellerinden kitap d\u00fc\u015fm\u00fcyor - KIRKLAREL\u0130", "description": "K\u0131rklareli'nde \u00f6\u011frenci ve aileleri, pazartesi g\u00fcn\u00fc ba\u015flayan 'uzaktan e\u011fitim' uygulamas\u0131ndan memnun.Milli E\u011fitim Bakanl\u0131\u011f\u0131nca, yeni tip koronavir\u00fcs\u00fcn (Kovid-19) yay\u0131lmas\u0131n\u0131 engellemek amac\u0131yla ba\u015flat\u0131lan 'uzaktan e\u011fitim' kapsam\u0131nda, \u00f6\u011frenciler evde ekran ba\u015f\u0131na ge\u00e7iyor.", "image": "https://foto.haberler.com/haber/2020/03/25/ogrencilerin-elinden-kalem-velilerin-ellerind-13051383_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ogrencilerin-elinden-kalem-velilerin-ellerinden-13051383-haberi/"}