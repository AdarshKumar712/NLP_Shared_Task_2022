{"source_url": "https://wiadomosci.onet.pl", "url": "https://wiadomosci.onet.pl/trojmiasto/tczew-akt-oskarzenia-przeciwko-mezczyznie-ktory-oslepil-policjantow-laserem/qwfxdp1", "title": "Prawie o\u015blepi\u0142 policjant\u00f3w. Akt oskar\u017cenia przeciwko 23-latkowi z Tczewa", "top_image": "https://ocdn.eu/pulscms-transforms/1/xCHk9kqTURBXy84YTA2N2MyNTI0NDJhMGQxNjczYThkNjQ0M2M4NzJjNC5qcGVnk5UDAB_NA-jNAjKTCaZlZDcyY2IGkwXNAjrNASyBoTAB/sprawa-trafila-do-tczewskiego-sadu.jpg", "meta_img": "https://ocdn.eu/pulscms-transforms/1/xCHk9kqTURBXy84YTA2N2MyNTI0NDJhMGQxNjczYThkNjQ0M2M4NzJjNC5qcGVnk5UDAB_NA-jNAjKTCaZlZDcyY2IGkwXNAjrNASyBoTAB/sprawa-trafila-do-tczewskiego-sadu.jpg", "images": ["https://ocdn.eu/weather/weather_state_icons/2.svg", "https://ocdn.eu/pulscms-transforms/1/xCHk9kqTURBXy84YTA2N2MyNTI0NDJhMGQxNjczYThkNjQ0M2M4NzJjNC5qcGVnk5UDAB_NA-jNAjKTCaZlZDcyY2IGkwXNAjrNASyBoTAB/sprawa-trafila-do-tczewskiego-sadu.jpg", "https://ocdn.eu/wiadomosciucs/static/logo2017svg/desktop/logo_trojmiasto.svg", "data:image/png;base64,iVBORw0KGgoAAAANSUhEUgAAABAAAAAJCAQAAACRI2S5AAAAEElEQVR42mNkIAAYRxWAAQAG9gAKqv6+AwAAAABJRU5ErkJggg==", "https://ocdn.eu/pulscms-transforms/1/6D7k9kqTURBXy84YTA2N2MyNTI0NDJhMGQxNjczYThkNjQ0M2M4NzJjNC5qcGVnk5UDAB_NA-jNAjKTBc0DFM0BvJMJpmVkNzJjYgaBoTAB/sprawa-trafila-do-tczewskiego-sadu.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "- To by\u0142a silna wi\u0105zka laserowa - m\u00f3wi\u0142 Onetowi Dawid Krajewski, rzecznik tczewskiej policji.\n\nMa\u0142o brakowa\u0142o, a dw\u00f3ch funkcjonariuszy straci\u0142oby wzrok.\n\nWszystko dzia\u0142o si\u0119 na pocz\u0105tku stycznia. Dw\u00f3ch policjant\u00f3w jecha\u0142o ulic\u0105 Jedno\u015bci Narodu w Tczewie (woj. pomorskie). Nagle zostali o\u015blepieni laserem. Strumie\u0144 \u015bwiat\u0142a zosta\u0142 skierowany z bloku, z wysoko\u015bci czwartego pi\u0119tra.\n\nInny patrol dojecha\u0142 szybko na miejsce. Pom\u00f3g\u0142 rannym kolegom i zatrzyma\u0142 m\u0119\u017cczyzn\u0119, kt\u00f3rego podejrzewano o atak.\n\nBy\u0142 to 23-letni mieszkaniec Tczewa. Znaleziono przy nim laser, z kt\u00f3rego o\u015blepiono funkcjonariuszy. M\u0119\u017cczyzna us\u0142ysza\u0142 zarzut czynnej napa\u015bci na funkcjonariuszy.\n\nJak czytamy w komunikacie prokuratury: \"W wyniku dzia\u0142ania lasera funkcjonariusze doznali bowiem urazu obu ga\u0142ek ocznych z podra\u017cnieniem spoj\u00f3wek. Uraz ten spowodowa\u0142 naruszenie narz\u0105du wzroku na czas powy\u017cej 7 dni. Przy czym, jak wynika z opinii s\u0105dowo \u2013 lekarskiej, obaj pokrzywdzeni byli nara\u017ceni na ci\u0119\u017ckie uszkodzenie cia\u0142a w postaci trwa\u0142ego uszkodzenia wzroku\".\n\nM\u0119\u017cczyzna przyzna\u0142, \u017ce \u015bwieci\u0142 laserem. Podczas przes\u0142uchania zapewnia\u0142, \u017ce nie celowa\u0142 nim w policjant\u00f3w.\n\nGrozi mu do 10 lat wi\u0119zienia. \u015aledczy skierowali akt oskar\u017cenia do S\u0105du Rejonowego w Tczewie.", "keywords": [], "meta_keywords": [""], "tags": [], "authors": ["Dziennikarz Onetu"], "publish_date": "Tue Jun  2 11:06:02 2020", "summary": "", "article_html": "", "meta_description": "Na pocz\u0105tku stycznia dw\u00f3ch policjant\u00f3w, kt\u00f3rzy patrolowali centrum Tczewa, zosta\u0142o o\u015blepionych laserem. Napastnik zosta\u0142 uj\u0119ty przez innych funkcjonariuszy, kt\u00f3rzy ruszyli na pomoc rannym kolegom. Prokuratura ma ju\u017c gotowy akt oskar\u017cenia. M\u0119\u017cczy\u017anie grozi do 10 lat wi\u0119zienia.", "meta_lang": "pl", "meta_favicon": "", "meta_data": {"referrer": "unsafe-url", "DC.Identifier": "76a3d63a-7c65-4326-bb68-09aad0c93d43", "pkg-uuid": "76a3d63a-7c65-4326-bb68-09aad0c93d43", "detailType": "article", "serviceUuid": "b177a2c9-166f-4113-9b28-185bbe554807", "description": "Na pocz\u0105tku stycznia dw\u00f3ch policjant\u00f3w, kt\u00f3rzy patrolowali centrum Tczewa, zosta\u0142o o\u015blepionych laserem. Napastnik zosta\u0142 uj\u0119ty przez innych funkcjonariuszy, kt\u00f3rzy ruszyli na pomoc rannym kolegom. Prokuratura ma ju\u017c gotowy akt oskar\u017cenia. M\u0119\u017cczy\u017anie grozi do 10 lat wi\u0119zienia.", "og": {"title": "Prawie o\u015blepi\u0142 policjant\u00f3w. Akt oskar\u017cenia przeciwko 23-latkowi z Tczewa", "description": "Na pocz\u0105tku stycznia dw\u00f3ch policjant\u00f3w, kt\u00f3rzy patrolowali centrum Tczewa, zosta\u0142o o\u015blepionych laserem. Napastnik zosta\u0142 uj\u0119ty przez innych funkcjonariuszy, kt\u00f3rzy ruszyli na pomoc rannym kolegom. Prokuratura ma ju\u017c gotowy akt oskar\u017cenia. M\u0119\u017cczy\u017anie grozi do 10 lat wi\u0119zienia.", "image": {"identifier": "https://ocdn.eu/pulscms-transforms/1/xCHk9kqTURBXy84YTA2N2MyNTI0NDJhMGQxNjczYThkNjQ0M2M4NzJjNC5qcGVnk5UDAB_NA-jNAjKTCaZlZDcyY2IGkwXNAjrNASyBoTAB/sprawa-trafila-do-tczewskiego-sadu.jpg", "width": 570, "height": 300, "type": "image/jpeg"}, "url": "https://wiadomosci.onet.pl/trojmiasto/tczew-akt-oskarzenia-przeciwko-mezczyznie-ktory-oslepil-policjantow-laserem/qwfxdp1", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-06-02 11:06:02+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Na pocz\u0105tku stycznia dw\u00f3ch policjant\u00f3w, kt\u00f3rzy patrolowali centrum Tczewa, zosta\u0142o o\u015blepionych laserem. Napastnik zosta\u0142 uj\u0119ty przez innych funkcjonariuszy, kt\u00f3rzy ruszyli na pomoc rannym kolegom. Prokuratura ma ju\u017c gotowy akt oskar\u017cenia. M\u0119\u017cczy\u017anie grozi do 10 lat wi\u0119zienia.", "title": "Prawie o\u015blepi\u0142 policjant\u00f3w. Akt oskar\u017cenia przeciwko 23-latkowi z Tczewa", "site": "OnetWiadomosci", "image": "https://ocdn.eu/pulscms-transforms/1/TtGktkqTURBXy84YTA2N2MyNTI0NDJhMGQxNjczYThkNjQ0M2M4NzJjNC5qcGVnkpUDAB_NA-jNAjKTBc0EsM0CWA"}}, "canonical_link": "https://wiadomosci.onet.pl/trojmiasto/tczew-akt-oskarzenia-przeciwko-mezczyznie-ktory-oslepil-policjantow-laserem/qwfxdp1"}