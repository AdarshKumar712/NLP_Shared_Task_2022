{"source_url": "https://web.archive.org", "url": "https://web.archive.org/web/20201001072503id_/https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan-6499765123332225a", "title": "Koronawirus zmutowa\u0142 w 3 r\u00f3\u017cne typy SARS-CoV-2. Nowe wyniki bada\u0144", "top_image": "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGYBYHZpSX4CeAJ8dXYfJxYsQyo0NlcpCDxBLjMpVz4WZlA_LXYPf1UtWDw0NRg3VSxcLSE9Vn5IcFd4cm5KY05-BH9pbUl3T2RQdnA4VCtILQQuc2BIe0h4AG05", "meta_img": "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGYBYHZpSX4CeAJ8dXYfJxYsQyo0NlcpCDxBLjMpVz4WZlA_LXYPf1UtWDw0NRg3VSxcLSE9Vn5IcFd4cm5KY05-BH9pbUl3T2RQdnA4VCtILQQuc2BIe0h4AG05", "images": ["https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHBsAXpPZlVhMykQIx1nQSNrakh9QnkHf3dhVH9KeQh9dmBPek9mRSonMVc-FC4TMg==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFpAXtKZlVhMykQIx1nQSNraE1_S34HfXJpTWNXeAh-dWhMe0t-A2AwPBomVDlfKGYk", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHBsAXpPZlVhMykQIx1nQSNrbU9_Tn8GeXBvVH9Iegh2cmFJekhmRSonMVc-FC4TMg==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFpAXtKZlVhMykQIx1nQSNraEl4Q3EFfnRhVGNLfQN5fWpJek5xHjshOhFgCidWbTk=", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFpAXtKZlVhMykQIx1nQSNrakh9QnkHf3dhVH9KeQh9dmBPek9mRSonMVc-FC4TMg==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFpAXtKZlVhMykQIx1nQSNrbU9_Tn8GeXBvVH9Iegh2cmFJekhmRSonMVc-FC4TMg==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHJtTTZOewhgIjAVKwgsQSBqPgs7CihGP2opFWEbOVhgMmhWKhM6QSMlIFYrFytUK2tpS3ccfgd4d3RNeU95HHt0YExjG3AFLmk8SypPKAZ2dWxLf0trTA==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHBsAXpPZlVhMykQIx1nQSNraEl4Q3EFfnRhVGNLfQN5fWpJek5xHjshOhFgCidWbTk=", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHBsAXpPZlVhMykQIx1nQSNraEt2TnEEe3BuTGNNfAR_dGBBfU1mRSonMVQqGz1QYTQ3HmwH", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHBsAXpPZlVhMykQIx1nQSNrbUt4TH8EdnVrVH9NcQJ7fWhNfU9mRSonMVc-FC4TMg==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFpAXtKZlVhMykQIx1nQSNraEt2TnEEe3BuTGNNfAR_dGBBfU1mRSonMVQqGz1QYTQ3HmwH", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHBsAXpPZlVhMykQIx1nQSNraE1_S34HfXJpTWNXeAh-dWhMe0t-A2AwPBomVDlfKGYk", "https://tech.wp.pl/ODYyNzI1YCU4GzhJZkptMHtDbB4mE2NmLFt0WGZDfXNgQXhKeQl5dnYKJhU-HygtP0Y9CD8MOyE6EWgbKkUmKzdEJAkmVyliKRVzCihaIGIvRHtUfRMy", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGYBYHZpSX4CeAJ8dXYfJxYsQyo0NlcpCDxBLjMpVz4WZlA_LXYPf1UtWDw0NRg3VSxcLSE9Vn5IcFd4cm5KY05-BH9pbUl3T2RQdnA4VCtILQQuc2BIe0h4AG05", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFpAXtKZlVhMykQIx1nQSNrbUt4TH8EdnVrVH9NcQJ7fWhNfU9mRSonMVc-FC4TMg==", "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHFvAXpPZlhhMylXPhZmUGAtdgo6HWZBJCJ2GylUOV8oZiQ="], "movies": [], "text": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie w powstrzymaniu pandemii COVID-19.\n\nZesp\u00f3\u0142 badaczy z University of Cambridge, Uniwersytetu Christiana Albrechta w Kilonii oraz Instytutu Genetyki S\u0105dowej w M\u00fcnster przeanalizowa\u0142 filogenetyczn\u0105 SARS-CoV-2. Na podstawie 160 pr\u00f3bek od pacjent\u00f3w, kt\u00f3rzy zachorowali mi\u0119dzy 24 grudnia 2019 a 4 marca 2020 roku, uda\u0142o im si\u0119 ustali\u0107, \u017ce koronawirus z Wuhan wyst\u0119puje w trzech r\u00f3\u017cnych typach.\n\nTyp A SARS-CoV-2 jest najbli\u017cszy temu, kt\u00f3ry rozpoznano u nietoperzy i \u0142uskowc\u00f3w. Wirus typu A wraz z typem C jest przyczyn\u0105 najwi\u0119kszej liczby zaka\u017ce\u0144 poza Azj\u0105. SARS-CoV-2 typu B, kt\u00f3ry powsta\u0142 z wirusa typu A, wyst\u0119puje g\u0142\u00f3wnie w Azji Wschodniej, a jego zmutowana wersja - typ C - atakuje przede wszystkim w Europie.\n\nCo ciekawe, wirus typu A wyst\u0119puje w Chinach stosunkowo rzadko, a typu C niemal w og\u00f3le tam nie stwierdzono. Ten ostatni jest identyfikowany przede wszystkim we Francji, Szwecji, W\u0142oszech i Anglii.\n\nZobacz te\u017c: Koronawirus. Jak si\u0119 przed nim uchroni\u0107? Nie wystarczy mycie r\u0105k\n\nAutorzy bada\u0144 zwracaj\u0105 uwag\u0119 na to, \u017ce dok\u0142adna analiza poszczeg\u00f3lnych typ\u00f3w wirus\u00f3w pozwala prze\u015bledzi\u0107 tras\u0119 rozprzestrzeniania si\u0119 COVID-19 w poszczeg\u00f3lnych regionach. Zauwa\u017caj\u0105, \u017ce dane sugeruj\u0105 m.in. \u017ce koronawirus przedosta\u0142 si\u0119 do W\u0142och z Niemiec oraz z Singapuru.\n\n- Analiza sieci filogenetycznej mo\u017ce pom\u00f3c w zidentyfikowaniu nieznanych \u017ar\u00f3de\u0142 COVID-19, co pozwoli na obj\u0119cie ich kwarantann\u0105 - przyzna\u0142 dr Peter Foster, g\u0142\u00f3wny autor bada\u0144. Co wi\u0119cej specjali\u015bci zauwa\u017cyli, \u017ce SARS-CoV-2 typu A dodatkowo mo\u017cna podzieli\u0107 na dwie podgromady, co potwierdzaj\u0105 r\u00f3wnie\u017c wcze\u015bniejsze badania.\n\nW przypadku typu B interesuj\u0105cy jest fakt, \u017ce wirus nie zmutowa\u0142 w Chinach. Wszystkie mutacje w typ C zosta\u0142y zarejestrowane poza Chinami - g\u0142\u00f3wnie w Europie, ale r\u00f3wnie\u017c w Brazylii i Kalifornii. Pojawi\u0142 si\u0119 tak\u017ce w Hongkongu, Korei Po\u0142udniowej i na Tajwanie.\n\nBadacze zwr\u00f3cili uwag\u0119 na jeszcze jeden wa\u017cny fakt, kt\u00f3ry uda\u0142o si\u0119 ustali\u0107 po przeanalizowaniu przebiegu mutacji SARS-CoV-2. Ich zdaniem do pierwszych przypadk\u00f3w zaka\u017ce\u0144 mog\u0142o doj\u015b\u0107 ju\u017c w po\u0142owie wrze\u015bnia 2019 roku. Wcze\u015bniej dziennikarze z \"South China Morning Post\" dotarli do informacji, \u017ce przed 17 listopada odnotowano pierwsze potwierdzone przypadki COVID-19 w Wuhan.", "keywords": [], "meta_keywords": ["wiadomo\u015bci", "Covid-19", "koronawirus", "Koronawirus Informator"], "tags": ["Asteroida", "Boeing 737", "Elon Musk", "Koniec \u015bwiata", "Covid-19", "Pogoda - IMGW", "Koronawirus", "USA", "Koronawirus Informator", "koronawirus", "Badania naukowe"], "authors": ["Klaudia Stawska"], "publish_date": "Tue Apr 14 09:49:00 2020", "summary": "", "article_html": "", "meta_description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie", "meta_lang": "pl", "meta_favicon": "https://tech.wp.pl/ODYyNzI1YCU4GzhJZkptG3tDbCUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFm4QGwYmESUWbhAbBiYRJRZuEBsGJhElFhNjZixbdFhmQjslLRAtVXofeGprTndVfAZ-c2lML0soA35xPBwvTypULCBpGnxCe1J6J20fKh5nWCwrewQ=", "meta_data": {"gaf": "zquenzwn", "og": {"site_name": "tech.wp.pl", "locale": "pl_PL", "url": "https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan-6499765123332225a", "type": "article", "title": "Koronawirus zmutowa\u0142 w 3 r\u00f3\u017cne typy SARS-CoV-2. Nowe wyniki bada\u0144", "description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie", "image": "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGYBYHZpSX4CeAJ8dXYfJxYsQyo0NlcpCDxBLjMpVz4WZlA_LXYPf1UtWDw0NRg3VSxcLSE9Vn5IcFd4cm5KY05-BH9pbUl3T2RQdnA4VCtILQQuc2BIe0h4AG05"}, "fb": {"app_id": 124006764369210, "pages": 113079938745487}, "twitter": {"site": "@wirtualnapolska", "domain": "tech.wp.pl", "card": "summary_large_image", "url": "https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan-6499765123332225a", "description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie", "image": "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGYBYHZpSX4CeAJ8dXYfJxYsQyo0NlcpCDxBLjMpVz4WZlA_LXYPf1UtWDw0NRg3VSxcLSE9Vn5IcFd4cm5KY05-BH9pbUl3T2RQdnA4VCtILQQuc2BIe0h4AG05"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "wiadomo\u015bci, Covid-19, koronawirus, Koronawirus Informator", "article": {"publisher": "https://www.facebook.com/techwppl", "published_time": "2020-04-14T09:49:00.000Z", "modified_time": "2020-04-14T10:54:47.000Z"}, "artice": {"tag": "wiadomo\u015bci, Covid-19, koronawirus, Koronawirus Informator"}, "news_keywords": "wiadomo\u015bci, Covid-19, koronawirus, Koronawirus Informator", "author": "Klaudia Stawska", "description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie", "msapplication-TileImage": "https://v.wpimg.pl/ODYyNzI1YCU4GzhJZkptMHtDbBMgE2NmLFt0WGZ-YHVtTTZLfQVgIHcOPhMkVmE0NVZ8S3sEfXJoQX5OZBx8cGlLek9-AXlrLRwtEmdBISN7BA==", "theme-color": "#250046"}, "canonical_link": "https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan-6499765123332225a"}