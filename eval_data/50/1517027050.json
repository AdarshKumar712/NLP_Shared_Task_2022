{"source_url": "https://web.archive.org", "url": "https://web.archive.org/web/20200211204301id_/https://www.pch24.pl/iran--kolejna-nieudana-proba-umieszczenia-satelity-na-orbicie-ziemi,73904,i.html", "title": "Iran: kolejna nieudana pr\u00f3ba umieszczenia satelity na orbicie Ziemi", "top_image": "https://www.pch24.pl/images/min_mid_big/big/73904.jpg?v=544", "meta_img": "https://www.pch24.pl/images/min_mid_big/big/73904.jpg?v=544", "images": ["https://web.archive.org/images/2016/wazne-mini-start_y.png", "https://web.archive.org/images/naszeserwisy/en.png", "https://web.archive.org/images/min_mid_big/mid/73898.jpg", "https://web.archive.org/images/polecanestrony/7.jpg?v=1581453778", "https://web.archive.org/images/min_mid_big/mid/71575.jpg", "https://web.archive.org/images/min_mid_big/mid/73930.jpg", "https://web.archive.org/images/naszeserwisy/wydawca1.png", "https://web.archive.org/images/naszeserwisy/onas1.png?v=2", "https://web.archive.org/images/min_mid_big/mid/73934.jpg", "https://web.archive.org/images/min_mid_big/mid/58173.jpg", "https://web.archive.org/images/min_mid_big/mid/73917.jpg", "https://web.archive.org/images/2016/play.png", "https://web.archive.org/images/min_mid_big/mid/71784.jpg", "https://web.archive.org/images/2016/btn-szukaj.png", "https://web.archive.org/images/min_mid_big/mid/73773.jpg", "https://web.archive.org/images/2016/bulletp_off.png", "https://web.archive.org/images/min_mid_big/mid/73829.jpg", "https://web.archive.org/images/min_mid_big/mid/71759.jpg", "https://web.archive.org/images/min_mid_big/mid/73885.jpg", "https://web.archive.org/images/min_mid_big/mid/73856.jpg", "https://web.archive.org/images/min_mid_big/mid/71725.jpg", "https://web.archive.org/images/min_mid_big/mid/73931.jpg", "https://web.archive.org/images/polecanestrony/1.jpg?v=1581453778", "https://web.archive.org/images/min_mid_big/mid/71881.jpg", "https://web.archive.org/images/polecanestrony/polecane-strony.png", "https://web.archive.org/images/min_mid_big/mid/71574.jpg", "https://web.archive.org/images/min_mid_big/mid/71747.jpg", "https://web.archive.org/images/min_mid_big/mid/71419.jpg", "https://web.archive.org/images/min_mid_big/mid/73725.jpg", "https://web.archive.org/images/min_mid_big/mid/71898.jpg", "https://web.archive.org/images/min_mid_big/mid/71739.jpg", "https://web.archive.org/images/logo2017.png", "https://web.archive.org/images/min_mid_big/mid/73741.jpg", "https://web.archive.org/images/kalendarium/rounded/min_2-11.png?v=6851", "https://web.archive.org/images/min_mid_big/mid/71859.jpg", "https://web.archive.org/images/min_mid_big/mid/73817.jpg", "https://web.archive.org/images/min_mid_big/mid/72140.jpg", "https://web.archive.org/images/min_mid_big/mid/71874.jpg", "https://web.archive.org/images/min_mid_big/mid/72046.jpg", "https://web.archive.org/images/min_mid_big/mid/73926.jpg", "https://web.archive.org/images/min_mid_big/mid/71757.jpg", "https://web.archive.org/images/min_mid_big/mid/71892.jpg", "https://web.archive.org/images/polecanestrony/13.jpg?v=1581453778", "https://web.archive.org/images/min_mid_big/mid/73932.jpg", "https://web.archive.org/images/min_mid_big/mid/71807.jpg", "https://web.archive.org/images/min_mid_big/mid/73924.jpg", "https://web.archive.org/images/min_mid_big/mid/71583.jpg", "https://web.archive.org/images/min_mid_big/mid/71434.jpg", "https://web.archive.org/images/wesprzyj-nas.gif", "https://web.archive.org/images/2016/warto-zobaczyc.png", "https://web.archive.org/images/addthis/drukuj.png", "https://web.archive.org/images/min_mid_big/mid/73901.jpg", "https://web.archive.org/images/min_mid_big/mid/73899.jpg", "https://web.archive.org/images/min_mid_big/mid/73756.jpg", "https://web.archive.org/images/min_mid_big/mid/71371.jpg", "https://web.archive.org/images/min_mid_big/mid/72111.jpg", "https://web.archive.org/images/polecanestrony/23.jpg?v=1581453778", "https://web.archive.org/images/naszeserwisy/pismo1.png", "https://www.pch24.pl/images/min_mid_big/big/73904.jpg?v=544", "https://web.archive.org/images/naszeserwisy/ksiegarnia1.png", "https://web.archive.org/images/min_mid_big/mid/71580.jpg", "https://web.archive.org/images/min_mid_big/mid/72008.jpg", "https://web.archive.org/images/nic.gif", "https://web.archive.org/images/polecanestrony/11.jpg?v=1581453778", "https://web.archive.org/images/2016/btn-wyslij-komentarz.png", "https://web.archive.org/images/min_mid_big/mid/72010.jpg", "https://www.facebook.com/tr?id=930412333757416&ev=PageView&noscript=1", "https://web.archive.org/images/min_mid_big/mid/73933.jpg", "https://web.archive.org/images/min_mid_big/mid/71937.jpg", "https://web.archive.org/images/2016/bulletp_on.png", "https://web.archive.org/images/addthis/wykop.png", "https://web.archive.org/images/2016/wazne-mini-end_y.png", "https://web.archive.org/images/min_mid_big/mid/73493.jpg", "https://web.archive.org/images/min_mid_big/big/73904.jpg?r=1581453778"], "movies": [], "text": "Iran: kolejna nieudana pr\u00f3ba umieszczenia satelity na orbicie Ziemi\n\nIra\u0144ska telewizja pa\u0144stwowa donios\u0142a w niedziel\u0119, \u017ce Teheranowi ponownie nie uda\u0142o si\u0119 umie\u015bci\u0107 satelity na orbicie Ziemi. By\u0142a to ju\u017c co najmniej trzecia pr\u00f3ba. Mimo niepowodzenia Waszyngton jest zaniepokojony osi\u0105gnieciami Ira\u0144czyk\u00f3w.\n\nAhmad Hosseini, rzecznik programu kosmicznego Ministerstwa Obrony Iranu, powiedzia\u0142 pa\u0144stwowej telewizji, \u017ce \u201esatelita Zafar nie osi\u0105gn\u0105\u0142 orbity zgodnie z planem\u201d, poniewa\u017c nie uzyska\u0142 wymaganej pr\u0119dko\u015bci. Od pocz\u0105tku 2019 r. Teheran pr\u00f3bowa\u0142 co najmniej trzykrotnie umie\u015bci\u0107 satelit\u0119 na orbicie Ziemi. Zdaniem Amerykan\u00f3w, pr\u00f3by s\u0105 niepokoj\u0105ce, gdy\u017c s\u0142u\u017c\u0105 rozwojowi programu rakiet balistycznych.\n\nRakieta no\u015bna Simorgh wystartowa\u0142a o godz. 7.15 czasu lokalnego (godz. 9.45 czasu polskiego) z kosmodromu Imam Chomeini w prowincji Semnan, oko\u0142o 230 km na po\u0142udnie od Teheranu i \u201eosi\u0105gn\u0119\u0142a 90 proc. swojej przewidzianej trajektorii\u201d \u2013 m\u00f3wi\u0142 Hosseini. - Z bo\u017c\u0105 pomoc\u0105 i poprawkami, kt\u00f3re wprowadzimy przed przysz\u0142ymi startami ta cz\u0119\u015b\u0107 misji powiedzie si\u0119 r\u00f3wnie\u017c (\u2026). Zebrali\u015bmy dane i w bliskiej przysz\u0142o\u015bci, po przeanalizowaniu tych danych, podejdziemy do nast\u0119pnych etap\u00f3w programu satelitarnego - doda\u0142. - Silniki 1. i 2. Generacji rakiety dzia\u0142a\u0142y poprawnie, a satelita zosta\u0142 skutecznie od\u0142\u0105czony od swojego przewo\u017anika, ale na ko\u0144cu drogi nie osi\u0105gn\u0105\u0142 pr\u0119dko\u015bci wymaganej do umieszczenia na orbicie \u2013 t\u0142umaczy\u0142 Hosseini. Mimo to, szef programu kosmicznego uzna\u0142 pr\u00f3b\u0119 za \u201eniezwyk\u0142e\u201d osi\u0105gni\u0119cie ira\u0144skiego programu kosmicznego.\n\nUrz\u0119dnicy ameryka\u0144scy, kt\u00f3rzy stosuj\u0105 polityk\u0119 \u201emaksymalnego nacisku\u201d na Iran od czasu wycofania si\u0119 z porozumienia wielostronnego w sprawie ira\u0144skiego programu nuklearnego JCPOA w 2018 r., zasugerowali, \u017ce program satelitarny Teheranu jest cz\u0119\u015bci\u0105 programu rozwoju rakiet balistycznych, mog\u0105cych przenosi\u0107 \u0142adunki nuklearne. Iran odrzuca te oskar\u017cenia.\n\n9 lutego Islamski Korpus Stra\u017cnik\u00f3w Rewolucji Islamskiej (IRGC) og\u0142osi\u0142, \u017ce opracowa\u0142 nowe pociski balistyczne bliskiego zasi\u0119gu nap\u0119dzane przez \u201enow\u0105 generacj\u0119\u201d silnik\u00f3w \u201eZoheir\u201d, kt\u00f3re s\u0105 przeznaczone do umieszczania satelit\u00f3w na orbicie. Dow\u00f3dca IRGC, genera\u0142 dywizji Hossein Salami zademonstrowa\u0142 pocisk i silniki obok szefa oddzia\u0142u kosmicznego IRGC i powiedzia\u0142, \u017ce l\u017cejsze materia\u0142y kompozytowe oraz \u201eruchoma dysza\u201d stanowi\u0105 cz\u0119\u015b\u0107 \u201eskomplikowanych osi\u0105gni\u0119\u0107\u201d, kt\u00f3re s\u0105 \u201enaszym kluczem do wej\u015bcia w kosmos\u201d \u2013 donosi\u0142a agencja AFP. Ira\u0144skie twierdzenia o nowej broni mog\u0105 by\u0107 trudne do potwierdzenia.\n\nSzef krajowej agencji kosmicznej Iranu, Morteza Barari, ju\u017c 1 lutego obieca\u0142, \u017ce kraj wkr\u00f3tce wystrzeli satelit\u0119 Zafar (\u201ezwyci\u0119stwo\u201d w j. perskim). Potwierdzi\u0142, \u017ce 113-kilogramowy satelita b\u0119dzie przenoszony przez rakiet\u0119 Simorgh 530 kilometr\u00f3w nad Ziemi\u0105 i \u017ce wykona 15 okr\u0105\u017ce\u0144 orbity dziennie.\n\n8 lutego najwy\u017cszy przyw\u00f3dca Ajatollah Ali Chamenei wezwa\u0142 do dalszego wzmocnienia obrony Iranu, m\u00f3wi\u0105c, \u017ce \u201eaby powstrzyma\u0107 wojn\u0119 i po\u0142o\u017cy\u0107 kres gro\u017abom, trzeba sta\u0107 si\u0119 silnym.\u201d Najwy\u017cszy przyw\u00f3dca, kt\u00f3ry ma ostatnie s\u0142owo w sprawach religijnych i politycznych, spotyka si\u0119 8 lutego ka\u017cdego roku z wy\u017cszymi cz\u0142onkami ira\u0144skich si\u0142 powietrznych.\n\nPrezydent USA Donald Trump zarz\u0105dzi\u0142 w zesz\u0142ym miesi\u0105cu co najmniej dwa ataki lotnicze na starszych przyw\u00f3dc\u00f3w wojskowych Iranu. W jednym z nalot\u00f3w w pobli\u017cu mi\u0119dzynarodowego lotniska w Bagdadzie zgin\u0105\u0142 genera\u0142 Kasem Sulejmani, przyw\u00f3dca elitarnej jednostki Kuds Force, a tak\u017ce starszy dow\u00f3dca wspieranej przez Iran milicji irackiej i kilka innych os\u00f3b. Teheran odpowiedzia\u0142 atakiem rakietowym na bazy irackie, w kt\u00f3rych przebywa\u0142y wojska USA 8 stycznia, rani\u0105c oko\u0142o 64 \u017co\u0142nierzy, co zosta\u0142o opisane jako \u201e\u0142agodne urazowe wstrz\u0105\u015bnienie m\u00f3zgu\u201d.\n\nSi\u0142y ira\u0144skie zestrzeli\u0142y tak\u017ce ukrai\u0144ski samolot pasa\u017cerski po starcie z lotniska w Teheranie, zabijaj\u0105c wszystkich 176 os\u00f3b na pok\u0142adzie ukrai\u0144skich linii lotniczych Boeing 737.\n\nTeheran stopniowo wycofywa\u0142 si\u0119 tak\u017ce ze swoich zobowi\u0105za\u0144, wynikaj\u0105cych z porozumienia nuklearnego z 2015 r., znanego jako wsp\u00f3lny kompleksowy plan dzia\u0142ania (JCPOA). Na pocz\u0105tku lutego, Ira\u0144czycy og\u0142osili, \u017ce \u200b\u200bnie uwa\u017caj\u0105 si\u0119 ju\u017c zwi\u0105zani umow\u0105.\n\nW ubieg\u0142ym tygodniu najwy\u017cszy dyplomata UE Josep Borrell spotka\u0142 si\u0119 z wy\u017cszymi urz\u0119dnikami ira\u0144skimi, w tym prezydentem Hassanem Rouhanim i ministrem spraw zagranicznych Mohammadem D\u017cawadem Zarifem w Teheranie, aby zmniejszy\u0107 napi\u0119cia w zwi\u0105zku z programem nuklearnym.\n\nBorrell powiedzia\u0142 w styczniu, \u017ce skonsultowa\u0142 si\u0119 z krajami, kt\u00f3re nadal s\u0105 w porozumieniu - w tym tak\u017ce z Rosj\u0105 i Chinami - i \u017ce wszystkie s\u0105 zdecydowane uratowa\u0107 JCPOA. Barari, szef ira\u0144skiej Agencji Kosmicznej, poinformowa\u0142, i\u017c produkcja satelity Zafar rozpocz\u0119\u0142a si\u0119 trzy lata temu, z udzia\u0142em 80 ira\u0144skich naukowc\u00f3w, dodaj\u0105c, \u017ce satelita zosta\u0142 zaprojektowany, by dzia\u0142a\u0142 przez \u201eponad 18 miesi\u0119cy\u201d. Jego podstawow\u0105 misj\u0105 mia\u0142o by\u0107 gromadzenie zdj\u0119\u0107 w celu badania trz\u0119sie\u0144 ziemi, zapobiegania kl\u0119skom \u017cywio\u0142owym i rozwijania zasob\u00f3w rolnych. Do marca 2021 r. Teheran zaplanowa\u0142 budow\u0119 jeszcze pi\u0119ciu satelit\u00f3w.\n\nNiedzielna pora\u017cka nast\u0105pi\u0142a po dw\u00f3ch nieudanych startach satelit\u00f3w Payam i Doosti w ubieg\u0142ym roku, a tak\u017ce po wybuchu rakiety na wyrzutni w sierpniu. W\u0142adze poda\u0142y, \u017ce w oddzielnym po\u017carze w Centrum Kosmicznym Imama Chomeiniego w lutym 2019 r. zgin\u0119\u0142o trzech badaczy. Wybuch rakiety w sierpniu ub. r. zwr\u00f3ci\u0142 uwag\u0119 prezydenta USA Donalda Trumpa, kt\u00f3ry p\u00f3\u017aniej opublikowa\u0142 zdj\u0119cia dokumentuj\u0105ce to zdarzenie, Trzy niepowodzenia z rz\u0119du wzbudzi\u0142y podejrzenia o ingerencj\u0119 z zewn\u0105trz w program ira\u0144ski, o czym sam Trump wspomnia\u0142, pisz\u0105c na Twitterze, \u017ce USA \u201enie uczestniczy\u0142y w katastrofalnym wypadku\u201d.\n\nWaszyngton uwa\u017ca, \u017ce satelity wystrzeliwane s\u0105 wbrew rezolucji Rady Bezpiecze\u0144stwa ONZ z 2015 r., wzywaj\u0105cej Iran do niepodejmowania \u017cadnych dzia\u0142a\u0144 zwi\u0105zanych z pociskami balistycznymi zdolnymi do przenoszenia \u0142adunk\u00f3w atomowych. W ci\u0105gu ostatniej dekady Iran wys\u0142a\u0142 kilka satelit\u00f3w na orbit\u0119 oko\u0142oziemsk\u0105, a w 2013 r. wystrzeli\u0142 ma\u0142p\u0119 w kosmos.\n\n\u0179r\u00f3d\u0142o: voanews.com, apnews.com, al-monitor.com\n\nAS", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "https://www.pch24.pl/images/favicon.ico", "meta_data": {"google-site-verification": "ik1u3F-FMOQNwt-Kxo9_ZTig8FTv_V0CYBrh3kJIJjc", "og": {"title": "Iran: kolejna nieudana pr\u00f3ba umieszczenia satelity na orbicie Ziemi", "type": "article", "url": "http://www.pch24.pl/iran--kolejna-nieudana-proba-umieszczenia-satelity-na-orbicie-ziemi,73904,i.html", "image": "https://www.pch24.pl/images/min_mid_big/big/73904.jpg?v=544", "description": "Ira\u0144ska telewizja pa\u0144stwowa donios\u0142a w niedziel\u0119, \u017ce Teheranowi ponownie nie uda\u0142o si\u0119 umie\u015bci\u0107 satelity na orbicie Ziemi. By\u0142a to ju\u017c co najmniej trzecia pr&oacute;ba. Mimo niepowodzenia Waszyngton jest zaniepokojony osi\u0105gnieciami Ira\u0144czyk&oacute;w.", "site_name": "Pch24.pl"}}, "canonical_link": "http://www.pch24.pl/iran--kolejna-nieudana-proba-umieszczenia-satelity-na-orbicie-ziemi,73904,i.html"}