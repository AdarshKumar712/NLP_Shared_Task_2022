{"source_url": "https://web.archive.org", "url": "https://web.archive.org/web/20201127115459id_/https://plus.gloswielkopolski.pl/filozof-z-uam-o-pandemii-koronawirusa-nie-wiemy-czy-plyniemy-na-titanicu-czy-lecimy-tupolewem/ar/c1-14908008", "title": "Filozof z UAM o pandemii koronawirusa: Nie wiemy czy p\u0142yniemy na Titanicu, czy lecimy Tupolewem", "top_image": "https://d-pt.ppstatic.pl/k/r/1/fb/c2/5e8e0e2a7c5e3_p.jpg?1586842015", "meta_img": "https://d-pt.ppstatic.pl/k/r/1/fb/c2/5e8e0e2a7c5e3_p.jpg?1586842015", "images": ["https://s-pt.ppstatic.pl/g/kciuk_gora.png", "https://d-pt.ppstatic.pl/k/r/1/fb/c2/5e8e0e2a7c5e3_p.jpg?1586842015", "https://d-pt.ppstatic.pl/kadry/k/r/1/b0/e3/5fbbb7ce4d93f_o,size,600x600,q,71,h,6287ce.jpg", "https://s-pt.ppstatic.pl/g/logo_naglowek/gloswielkopolskiplus.svg?6245072", "data:image/png;base64,iVBORw0KGgoAAAANSUhEUgAAAb0AAAEOAQMAAAAnvlvcAAAAA1BMVEX///+nxBvIAAAACXBIWXMAAAsTAAALEwEAmpwYAAAAJklEQVRo3u3BAQ0AAADCoPdPbQ43oAAAAAAAAAAAAAAAAAAAgA8DPB4AAYYo73IAAAAASUVORK5CYII=", "https://s-pt.ppstatic.pl/g/kciuk_dol.png"], "movies": [], "text": "- Od miesi\u0105ca istnieje w zasadzie tylko jedna choroba, ta wywo\u0142ana koronawirusem. Licz\u0105 si\u0119 tylko ci, kt\u00f3rzy z jego powodu umieraj\u0105, a je\u015bli kto\u015b ma udar, czy zawa\u0142, \u015bmier\u0107 staje si\u0119 niewa\u017cna i nie ma ona \u017cadnego znaczenia politycznego - t\u0142umaczy w rozmowie z \"G\u0142osem\" prof. Roman Kubicki, filozof i etyk z UAM.\n\nPodziela pan opini\u0119, \u017ce \u015bwiat, kt\u00f3ry znamy ko\u0144czy si\u0119 lub ju\u017c si\u0119 sko\u0144czy\u0142?\n\nProf. Roman Kubicki: To zale\u017cy, jakie by\u0142yby wyr\u00f3\u017cniki \u015bwiata, kt\u00f3re mia\u0142by si\u0119 sko\u0144czy\u0107. Musimy bowiem patrze\u0107 na niego z r\u00f3\u017cnych perspektyw. Je\u015bli na przyk\u0142ad mia\u0142oby chodzi\u0107 o du\u017c\u0105 mobilno\u015b\u0107 spo\u0142ecze\u0144stwa, powinni\u015bmy zastanowi\u0107 si\u0119 czy ulegnie ona sta\u0142emu zmniejszeniu. Jest chyba jeszcze za wcze\u015bnie, by pokusi\u0107 si\u0119 o tego rodzaju prognozowanie, dlatego, \u017ce ca\u0142y czas znajdujemy si\u0119 w czasie pandemii, nie wiedz\u0105c, jaka pojawi si\u0119 sytuacja finalna i kiedy koronawirus odpu\u015bci. Rzeczywi\u015bcie istnieje jednak obiegowe prze\u015bwiadczenie, \u017ce choroba, kt\u00f3ra sparali\u017cowa\u0142a \u015bwiat, musi na niego wp\u0142yn\u0105\u0107. Zapewne pojawi si\u0119 recesja gospodarcza, ale nie wiemy czy b\u0119dzie ona trwa\u0142a p\u00f3\u0142 roku, rok, a mo\u017ce dziesi\u0119\u0107 lat.\n\nW historii ludzko\u015bci epidemie stanowi\u0142y ju\u017c punkt zwrotny.\n\nPrzypomina mi si\u0119 \"czarna \u015bmier\u0107\" z po\u0142owy XIV wieku, kt\u00f3ra sparali\u017cowa\u0142a ca\u0142\u0105 \u00f3wczesn\u0105 Europ\u0119, u\u015bmiercaj\u0105c oko\u0142o 50 procent populacji. Historycy kultury coraz cz\u0119\u015bciej wyra\u017caj\u0105 przekonanie, \u017ce tamta pandemia i zbiorowa \u015bmier\u0107, przygotowa\u0142a nasz kontynent na zmian\u0119 kulturowego paradygmatu, czyli zako\u0144czenie \u015bredniowiecza i otwarcie si\u0119 na kultur\u0119 antyczn\u0105 \u2013 renesans. Trzeba pami\u0119ta\u0107, \u017ce \u015bredniowiecze cechowa\u0142a kultura \u015bmierci, a g\u0142\u00f3wn\u0105 zasad\u0105 funkcjonuj\u0105c\u0105 w tamtych czasach by\u0142o \"memento mori\". Kiedy gin\u0105 miliony ludzi, sta\u0142a si\u0119 ona wr\u0119cz \u015bmieszna, wi\u0119c w trakcie epidemii nikt na ni\u0105 nie zwraca\u0142 ju\u017c uwagi. Kilkadziesi\u0105t lat po jej zako\u0144czeniu mieli\u015bmy ju\u017c do czynienia z epok\u0105 odrodzenia.\n\nCzy zatem koronawirus w podobny spos\u00f3b \"przemieli\" ludzko\u015b\u0107 i zmieni \u015bwiat?\n\n\u015awiat tworz\u0105 r\u00f3\u017cne spo\u0142ecze\u0144stwa o r\u00f3\u017cnych tradycjach. To w pe\u0142ni zsekularyzowana Francja, czy Niemcy, to bardzo katolicka Polska i W\u0142ochy. Jak na pandemi\u0119 zareaguj\u0105 tak r\u00f3\u017cne grupy? To mog\u0105 by\u0107 zupe\u0142nie inne reakcje.\n\nOlga Tokarczuk podsumowa\u0142a nasz \u015bwiat do\u015b\u0107 zwi\u0119\u017ale: Za du\u017co, za szybko, za g\u0142o\u015bno.\n\nTu trzeba wr\u00f3ci\u0107 do r\u00f3\u017cnych perspektyw, o kt\u00f3rych wspomnia\u0142em. Z tej naszej, polskiej, najbardziej widoczny jest kryzys Unii Europejskiej, poniewa\u017c wraca my\u015blenie o pa\u0144stwie narodowym. Je\u015bli pandemia si\u0119 sko\u0144czy eurosceptycy podnios\u0105 g\u0142owy, zmobilizuj\u0105 si\u0119. Ale to nie jedyny mo\u017cliwy scenariusz \u2013 sam licz\u0119 na to, \u017ce jako spo\u0142ecze\u0144stwo zachowamy si\u0119 odwrotnie i \"przeprosimy si\u0119\" z ideami europejskimi. Trudno dzi\u015b jednak przewidzie\u0107, kt\u00f3ra opcja zdominuje polsk\u0105 wyobra\u017ani\u0119. Niedawno Donald Tusk stwierdzi\u0142, \u017ce Europy musi by\u0107 teraz wi\u0119cej, ale odnosz\u0119 wra\u017cenie, \u017ce te s\u0142owa pojawi\u0142y si\u0119 troch\u0119 za p\u00f3\u017ano. Najpewniej nasza noblistka ma racj\u0119, my tylko nadal nie wiemy co to oznacza.\n\nDlaczego dzi\u015b wszyscy tak bardzo boj\u0105 si\u0119 koronawirusa? W dwudziestoleciu mi\u0119dzywojennym \"hiszpanka\" u\u015bmierci\u0142a oko\u0142o 200 tysi\u0119cy Polak\u00f3w. W tym czasie \u017cycie toczy\u0142o si\u0119 w zasadzie normalnie, szko\u0142y funkcjonowa\u0142y, podobnie, jak kina czy kawiarnie.\n\nW trakcie dziesi\u0119cioleci zmieni\u0142o si\u0119 nasze my\u015blenie o \u017cyciu i \u015bmierci. Ta ostatnia sta\u0142a si\u0119 bardziej nieobecna w naszym \u017cyciu, pojawi\u0142a si\u0119 zarazem tak\u017ce ch\u0119\u0107 ucieczki przed ni\u0105. Nasza kultura zacz\u0119\u0142a si\u0119 charakteryzowa\u0107 wi\u0119ksz\u0105 niezgod\u0105 na \u015bmier\u0107, ani\u017celi ta z mi\u0119dzywojnia. Musimy te\u017c pami\u0119ta\u0107, \u017ce \u015bmier\u0107 wtedy mniej kosztowa\u0142a, nie kry\u0142y si\u0119 za ni\u0105 \u015bwiadczenia spo\u0142eczne, a dzi\u015b otoczona jest ona wianuszkiem zobowi\u0105za\u0144. Nieco p\u00f3\u017aniej, podczas II wojny \u015bwiatowej, kiedy gin\u0105\u0142 \u017co\u0142nierz ameryka\u0144ski wi\u0105za\u0142o si\u0119 to z kosztami, natomiast \u015bmier\u0107 \u017co\u0142nierza radzieckiego \u2013 nie. Dzi\u015b z kolei nie ma przyzwolenia na sytuacje tragiczne, kt\u00f3re kiedy\u015b by\u0142y naturaln\u0105 cz\u0119\u015bci\u0105 spo\u0142ecznego krajobrazu. Obecnie dzieciom \"nie wolno\" umiera\u0107, przed laty by\u0142o \"wolno\". Warto te\u017c zauwa\u017cy\u0107, \u017ce obecna epidemia wspierana jest przez media, kt\u00f3re przez 24 godziny na dob\u0119 eksploatuj\u0105 ten temat, a w latach 20. XX wieku funkcjonowa\u0142a jedynie prasa i radio. Media te w polskim realu bardzo ograniczony zasi\u0119g. Teraz to obrazy zmieniaj\u0105 nasze postrzeganie rzeczywisto\u015bci.\n\nWsp\u00f3\u0142czesnemu cz\u0142owiekowi w ostatnich latach wzgl\u0119dnej stabilizacji mog\u0142o si\u0119 wydawa\u0107, \u017ce jest wr\u0119cz nie\u015bmiertelny, \u017ce b\u0119dzie wiecznie m\u0142ody i zdrowy.\n\nPojawi\u0142o si\u0119 w nas prze\u015bwiadczenie o mocy, o tym, \u017ce by\u0107 cz\u0142owiekiem to znaczy \"co\u015b\". Warto jednak zauwa\u017cy\u0107, \u017ce w filozofii i kulturze wsp\u00f3\u0142czesnej od kilkunastu lat rozwija si\u0119 nurt posthumanistyczny, kt\u00f3ry ostrzega przed zadufaniem cz\u0142owieka i podkre\u015bla, \u017ce jest on tylko cz\u0119\u015bci\u0105 \u015bwiata, kt\u00f3ry wcze\u015bniej czy p\u00f3\u017aniej mu o tym przypomni. Doczekali\u015bmy w XXI wieku takiej sytuacji, w kt\u00f3rej mamy samochody hybrydowe, poci\u0105gi p\u0119dz\u0105ce z zawrotn\u0105 pr\u0119dko\u015bci\u0105, no i nagle pojawia si\u0119 koronawirus, wobec kt\u00f3rego jeste\u015bmy bezradni.\n\nCzy wyci\u0105gniemy z tego, co w tej chwili przechodzimy jak\u0105\u015b lekcj\u0119? Kiedy spotyka nas co\u015b z\u0142ego, a po jakim\u015b czasie wracamy do stanu wyj\u015bciowego, zaczyna dzia\u0142a\u0107 w nas mechanizm wyparcia.\n\nPami\u0119\u0107 rzeczywi\u015bcie lubi dzia\u0142a\u0107 w nas bardzo selektywnie. Pami\u0119tamy to, co nam si\u0119 op\u0142aca, co mo\u017cemy wykorzysta\u0107. Obecna sytuacja dla os\u00f3b starszych stanie si\u0119 cz\u0119\u015bci\u0105 wa\u017cnego do\u015bwiadczenia, natomiast m\u0142odsi potraktuj\u0105 to jako epizod, kt\u00f3ry szybko zostanie zaw\u0142aszczony przez niepami\u0119\u0107.\n\nW\u0142oski filozof Giorgio Agambeni stwierdzi\u0142, \u017ce obecny stan s\u0142u\u017cy w du\u017cej mierze politykom, kt\u00f3rzy poprzez wprowadzenie zakaz\u00f3w i nakaz\u00f3w mog\u0105 wykorzysta\u0107 go \u2013 intensyfikuj\u0105c nasz\u0105 panik\u0119 i stan wzmo\u017cenia \u2013 do zdobycia jeszcze wi\u0119kszej w\u0142adzy w przysz\u0142o\u015bci.\n\nCzasy pandemii sprzyjaj\u0105 silnej w\u0142adzy, bo uderzaj\u0105 w kultur\u0119 demokratyczn\u0105, kt\u00f3ra lubuje si\u0119 w dyskusjach, sporach, wahaniach. Spo\u0142ecze\u0144stwo daje si\u0119 wtedy \"zagoni\u0107\" do pewnych rozwi\u0105za\u0144, jak sp\u0119dzanie ca\u0142ych dni w domach. Nie s\u0105dz\u0119 jednak, by jakakolwiek w\u0142adza by\u0142a zachwycona epidemi\u0105, gdy\u017c sama jest ona cz\u0119\u015bci\u0105 spo\u0142ecze\u0144stwa. W Polsce mamy ju\u017c jednego zaka\u017conego ministra, a w Anglii \u2014 premiera. Z kolei prezydent Duda na pocz\u0105tku epidemii w Polsce umi\u0142owa\u0142 sobie robienie gospodarskich wizyt, ale do\u015b\u0107 szybko si\u0119 one sko\u0144czy\u0142y, bo nagle si\u0119 okaza\u0142o si\u0119, \u017ce jest to niebezpieczne. Koronawirus k\u0105sa wi\u0119c ostro wszystkich, tak\u017ce polityk\u00f3w. Oczywi\u015bcie mo\u017ce pojawi\u0107 si\u0119 pytanie, czy po ustaniu epidemii wprowadzone \u015brodki dyscyplinuj\u0105ce zostan\u0105 utrzymane. Stara maksyma m\u00f3wi bowiem, \u017ce w\u0142adza deprawuje, a w\u0142adza absolutna deprawuje w spos\u00f3b absolutny.\n\nNie boi si\u0119 pan, \u017ce w ko\u0144cu dojdzie do sytuacji, w kt\u00f3rej wszystko wymknie si\u0119 spod kontroli, a w spo\u0142ecze\u0144stwie uruchomi\u0105 si\u0119 najgorsze atawizmy?\n\nCz\u0142owiek jest ludzki tylko w ludzkich warunkach, jak m\u00f3wi\u0142 Gustaw Herling-Grudzi\u0144ski. To, do czego jeste\u015bmy zdolni, ju\u017c wiemy. Je\u015bli wi\u0119c s\u0142ysz\u0119, \u017ce z powodu epidemii zosta\u0142 zamkni\u0119ty posterunek policji w mie\u015bcie powiatowym, nikt mi nie powie, \u017ce to nie wp\u0142ynie na bezpiecze\u0144stwo mieszka\u0144c\u00f3w. Kiedy miliony ludzi strac\u0105 prac\u0119, sko\u0144cz\u0105 im si\u0119 oszcz\u0119dno\u015bci i g\u0142\u00f3d zajrzy im w oczy, mog\u0105 przypomnie\u0107 o sobie najgorsze instynkty. Jest si\u0119 czego ba\u0107, dlatego mam nadziej\u0119, \u017ce pa\u0144stwo nad tym zapanuje. Je\u015bli tak si\u0119 nie stanie, mo\u017cliwa jest totalna destrukcja.\n\nNawet je\u015bli tak si\u0119 nie stanie, mog\u0105 nas czeka\u0107 czasy hiperkapitalizmu, gdzie pracownik stanie si\u0119 niewolnikiem pracodawcy. Obawia si\u0119 tego mi\u0119dzy innymi znana kanadyjska dziennikarka i pisarka Naomi Klein, autorka ksi\u0105\u017cki \"Doktryna szoku: jak wsp\u00f3\u0142czesny kapitalizm wykorzystuje kl\u0119ski \u017cywio\u0142owe i kryzysy spo\u0142eczne\".\n\nOd lat mamy ju\u017c do czynienia z hiperkapitalizmem. Czy mo\u017ce on by\u0107 jeszcze bardziej liberalny? Jeszcze bardziej zimny i bezwzgl\u0119dny? Oczywi\u015bcie, zawsze mo\u017ce by\u0107 gorzej, ale wr\u00f3ci\u0142bym tutaj do przyk\u0142adu z d\u017cum\u0105. Teoretycznie epidemia z XIV w. powinna si\u0119 by\u0142a przys\u0142u\u017cy\u0107 ureligijnieniu Europejczyk\u00f3w, a w rzeczywisto\u015bci sta\u0142o si\u0119 zupe\u0142nie odwrotnie.\n\nCoraz wi\u0119cej os\u00f3b snuje apokaliptyczne wizje naszej przysz\u0142o\u015bci. Widzi pan gdzie\u015b \u015bwiate\u0142ko w tunelu?\n\nP\u00f3ki funkcjonuje handel i p\u00f3\u0142ki sklepowe nie s\u0105 puste, p\u00f3ki jest energia elektryczna, gaz, nie jest jeszcze tak \u017ale, by pyta\u0107 o \u015bwiate\u0142ko w tunelu. Nadal nie mo\u017cemy mie\u0107 pewno\u015b\u0107, w jakim kierunku to wszystko p\u00f3jdzie i jakie rozmiary przyjmie ta katastrofa. Nie wiemy czy p\u0142yniemy na Titanicu, czy te\u017c mo\u017ce lecimy Tupolewem, a mo\u017ce si\u0119 przecie\u017c r\u00f3wnie dobrze okaza\u0107, \u017ce wyjdziemy z tego poobijani, ale w miar\u0119 cali. Wierz\u0119, \u017ce w\u0142a\u015bnie tak b\u0119dzie. \u017bycie zawsze okazywa\u0142o si\u0119 mocniejsze od \u015bmierci. Dlaczego teraz mia\u0142oby by\u0107 inaczej? Prosz\u0119 zauwa\u017cy\u0107, \u017ce od miesi\u0105ca istnieje w zasadzie tylko jedna choroba, ta wywo\u0142ana koronawirusem. Licz\u0105 si\u0119 tylko ci, kt\u00f3rzy z jego powodu umieraj\u0105, a je\u015bli kto\u015b ma udar, czy zawa\u0142, \u015bmier\u0107 staje si\u0119 niewa\u017cna i nie ma ona \u017cadnego znaczenia politycznego. A przecie\u017c to nie jest prawda, \u017ce je\u015bli zago\u015bci\u0142 u nas wirus, inne choroby przesta\u0142y by\u0107 aktywne. Koronawirus odwr\u00f3ci\u0142 nam ca\u0142y system warto\u015bci, bo przecie\u017c niedawno m\u00f3wi\u0142o si\u0119 nam, \u017ce mamy jak najcz\u0119\u015bciej wychodzi\u0107 z domu, korzysta\u0107 z transportu publicznego, a teraz nie mamy chodzi\u0107, biega\u0107 i powinni\u015bmy przeprosi\u0107 si\u0119 z naszymi samochodami. To co by\u0142o czarne sta\u0142o si\u0119 bia\u0142e, a to co by\u0142o bia\u0142e, sta\u0142o si\u0119 czarne.", "keywords": [], "meta_keywords": ["Roman Kubicki", "Koronawirus w Polsce", "koronawirus pozna\u0144", "koronawirus uam", "prof roman kubicki", "koronawirus filozofia", "g\u0142os wielkopolski", "g\u0142os wielkopolski plus", "pozna\u0144 wiadomo\u015bci", "pozna\u0144", "wiadomo\u015bci gniezno", "wiadomo\u015bci wielkopolska", "wiadomo\u015bci pi\u0142a", "informacje pi\u0142a", "newsy pi\u0142a", "wielkopolska informacje", "wiadomo\u015bci kalisz", "wiadomo\u015bci ostr\u00f3w", "newsy kalisz", "informacje pozna\u0144", "informacje kalisz"], "tags": ["Koronawirus w Polsce", "koronawirus uam", "koronawirus filozofia", "Roman Kubicki", "koronawirus pozna\u0144", "prof roman kubicki"], "authors": [], "publish_date": "Thu Apr  9 11:15:00 2020", "summary": "", "article_html": "", "meta_description": "Od miesi\u0105ca istnieje w zasadzie tylko jedna choroba, ta wywo\u0142ana koronawirusem. Licz\u0105 si\u0119 tylko ci, kt\u00f3rzy z jego powodu umieraj\u0105, a je\u015bli kto\u015b ma udar, czy zawa\u0142, \u015bmier\u0107 staje si\u0119 niewa\u017cna i nie ma ona \u017cadnego znaczenia politycznego - t\u0142umaczy w rozmowie z \"G\u0142osem\" prof. Roman Kubicki, filozof i etyk z UAM", "meta_lang": "pl", "meta_favicon": "https://s-pt.ppstatic.pl/g/favicon/mobilne/glos_wielkopolski_plus.png?6245072", "meta_data": {"description": "Od miesi\u0105ca istnieje w zasadzie tylko jedna choroba, ta wywo\u0142ana koronawirusem. Licz\u0105 si\u0119 tylko ci, kt\u00f3rzy z jego powodu umieraj\u0105, a je\u015bli kto\u015b ma udar, czy zawa\u0142, \u015bmier\u0107 staje si\u0119 niewa\u017cna i nie ma ona \u017cadnego znaczenia politycznego - t\u0142umaczy w rozmowie z \"G\u0142osem\" prof. Roman Kubicki, filozof i etyk z UAM", "keywords": "Roman Kubicki,Koronawirus w Polsce,koronawirus pozna\u0144,koronawirus uam,prof roman kubicki,koronawirus filozofia,g\u0142os wielkopolski, g\u0142os wielkopolski plus, pozna\u0144 wiadomo\u015bci, pozna\u0144, wiadomo\u015bci gniezno, wiadomo\u015bci wielkopolska, wiadomo\u015bci pi\u0142a, informacje pi\u0142a, newsy pi\u0142a, wielkopolska informacje, wiadomo\u015bci kalisz, wiadomo\u015bci ostr\u00f3w, newsy kalisz, informacje pozna\u0144, informacje kalisz", "robots": "index, follow", "rating": "general", "revisit-after": "1 day", "viewport": "width=device-width, initial-scale=1, maximum-scale=1.7 user-scalable=yes", "fragment": "!", "twitter": {"image": "https://d-pt.ppstatic.pl/k/r/1/fb/c2/5e8e0e2a7c5e3_p.jpg?1586842015", "title": "Filozof z UAM o pandemii koronawirusa: Nie wiemy czy p\u0142yniemy na Titanicu, czy lecimy Tupolewem", "card": "summary", "site": "@gl_wielkopolski", "description": "- Od miesi\u0105ca istnieje w zasadzie tylko jedna choroba, ta wywo\u0142ana koronawirusem. Licz\u0105 si\u0119 tylko ci, kt\u00f3rzy z jego powodu umieraj\u0105, a je\u015bli kto\u015b ma udar, czy..."}, "og": {"title": "Filozof z UAM o pandemii koronawirusa: Nie wiemy czy p\u0142yniemy na Titanicu, czy lecimy Tupolewem", "type": "article", "url": "https://plus.gloswielkopolski.pl/filozof-z-uam-o-pandemii-koronawirusa-nie-wiemy-czy-plyniemy-na-titanicu-czy-lecimy-tupolewem/ar/c1-14908008", "site_name": "plus.gloswielkopolski.pl", "description": "&nbsp;", "locale": "pl_PL", "image": "https://d-pt.ppstatic.pl/k/r/1/fb/c2/5e8e0e2a7c5e3_p.jpg?1586842015"}, "article": {"publisher": "https://www.facebook.com/GlosWielkopolski", "published_time": "2020-04-09T11:15:00+02:00", "author": "https://www.facebook.com/GlosWielkopolski"}, "fb": {"app_id": 341840722547110}}, "canonical_link": "https://plus.gloswielkopolski.pl/filozof-z-uam-o-pandemii-koronawirusa-nie-wiemy-czy-plyniemy-na-titanicu-czy-lecimy-tupolewem/ar/c1-14908008"}