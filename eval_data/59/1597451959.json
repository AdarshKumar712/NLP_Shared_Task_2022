{"source_url": "https://web.archive.org", "url": "https://web.archive.org/web/20200528005711id_/https://www.birgun.net/haber/iletisim-baskani-altun-ragip-zarakolu-hakkinda-suc-duyurusunda-bulundu-299707", "title": "\u0130leti\u015fim Ba\u015fkan\u0131 Altun, Rag\u0131p Zarakolu hakk\u0131nda su\u00e7 duyurusunda bulundu", "top_image": "https://static.birgun.net/resim/haber-detay-resim/2020/05/05/iletisim-baskani-altun-ragip-zarakolu-hakkinda-suc-duyurusunda-bulundu-727273-5.jpg", "meta_img": "https://static.birgun.net/resim/haber-detay-resim/2020/05/05/iletisim-baskani-altun-ragip-zarakolu-hakkinda-suc-duyurusunda-bulundu-727273-5.jpg", "images": ["https://static.birgun.net/static/images/birgun-logo.png", "https://static.birgun.net/resim/video-snapshot-resim/2020/05/27/corlu-daki-polis-siddetine-dair-yeni-goruntuler-ortaya-cikti-625-8.jpg", "https://static.birgun.net/resim/haber-detay-resim/2020/05/05/iletisim-baskani-altun-ragip-zarakolu-hakkinda-suc-duyurusunda-bulundu-727273-5.jpg", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/haber-liste-resim/2020/05/05/saray-dan-evrensel-yazari-zarakolu-ya-cifte-tepki-726948-6.jpg", "https://static.birgun.net/resim/haber-liste-resim/2020/05/27/sosyal-medyada-gundem-olan-iddia-trabzon-a-meteor-mu-dustu-736576-6.jpg", "https://static.birgun.net/resim/haber-liste-resim/2020/05/27/ali-erbas-tan-ilginc-cikis-camilerin-fethini-gerceklestirecegiz-736475-6.jpg", "https://static.birgun.net/belge/2020/02/04/alt-pdivur.jpg", "https://static.birgun.net/resim/haber-liste-resim/2020/05/27/turkiye-de-koronavirus-nedeniyle-olenlerin-sayisi-4-bin-431-e-yukseldi-736539-6.jpg", "https://static.birgun.net/resim/haber-liste-resim/2020/05/27/anket-yurttasa-gore-salginin-kontrol-altina-alinmasi-6-aydan-fazla-surecek-736461-6.jpg"], "movies": [], "text": "Yukar\u0131 \u00c7\u0131k\n\n\u0130leti\u015fim Ba\u015fkan\u0131 Altun, Rag\u0131p Zarakolu hakk\u0131nda su\u00e7 duyurusunda bulundu\n\n\u0130leti\u015fim Ba\u015fkan\u0131 Fahrettin Altun, Rag\u0131p Zarakolu ve Arti Media hakk\u0131nda su\u00e7 duyurusunda bulundu\n\n\u0130leti\u015fim Ba\u015fkan\u0131 Fahrettin Altun, eski ba\u015fbakanlardan Adnan Menderes \u00fczerinden Cumhurba\u015fkan\u0131 ve AKP Genel Ba\u015fkan\u0131 Recep Tayyip Erdo\u011fan'\u0131 ele\u015ftiren \u201cMakus kaderden ka\u00e7\u0131\u015f yok\" ba\u015fl\u0131kl\u0131 yaz\u0131ya ili\u015fkin Rag\u0131p Zarakolu ve Arti Media hakk\u0131nda su\u00e7 duyurusunda bulundu.\n\nCumhurba\u015fkanl\u0131\u011f\u0131 \u0130leti\u015fim Ba\u015fkanl\u0131\u011f\u0131'ndan yap\u0131lan a\u00e7\u0131klamada \"\u0130leti\u015fim Ba\u015fkan\u0131 Fahrettin Altun taraf\u0131ndan, Cumhurba\u015fkan\u0131 Recep Tayyip Erdo\u011fan ile merhum Ba\u015fbakan Adnan Menderes\u2019in foto\u011fraflar\u0131na yan yan yer vererek darbe ve idam tehdidi i\u00e7eren \u201cMakus kaderden ka\u00e7\u0131\u015f yok\" ba\u015fl\u0131kl\u0131 yaz\u0131 nedeniyle Rag\u0131p Zarakolu ve Arti Media hakk\u0131nda su\u00e7 duyurusunda bulunuldu\" denildi.\n\nAltun, Twitter'dan yaz\u0131ya \u00e7ok sert tepki g\u00f6stermi\u015fti. Altun payla\u015f\u0131m\u0131nda \u015fu ifadeleri kulland\u0131:\n\n\"Kaderi tayin eden Allah\u2019a yemin olsun ki bu hastal\u0131kl\u0131 zihniyete ve tehditlerine boyun e\u011fmeden milleti i\u00e7in dimdik duran liderimiz, Cumhurba\u015fkan\u0131m\u0131z Recep Tayyip Erdo\u011fan\u2019\u0131n sonuna kadar yan\u0131nda, sonuna kadar arkas\u0131nday\u0131z.\"\n\nZarakolu s\u00f6z konusu yaz\u0131s\u0131nda \u015funlar\u0131 kaydetmi\u015fti:\n\n\"RTE, tarihi kendince okuyup yorumluyor ve taktiklerini belirliyor. Bunun i\u00e7in de 2007 y\u0131l\u0131nda darbe kar\u015f\u0131tlar\u0131n\u0131n liberal deste\u011fini ald\u0131, 2013 y\u0131l\u0131nda Gezi direni\u015finin kendi 27-28 Nisan\u2019\u0131 olmas\u0131n\u0131n \u00f6n\u00fcne ge\u00e7ti ve 2015 y\u0131l\u0131nda ise kendine y\u00f6nelebilecek darbe potansiyelinin erken patlamas\u0131n\u0131 provoke etti. Ve DP\u2019nin tamamlayamad\u0131\u011f\u0131, Demirel\u2019in k\u0131smen ba\u015far\u0131l\u0131 oldu\u011fu otoriterle\u015fmeyi yap\u0131sal ve \u0130slam-T\u00fcrk sentezine dayanan bir temel \u00fczerine oturtmaya giri\u015fti. Zaten bunun temelleri 1980 y\u0131l\u0131nda Kenan Evren Cuntas\u0131 taraf\u0131ndan at\u0131lm\u0131\u015ft\u0131. T\u00fcrkiye d\u00fcnya demokratik \u00fclkeleri listesinden, otoriter \u00fclkeler listesine d\u00fc\u015f\u00fc\u015f yapt\u0131\u011f\u0131 i\u00e7in kendini ba\u015far\u0131l\u0131 sayabilir!\n\nRTE\u2019de bir Menderes travmas\u0131 vard\u0131. Demirel gibi k\u0131smen. Menderes olmamak i\u00e7in Demirel\u2019in atmad\u0131\u011f\u0131 takla, kurmad\u0131\u011f\u0131 ittifak kalm\u0131\u015ft\u0131. Ecevit ile bile uzla\u015ft\u0131, ona kanl\u0131s\u0131 Ecevit ile h\u00fck\u00fcmet bile kurdurdu.\n\nKorona g\u00fcnleri, b\u0131rak\u0131n T\u00fcrkiye\u2019yi t\u00fcm d\u00fcnyay\u0131 bir sorgulamaya y\u00f6neltmekte. Bundan RTE\u2019nin ve tayfas\u0131n\u0131n ka\u00e7mas\u0131 m\u00fcmk\u00fcn de\u011fil.\"\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["ileti\u015fim", "Fahrettin Altun", "demirel", "T\u00fcrkiye", "evren", "d\u00fcnya", "d\u00fc\u015f\u00fc\u015f", "h\u00fck\u00fcmet", "islam", "Kenan Evren", "ittifak", "tarihi"], "tags": [], "authors": [], "publish_date": null, "summary": "", "article_html": "", "meta_description": "\u0130leti\u015fim Ba\u015fkan\u0131 Fahrettin Altun, Rag\u0131p Zarakolu ve Arti Media hakk\u0131nda su\u00e7 duyurusunda bulundu", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "\u0130leti\u015fim Ba\u015fkan\u0131 Fahrettin Altun, Rag\u0131p Zarakolu ve Arti Media hakk\u0131nda su\u00e7 duyurusunda bulundu", "title": "\u0130leti\u015fim Ba\u015fkan\u0131 Altun, Rag\u0131p Zarakolu hakk\u0131nda su\u00e7 duyurusunda bulundu", "url": "https://www.birgun.net/haber/iletisim-baskani-altun-ragip-zarakolu-hakkinda-suc-duyurusunda-bulundu-299707", "image": "https://static.birgun.net/resim/haber-detay-resim/2020/05/05/iletisim-baskani-altun-ragip-zarakolu-hakkinda-suc-duyurusunda-bulundu-727273-5.jpg", "type": "website", "site_name": "birgun.net"}, "keywords": "ileti\u015fim, Fahrettin Altun, demirel, T\u00fcrkiye, evren, d\u00fcnya, d\u00fc\u015f\u00fc\u015f, h\u00fck\u00fcmet, islam, Kenan Evren, ittifak, tarihi", "articleid": 299707, "article": {"published": "2020-05-05"}, "twitter": {"url": "https://www.birgun.net/haber/iletisim-baskani-altun-ragip-zarakolu-hakkinda-suc-duyurusunda-bulundu-299707", "title": "\u0130leti\u015fim Ba\u015fkan\u0131 Altun, Rag\u0131p Zarakolu hakk\u0131nda su\u00e7 duyurusunda bulundu", "description": "\u0130leti\u015fim Ba\u015fkan\u0131 Fahrettin Altun, Rag\u0131p Zarakolu ve Arti Media hakk\u0131nda su\u00e7 duyurusunda bulundu", "site": "@BirGun_Gazetesi"}, "pdate": 20200505, "utime": 20200505174935, "ptime": 20200505173100, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/iletisim-baskani-altun-ragip-zarakolu-hakkinda-suc-duyurusunda-bulundu-299707"}