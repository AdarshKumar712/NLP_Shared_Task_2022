{"source_url": "http://www.ilpiacenza.it", "url": "http://www.ilpiacenza.it/attualita/emergenze-climatiche-del-2019-entro-il-2-marzo-le-domande-di-rimborso-danni-per-privati-e-aziende.html", "title": "Emergenze climatiche del 2019, entro il 2 marzo le domande di rimborso danni per privati e aziende", "top_image": "http://www.ilpiacenza.it/~media/horizontal-hi/15655901533675/maltempo-sarmato-e-santimento0-1-3.jpeg", "meta_img": "http://www.ilpiacenza.it/~media/horizontal-hi/15655901533675/maltempo-sarmato-e-santimento0-1-3.jpeg", "images": ["http://1.citynews.stgy.ovh/~shared/images/v2015/brands/today-logo.svg", "http://3.citynews.stgy.ovh/~shared/images/v2015/avatars/citynews-ilpiacenza.png", "http://b.scorecardresearch.com/p?c1=2&c2=9751734&cs_ucfr=0&cv=2.0&cj=1", "http://3.citynews.stgy.ovh/~shared/images/v2015/icons/badge-google.png", "http://www.ilpiacenza.it/~shared/do/~/count/?DcT3Xy5z_DiynFY-oJZhA7qN0We0NW02KUneWP_t0fcQgwlCgaPF1vsWR8GGCVRw6_VHixs1479uYWlRGopsaL83w19aQNLiDyZKet2BQuBJ92NKRiMsjLQJq_8T3Ghvf2P5Vh8_qqANLTmjsmD", "http://1.citynews-citynews.stgy.ovh/images/cn-horizontal-simple-full-10years.png", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v4/elementi/mappa-nord.gif", "http://1.citynews.stgy.ovh/~shared/images/v2015/icons/badge-apple.svg", "http://www.ilpiacenza.it/~media/horizontal-hi/15655901533675/maltempo-sarmato-e-santimento0-1-3.jpeg"], "movies": [], "text": "Sono pubblicate sul sito www.comune.piacenza.it , con evidenza in home page, tutte le informazioni per accedere ai bandi che riguardano le richieste di rimborso da parte di privati e imprese, per i danni conseguenti alle emergenze climatiche nazionali che hanno colpito anche l\u2019Emilia Romagna nel 2019. In particolare, per il nostro territorio, il riferimento \u00e8 al maltempo che nel mese di maggio aveva interessato tutte le province della regione, nonch\u00e9 alle piogge eccezionali del novembre scorso.\n\nTermine ultimo per presentare le domande \u00e8 il 2 marzo prossimo, allegando \u2013 sia per i privati, sia per le attivit\u00e0 produttive \u2013 la perizia asseverata dei danni subiti. Diverse, invece, le modalit\u00e0 di tramissione delle richieste, che per le aziende potranno essere inviate unicamente tramite posta elettronica certificata (per la quale far\u00e0 fede la data di invio) all\u2019indirizzo protocollo.generale@cert.comune.piacenza.it , allegando alla modulistica la copia di un documento di identit\u00e0 valido del richiedente e specificando, nell\u2019oggetto, \u201cTrasmissione domanda di rimborso danni delle emergenze nazionali del 2019\u201d.\n\nLa stessa dicitura \u2013 cos\u00ec come la copia del documento di identit\u00e0 \u2013 deve accompagnare le domande dei privati cittadini, che potranno essere consegnate direttamente allo sportello Quic di viale Beverora, spedite tramite raccomandata con ricevuta di ritorno alla sede del Municipio in piazza Cavalli 2 (far\u00e0 fede, in tal caso, il timbro dell\u2019ufficio postale accettante) o trasmesse via Pec all\u2019indirizzo protocollo.generale@cert.comune.piacenza.it .\n\nI bandi che discplinano i termini e le modalit\u00e0 per il riconoscimento dei contributi sono consultabili sul Bollettino ufficiale della Regione n.10 del 16 gennaio 2020, nonch\u00e9 sul sito dell\u2019Agenzia regionale per la Sicurezza territoriale e la Protezione Civile. Sul sito web del Comune di Piacenza sono presenti i link per scaricare i bandi con i relativi moduli e allegati.", "keywords": [], "meta_keywords": ["clima", "emergenze climatiche", "rimborsi"], "tags": ["emergenze climatiche", "rimborsi", "clima"], "authors": [], "publish_date": null, "summary": "", "article_html": "", "meta_description": "In particolare, per il nostro territorio, il riferimento \u00e8 al maltempo che nel mese di maggio aveva interessato tutte le province della regione, nonch\u00e9 alle piogge eccezionali del novembre scorso", "meta_lang": "it", "meta_favicon": "http://3.citynews-ilpiacenza.stgy.ovh/images/v2015/brand/favicon.png", "meta_data": {"title": "Emergenze climatiche del 2019, entro il 2 marzo le domande di rimborso danni per privati e aziende", "description": "In particolare, per il nostro territorio, il riferimento \u00e8 al maltempo che nel mese di maggio aveva interessato tutte le province della regione, nonch\u00e9 alle piogge eccezionali del novembre scorso", "keywords": "clima, emergenze climatiche, rimborsi", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1203753450, affiliate-data=ct=smart-banner&pt=408258, app-argument=http://www.ilpiacenza.it/attualita/emergenze-climatiche-del-2019-entro-il-2-marzo-le-domande-di-rimborso-danni-per-privati-e-aziende.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Emergenze climatiche del 2019, entro il 2 marzo le domande di rimborso danni per privati e aziende", "description": "In particolare, per il nostro territorio, il riferimento \u00e8 al maltempo che nel mese di maggio aveva interessato tutte le province della regione, nonch\u00e9 alle piogge eccezionali del novembre scorso", "image": {"identifier": "http://www.ilpiacenza.it/~media/horizontal-hi/15655901533675/maltempo-sarmato-e-santimento0-1-3.jpeg", "width": 1000, "height": 563}, "url": "http://www.ilpiacenza.it/attualita/emergenze-climatiche-del-2019-entro-il-2-marzo-le-domande-di-rimborso-danni-per-privati-e-aziende.html", "site_name": "IlPiacenza", "type": "article"}, "fb": {"app_id": 180460761969110, "pages": 113270155365946}}, "canonical_link": "http://www.ilpiacenza.it/attualita/emergenze-climatiche-del-2019-entro-il-2-marzo-le-domande-di-rimborso-danni-per-privati-e-aziende.html"}