{"source_url": "https://web.archive.org", "url": "https://web.archive.org/web/20211209190157id_/https://www.tysol.pl/a49934-Duda-reprezentuje-tutaj-interesy-Polski-a-nie-paraduje-w-Moskwie", "title": "Duda: reprezentuj\u0119 tutaj interesy Polski, a nie paraduj\u0119 w Moskwie", "top_image": "https://www.tysol.pl/imgcache/750x530/c/zdj/zdjecie/49934.jpg", "meta_img": "https://www.tysol.pl/imgcache/750x530/c/zdj/zdjecie/49934.jpg", "images": ["https://web.archive.org/files/tysol/images/tysolpl.png?2", "https://www.tysol.pl/imgcache/750x530/c/zdj/zdjecie/49934.jpg", "https://web.archive.org/files/tysol/images/hamburger.png", "https://web.archive.org/images/40latTysol.png", "https://web.archive.org/files/tysol/images/tysol_230.png", "https://tysol.eu/imgcache/750x530/c//zdj/zdjecie/49934.jpg", "https://tysol.eu/imgcache/300x225/c/uploads/news/75526/16385348412b33c3a42e66bab15749cb.jpg", "https://tysol.eu/imgcache/300x225/c/uploads/news/75525/163853410422109e3442b4130f6db50c.jpg", "https://tysol.eu/imgcache/60x42/c/uploads/news/75522/16385329804e8e3a5b3d0db187d0152a.png", "https://tysol.eu/imgcache/60x42/c/uploads/news/75842/1639076348ebc0137c52e1b57ef54c3d.jpg", "https://tysol.eu/imgcache/300x225/c/uploads/news/75831/163906198024b42df263e4bf24bf444b.png", "https://tysol.eu/imgcache/60x42/c/uploads/news/75833/16390621408b03f095f4ee8649240939.jpg", "https://web.archive.org/files/tysol/images/Lupa.png", "https://tysol.eu/imgcache/60x42/c/uploads/cropit/16390583691db7eac087f2d9ca3c5de81a3bec65530818f8de8b868f96de6a67259796178f.jpg", "https://web.archive.org/files/tysol/images/app_tysol.png?2", "https://tysol.eu/imgcache/60x42/c/uploads/news/75288/163812453274546f4d009e6a58a803ad.jpg"], "movies": [], "text": "Duda: reprezentuj\u0119 tutaj interesy Polski, a nie paraduj\u0119 w Moskwie\n\nReprezentuj\u0119 tutaj interesy Polski, a nie paraduj\u0119 w Moskwie - w ten spos\u00f3b prezydent Andrzej Duda odpowiedzia\u0142 na pytanie o relacje polsko-ameryka\u0144skie w kontek\u015bcie \u015brodowej defilady wojskowej w Moskwie. Prezydent Duda spotka\u0142 si\u0119 w \u015brod\u0119 w Waszyngtonie z prezydentem USA Donaldem Trumpem.\n\n/ EPA/JIM LO SCALZO Dostawca: PAP/EPA\n\nW \u015brod\u0119 odby\u0142a si\u0119 na Placu Czerwonym w Moskwie defilada wojskowa z udzia\u0142em oko\u0142o 14 tysi\u0119cy \u017co\u0142nierzy. Z powodu pandemii koronawirusa zosta\u0142a ona prze\u0142o\u017cona z 9 maja, gdy w Rosji obchodzono 75. rocznic\u0119 zako\u0144czenia II wojny \u015bwiatowej.\n\n\n\nO defilad\u0119 prezydent\u00f3w Andrzeja Dud\u0119 i Donalda Trumpa zapyta\u0142 na konferencji prasowej w Waszyngtonie jeden z polskich dziennikarzy. Pytanie dotyczy\u0142o tego, czy \u015brodowe spotkanie obu polityk\u00f3w mo\u017cna uzna\u0107 za dow\u00f3d tego, \u017ce Polska jest wa\u017cnym partnerem dla Ameryki.\n\n\n\n\"W moim poczuciu to tylko pokazuje, \u017ce prowadz\u0119 tutaj, negocjacj\u0119, w polskich sprawach z bardzo do\u015bwiadczonym i bardzo twardym politykiem, mog\u0119 powiedzie\u0107 zawodnikiem, jakim jest pan prezydent Donald Trump, kt\u00f3ry tak, jak powiedzia\u0142em, twardo reprezentuje interesy swojego kraju i swoich obywateli\" - odpowiedzia\u0142 Duda. \"Ja reprezentuj\u0119 tutaj interesy Polski, a nie paraduj\u0119 w Moskwie\" - doda\u0142.\n\n\n\nTrump powiedzia\u0142, \u017ce Polska mo\u017ce polega\u0107 na Stanach Zjednoczonych. Przypomnia\u0142 jednocze\u015bnie, \u017ce USA wsp\u00f3\u0142pracuj\u0105 z Rosj\u0105 w zakresie traktatu w sprawie rozbrojenia j\u0105drowego, kt\u00f3ry - jak zaznaczy\u0142 - jest bardzo wa\u017cny. \"Pracujemy bardzo blisko (...) jeste\u015bmy dwoma krajami, kt\u00f3re chc\u0105 do tego doprowadzi\u0107. Pracujemy te\u017c nad innymi rzeczami z Rosj\u0105, mamy bardzo dobre stosunki\" - powiedzia\u0142 prezydent USA. (PAP)\n\n\n\nmkr/ mzk/ mok/", "keywords": [], "meta_keywords": ["Trump", "Duda"], "tags": ["#Tadeusz P\u0142u\u017ca\u0144ski", "#Krajowa Sekcja M\u0142odych NSZZ Solidarno\u015b\u0107", "#Tomasz P. Terlikowski"], "authors": [], "publish_date": "Thu Jun 25 00:53:00 2020", "summary": "", "article_html": "", "meta_description": "Reprezentuj\u0119 tutaj interesy Polski, a nie paraduj\u0119 w Moskwie - w ten spos\u00f3b prezydent Andrzej Duda odpowiedzia\u0142 na pytanie o relacje polsko-ameryka\u0144skie w kontek\u015bcie \u015brodowej defilady wojskowej w Moskwie. Prezydent Duda spotka\u0142 si\u0119 w \u015brod\u0119 w Waszyngtonie z prezydentem USA Donaldem Trumpem.", "meta_lang": "", "meta_favicon": "/files/tysol/favicon.ico", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "description": "Reprezentuj\u0119 tutaj interesy Polski, a nie paraduj\u0119 w Moskwie - w ten spos\u00f3b prezydent Andrzej Duda odpowiedzia\u0142 na pytanie o relacje polsko-ameryka\u0144skie w kontek\u015bcie \u015brodowej defilady wojskowej w Moskwie. Prezydent Duda spotka\u0142 si\u0119 w \u015brod\u0119 w Waszyngtonie z prezydentem USA Donaldem Trumpem.", "keywords": "Trump,Duda", "robots": "max-image-preview:large", "og": {"title": "Duda: reprezentuj\u0119 tutaj interesy Polski, a nie paraduj\u0119 w Moskwie", "description": "Reprezentuj\u0119 tutaj interesy Polski, a nie paraduj\u0119 w Moskwie - w ten spos\u00f3b prezydent Andrzej Duda odpowiedzia\u0142 na pytanie o relacje polsko-ameryka\u0144skie w kontek\u015bcie \u015brodowej defilady wojskowej w Moskwie. Prezydent Duda spotka\u0142 si\u0119 w \u015brod\u0119 w Waszyngtonie z prezydentem USA Donaldem Trumpem.", "image": {"identifier": "https://www.tysol.pl/imgcache/750x530/c/zdj/zdjecie/49934.jpg", "type": "image/jpeg", "width": 750, "height": 530}, "type": "article", "site_name": "TYSOL.PL", "locale": "pl_PL", "published_time": "Thu, 25 Jun 2020 00:53:00 +0200"}, "twitter": {"card": "summary_large_image"}}, "canonical_link": "https://www.tysol.pl/a49934-Duda-reprezentuje-tutaj-interesy-Polski-a-nie-paraduje-w-Moskwie"}