{"source_url": "http://www.ansa.it", "url": "http://www.ansa.it/sardegna/notizie/2020/03/26/cislrischio-bomba-sanitaria-case-riposo_c6df7876-035a-4c4a-aabf-1feb3e5e83ec.html", "title": "Cisl, rischio bomba sanitaria in case di riposo - Sardegna", "top_image": "http://www.ansa.it/webimages/img_700/2020/3/19/a17cb907cc09fd9574e33a1c711cbee8.jpg", "meta_img": "http://www.ansa.it/webimages/img_700/2020/3/19/a17cb907cc09fd9574e33a1c711cbee8.jpg", "images": ["http://www.ansa.it/webimages/img_85x60/2020/3/18/7ed1afccbe0ddaafd74155dd45ee7997.jpg", "http://www.ansa.it/canale_viaggiart/img/banner/banner_300x80_ansaviaggiart.gif", "http://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "http://www.ansa.it/webimages/img_115x80/2020/3/27/5a6c2bde9bc25096e109cd3677cbe5ef.jpg", "http://www.ansa.it/canale_viaggiart/img/banner/banner_300x80_ansagolf.jpg", "http://www.ansa.it/sito/img/lazy.png", "http://www.ansa.it/webimages/img_457x/2020/3/19/a17cb907cc09fd9574e33a1c711cbee8.jpg", "http://www.ansa.it/pmi/img/banner_300x45_pianetacamere2.png", "http://www.ansa.it/webimages/img_700/2020/3/19/a17cb907cc09fd9574e33a1c711cbee8.jpg", "http://www.ansa.it/sito/img/logo_a_14x13.png", "http://www.ansa.it/ansa2030/img/ansa2030_300x80.svg", "http://b.scorecardresearch.com/p?c1=2&c2=18389568&cv=2.0&cj=1", "http://www.ansa.it/webimages/img_300x200/2020/3/27/302dea08cd210d54f42eb2f13a3804b1.jpg", "http://www.ansa.it/webimages/ch_300x169/2020/3/3/2858f4d04e6b271436276fb475285d8b.jpg", "https://cdn.flipboard.com/badges/flipboard_srrw.png", "http://www.ansa.it/webimages/img_85x60/2019/12/30/2b633fc3dc0bec006460001a6e542843.jpg", "http://www.ansa.it/webimages/img_115x80/2020/3/27/34f17ba9791074d8d676e366df64a357.jpg", "http://www.ansa.it/webimages/img_85x60/2020/2/20/52ae62bbc7d63f0cf0fd61762135fa79.jpg", "http://www.ansa.it/webimages/img_85x60/2020/2/12/584e12013b1fd70b35fe8fa2050224fd.jpg"], "movies": [], "text": "Interventi urgenti. Oppure le case di riposo in Sardegna rischiano di diventare una bomba sanitaria. \u00c8 l'allarme lanciato da Alberto Farina, segretario generale della Federazione Pensionati Cisl-Sardegna, dopo l'impennata di casi di coronavirus registrati nelle strutture residenziali per anziani. \"Da quando \u00e8 esplosa questa emergenza giustamente le case di riposo sono state isolate, affidate esclusivamente all'impegno e alla generosit\u00e0 del personale addetto all'assistenza.\n\nGli anziani sono terrorizzati - avverte Farina - perch\u00e9 consapevoli, ma impotenti spettatori della morte in arrivo, lontano dai parenti e dagli affetti pi\u00f9 cari impossibilitati, per ragioni di sicurezza sanitaria sociale, a visitarli\". E anche ci\u00f2 che prima era dato per scontato, ora \u00e8 pi\u00f9 difficile.\n\n\"Le particolari situazioni di emergenza degli ospedali a tutt'oggi non consentono a molti anziani - spiega il dirigente sindacale - il ricovero immediato in reparti attrezzati per contrastare con la giusta efficacia l'azione del coronavirus, particolarmente devastante sulle persone in et\u00e0 avanzata e di solito portatrici di una o pi\u00f9 patologie\". Inevitabile l'appello alla Regione. \"Deve intervenire con tutte le forze e con tutti i mezzi - incalza Farina - per salvare i nostri anziani e supportare l'azione degli operatori che li accudiscono, spezzando questa striscia dolorosa ormai sempre pi\u00f9 drammatica\".\n\n", "keywords": [], "meta_keywords": ["casa-di-riposo", "Alberto-Farina", "anziano", "coronavirus", "reparto", "Sardegna", "allarme", "emergenza", "inevitabile", "dirigente-sindacale", "situazione", "operatore", "intervento", "ospedale", "portatore"], "tags": [], "authors": ["Agenzia Ansa", "Redazione Ansa"], "publish_date": "Thu Mar 26 00:00:00 2020", "summary": "", "article_html": "", "meta_description": "Interventi urgenti. Oppure le case di riposo in Sardegna rischiano di diventare una bomba sanitaria. (ANSA)", "meta_lang": "it", "meta_favicon": "/sito/img/ico/favicon.ico", "meta_data": {"Author": "Agenzia ANSA", "description": "Interventi urgenti. Oppure le case di riposo in Sardegna rischiano di diventare una bomba sanitaria. (ANSA)", "keywords": "casa-di-riposo,Alberto-Farina,anziano,coronavirus,reparto,Sardegna,allarme,emergenza,inevitabile,dirigente-sindacale,situazione,operatore,intervento,ospedale,portatore", "news_keywords": "casa-di-riposo,Alberto-Farina,anziano,coronavirus,reparto,Sardegna,allarme,emergenza,inevitabile,dirigente-sindacale,situazione,operatore,intervento,ospedale,portatore", "EdTitle": "Cisl, rischio bomba sanitaria in case di riposo", "EdImage": "http://www.ansa.it/webimages/img_165x110/2020/3/19/a17cb907cc09fd9574e33a1c711cbee8.jpg", "twitter": {"card": "summary_large_image", "site": "@Agenzia_Ansa", "title": "Cisl, rischio bomba sanitaria in case di riposo - Sardegna", "description": "Interventi urgenti. Oppure le case di riposo in Sardegna rischiano di diventare una bomba sanitaria. (ANSA)", "image": {"src": "http://www.ansa.it/webimages/img_700/2020/3/19/a17cb907cc09fd9574e33a1c711cbee8.jpg"}}, "fb": {"app_id": 514987508589175}, "og": {"title": "Cisl, rischio bomba sanitaria in case di riposo - Sardegna", "type": "article", "url": "http://www.ansa.it/sardegna/notizie/2020/03/26/cislrischio-bomba-sanitaria-case-riposo_c6df7876-035a-4c4a-aabf-1feb3e5e83ec.html", "image": "http://www.ansa.it/webimages/img_700/2020/3/19/a17cb907cc09fd9574e33a1c711cbee8.jpg", "description": "Interventi urgenti. Oppure le case di riposo in Sardegna rischiano di diventare una bomba sanitaria. (ANSA)", "site_name": "Agenzia ANSA"}, "article": {"published_time": "2020-03-26T17:54:00+01:00", "modified_time": "2020-03-26T18:23:57+01:00", "section": "Sardegna"}, "application-name": "Ansa.it", "msapplication-starturl": "http://www.ansa.it/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/sardegna/notizie/2020/03/26/cislrischio-bomba-sanitaria-case-riposo_c6df7876-035a-4c4a-aabf-1feb3e5e83ec.html"}