{"source_url": "https://web.archive.org", "url": "https://web.archive.org/web/20200305162718id_/https://www.rp.pl/Koronawirus-2019-nCoV/303049874-Swiat-juz-na-progu-pandemii.html", "title": "\u015awiat ju\u017c na progu pandemii", "top_image": "https://www.rp.pl/storyimage/RP/20200304/SWIAT/303049874/AR/0/AR-303049874.jpg?lastModified=20200304210729", "meta_img": "https://www.rp.pl/storyimage/RP/20200304/SWIAT/303049874/AR/0/AR-303049874.jpg?lastModified=20200304210729", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/web/20200305162718id_/https:/www.rp.pl/Koronawirus-2019-nCoV/ /storyimage/RP/20200304/KRAJ/303049898/AR/0/AR-303049898.jpg&MaxW=370", "https://web.archive.org/apps/Sc.dll/RP/NoJS/NoJS/story/20200304/SWIAT/303049874?nojs=1", "https://web.archive.org/apps/pbcsi.dll/storyimage/RP/20200304/SWIAT/303049874/AR/0/AR-303049874.jpg?imageversion=Artykul&lastModified=", "https://web.archive.org/public/images/gremi-logo-white.svg", "https://web.archive.org/apps/pbcsi.dll/persbilde?Avis=RP&ID=180", "https://www.rp.pl/storyimage/RP/20200304/SWIAT/303049874/AR/0/AR-303049874.jpg?lastModified=20200304210729", "https://web.archive.org/web/20200305162718id_/https:/www.rp.pl/Koronawirus-2019-nCoV/ /storyimage/RP/20200304/KRAJ/303049879/AR/0/AR-303049879.jpg&MaxW=370", "https://web.archive.org/web/20200305162718id_/https:/www.rp.pl/Koronawirus-2019-nCoV/ /storyimage/RP/20200304/OPINION/303049881/AR/0/AR-303049881.jpg&MaxW=370", "https://web.archive.org/public/images/logotypy_rzepy_rp2.svg", "https://web.archive.org/web/20200305162718id_/https:/www.rp.pl/Koronawirus-2019-nCoV/ /storyimage/RP/20200304/KULTURA/303049911/AR/0/AR-303049911.jpg&MaxW=370", "https://web.archive.org/public/images/logotyp_RGB_rppl_100lat.svg"], "movies": [], "text": "\u015awiatowa Organizacja Zdrowia og\u0142osi najwy\u017cszy stopie\u0144 zagro\u017cenia, je\u015bli zara\u017cenia mi\u0119dzy osobami, kt\u00f3re nie by\u0142y w Chinach, stan\u0105 si\u0119 powszechne.\n\nWyst\u0119puj\u0105c w ameryka\u0144skim Kongresie, Anne Schuhat, zast\u0119pczyni Centrum Kontroli Chor\u00f3b i Przeciwdzia\u0142ania (CDC), uzna\u0142a, \u017ce choroba spe\u0142nia ju\u017c dwa z trzech kryteri\u00f3w og\u0142oszenia przez \u015awiatow\u0105 Organizacj\u0119 Zdrowia (WHO) pandemii. \u2013 To nowy wirus. W tym przypadku trudno powstrzyma\u0107 zara\u017cenie jednej osoby od drugiej \u2013 o\u015bwiadczy\u0142a Schuhat. Poni\u017cej dalsza cz\u0119\u015b\u0107 artyku\u0142u\n\nZdaniem dyrektora generalnego WHO Tedrosa Ghebreyesusa genewska organizacja \u201enie zawaha si\u0119\" z og\u0142oszeniem pandemii, gdy tylko b\u0119dzie jasne, \u017ce wszystkie warunki zosta\u0142y spe\u0142nione. Powo\u0142uj\u0105c si\u0119 na najnowsze dane, podwy\u017cszy\u0142 on do 3,4 proc. wska\u017anik umieralno\u015bci os\u00f3b zara\u017conych. To od siedmiu do dwudziestu razy wi\u0119cej ni\u017c w przypadku grypy. Z powodu tej ostatniej co roku umiera na \u015bwiecie od 300 tys. do 650 tys. os\u00f3b.\n\nNa razie nowy wirus dotar\u0142 do 79 kraj\u00f3w, zara\u017caj\u0105c 91 tys. os\u00f3b (z czego przesz\u0142o 80 tys. w Chinach). Z jej powodu w ChRL zmar\u0142o 2946 os\u00f3b, za\u015b poza jej granicami 155. Jednak w \u015brod\u0119 po raz pierwszy liczba zgon\u00f3w w Chinach (31) by\u0142a mniejsza ni\u017c poza granicami kraju (38).\n\nNa szybki rozw\u00f3j choroby poszczeg\u00f3lne kraje reaguj\u0105 bardzo r\u00f3\u017cnie. We W\u0142oszech, gdzie zara\u017conych jest przesz\u0142o 2,5 tys. os\u00f3b, premier Giuseppe Conte og\u0142osi\u0142 zamkni\u0119cie do 15 marca wszystkich szk\u00f3\u0142 i uczelni wy\u017cszych nie tylko w Lombardii i Wenecji Euganejskiej (gdzie pojawi\u0142o si\u0119 ognisko choroby), ale w ca\u0142ym kraju.\n\nDo frontalnego uderzenia epidemii szykuje si\u0119 Wielka Brytania, gdzie rz\u0105d wprowadzi\u0142 pe\u0142n\u0105 odp\u0142atno\u015b\u0107 za zwolnienia ju\u017c od pierwszego dnia (a nie jak do tej pory od czwartego), aby zach\u0119ci\u0107 pracownik\u00f3w do pozostania w domu, natychmiast gdy odnotuj\u0105 podejrzane objawy choroby. Z sonda\u017cy wynika, \u017ce trzy czwarte Brytyjczyk\u00f3w opowiada si\u0119 za pe\u0142nym izolowaniem miejscowo\u015bci, gdzie pojawi\u0142oby si\u0119 powa\u017cne ognisko koronawirusa.\n\nDonald Trump podejmuje ryzyko Zupe\u0142nie inn\u0105 strategi\u0119 przyj\u0105\u0142 w USA Donald Trump, kt\u00f3ry wyst\u0105pi\u0142 do Kongresu o 2,5 mld USD na walk\u0119 z epidemi\u0105 \u2013 pi\u0119ciokrotnie mniej ni\u017c zdaniem specjalist\u00f3w jest na to potrzebne. Prezydent przekaza\u0142 tak\u017ce uprawnienia w koordynacji walki z chorob\u0105 swojemu zast\u0119pcy Mike'owi Pence'owi, a nie jak to do tej pory by\u0142o \u2013 w\u0142adzom sanitarnym.\n\nTo cz\u0119\u015b\u0107 strategii Bia\u0142ego Domu zapobie\u017cenia panice, co mog\u0142oby mie\u0107 fatalne skutki dla gospodarki i wynik\u00f3w listopadowych wybor\u00f3w prezydenckich. Ale Trump podejmuje te\u017c bardzo powa\u017cne ryzyko: je\u015bli choroba zostanie zbyt p\u00f3\u017ano powstrzymana, wymknie si\u0119 spod kontroli.\n\nKoronawirus na coraz wi\u0119ksz\u0105 skal\u0119 uderza tak\u017ce w elity w\u0142adzy. Pierwszy potwierdzony przypadek odnotowano u wysokiej rangi pracownika Europejskiej Agencji Obrony (EDA). Chodzi o osob\u0119, kt\u00f3ra ostatnio by\u0142a we W\u0142oszech i uczestniczy\u0142a w spotkaniach z 30 pracownikami Komisji Europejskiej. Gorzej poczu\u0142a si\u0119 jednak dopiero w sobot\u0119: relatywnie d\u0142ugi okres inkubacji choroby powoduje, \u017ce pocz\u0105tkowo trudno powstrzyma\u0107 rozprzestrzenianie si\u0119 infekcji. Z kolei w Iranie zara\u017cony jest ju\u017c co 12 deputowany do parlamentu.\n\n166 mln masek dziennie Z powodu parali\u017cu coraz wi\u0119kszej liczby przedsi\u0119biorstw narasta obawa, \u017ce koronawirus doprowadzi do globalnej recesji. Tak przynajmniej reakcje rynk\u00f3w finansowych interpretowa\u0142o w \u015brod\u0119 wielu ekonomist\u00f3w. Okaza\u0142o si\u0119 bowiem, \u017ce pr\u00f3ba o\u017cywienia dzia\u0142alno\u015bci gospodarczej przez Rezerw\u0119 Federaln\u0105 i inne banki centralne nie przekona\u0142a inwestor\u00f3w. Jednym z sygna\u0142\u00f3w, jak bardzo epidemia uderzy\u0142a w gospodark\u0119, s\u0105 dane o sprzeda\u017cy samochod\u00f3w w Chinach w lutym \u2013 spad\u0142a ona a\u017c o 80 proc.\n\nNa brak zam\u00f3wie\u0144 nie cierpi\u0105 jednak zak\u0142ady produkuj\u0105ce sprz\u0119t zabezpieczaj\u0105cy przed rozprzestrzenieniem si\u0119 choroby. W Chinach produkcja masek osi\u0105gn\u0119\u0142a poziom 166 mln sztuk dziennie \u2013 12 razy wi\u0119cej ni\u017c rok temu. Mimo to w\u0142adze podtrzymuj\u0105 zakaz ich eksportu.\n\nZdaniem WHO powoduje to narastaj\u0105ce braki w tego typu \u015brodkach. W Australii, gdzie do tej pory wykryto jedynie 41 przypadk\u00f3w choroby, ludzie panicznie wykupuj\u0105 wiele produkt\u00f3w. Nie mo\u017cna np. dosta\u0107 papieru toaletowego.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u015awiatowa Organizacja Zdrowia og\u0142osi najwy\u017cszy stopie\u0144 zagro\u017cenia, je\u015bli zara\u017cenia mi\u0119dzy osobami, kt\u00f3re nie by\u0142y w Chinach, stan\u0105 si\u0119 powszechne.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200304/SWIAT/303049874/AR/0/AR-303049874.jpg?minW=80&minH=150&exactW=80&exactH=150&exactFit=crop&lastModified=20200304210729", "news_keywords": "Polityka,\r\nSpo\u0142ecze\u0144stwo,\r\nChoroby,\r\n\u015awiat,\r\n\u00a0Chiny,\r\nPekin,\r\n_microsoft news Feed,\r\nKoronawirus 2019-nCoV,\r\nWuhan", "og": {"image": {"identifier": "https://www.rp.pl/storyimage/RP/20200304/SWIAT/303049874/AR/0/AR-303049874.jpg?lastModified=20200304210729", "width": 600, "height": 315}, "title": "\u015awiat ju\u017c na progu pandemii", "type": "article", "description": "\u015awiatowa Organizacja Zdrowia og\u0142osi najwy\u017cszy stopie\u0144 zagro\u017cenia, je\u015bli zara\u017cenia mi\u0119dzy osobami, kt\u00f3re nie by\u0142y w Chinach, stan\u0105 si\u0119 powszechne.", "url": "https://www.rp.pl/Koronawirus-2019-nCoV/303049874-Swiat-juz-na-progu-pandemii.html"}, "description": "\u015awiatowa Organizacja Zdrowia og\u0142osi najwy\u017cszy stopie\u0144 zagro\u017cenia, je\u015bli zara\u017cenia mi\u0119dzy osobami, kt\u00f3re nie by\u0142y w Chinach, stan\u0105 si\u0119 powszechne.", "GOOGLEBOT": "NOARCHIVE"}, "canonical_link": "https://www.rp.pl/Koronawirus-2019-nCoV/303049874-Swiat-juz-na-progu-pandemii.html"}