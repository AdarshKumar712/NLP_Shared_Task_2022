{"source_url": "https://web.archive.org", "url": "https://web.archive.org/web/20210127050450id_/https://www.rmf24.pl/fakty/polska/news-ojciec-zaginionego-3-5-letniego-kacpra-byl-pod-wplywem-alkoh,nId,4465142", "title": "Ojciec zaginionego 3,5-letniego Kacpra by\u0142 pod wp\u0142ywem alkoholu. I poszukiwany przez policj\u0119", "top_image": "https://i.iplsc.com/-/000A2IOXF5EKQYL6-C411.jpg", "meta_img": "https://i.iplsc.com/-/000A2IOXF5EKQYL6-C411.jpg", "images": ["https://i.iplsc.com/poszukiwania-3-5-letniego-kacpra-zaginal-podczas-spaceru-z-o/000A2IHLQ6NT447Q-C427.jpg", "https://i.iplsc.com/poszukiwania-3-5-letniego-kacpra-zaginal-podczas-spaceru-z-o/000A2IHJIRCDWHNU-C461.jpg", "https://i.iplsc.com/0007T0Q8S45GRKJY-C0.png", "https://web.archive.org/s/classic/ajax-loader.gif", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/poszukiwania-3-5-letniego-kacpra-zaginal-podczas-spaceru-z-o/000A2IHIFRH7J4XC-C427.jpg", "https://web.archive.org/s/classic/img/RMF-FM-logo2.png", "https://i.iplsc.com/-/000A2IOXF5EKQYL6-C411.jpg", "https://web.archive.org/s/classic/img/facebook-messenger.png", "https://i.iplsc.com/poszukiwania-3-5-letniego-kacpra-zaginal-podczas-spaceru-z-o/000A2IHN3XE94TRE-C427.jpg", "https://i.iplsc.com/poszukiwania-3-5-letniego-kacpra-zaginal-podczas-spaceru-z-o/000A2IHML06W0BN9-C427.jpg", "https://web.archive.org/s/classic/p.gif"], "movies": [], "text": "Od poniedzia\u0142kowego wieczoru trwaj\u0105 poszukiwania 3,5-letniego Kacpra, kt\u00f3ry zagin\u0105\u0142 w Nowogrod\u017acu na Dolnym \u015al\u0105sku. Ch\u0142opiec poszed\u0142 z ojcem na dzia\u0142k\u0119, oko\u0142o godziny 19:00 m\u0119\u017cczyzna straci\u0142 syna z oczu. Jak ustali\u0142 reporter RMF FM Mateusz Czmiel, w chwili zagini\u0119cia Kacpra jego ojciec by\u0142 nietrze\u017awy. Co wi\u0119cej, m\u0119\u017cczyzna by\u0142 poszukiwany w innej sprawie, zosta\u0142 przez policj\u0119 zatrzymany.\n\nZaanga\u017cowanych jest ok. 150 funkcjonariuszy r\u00f3\u017cnych s\u0142u\u017cb. To nie tylko policja, ale te\u017c stra\u017c po\u017carna czy Wojska Obrony Terytorialnej - powiedzia\u0142a reporterowi RMF FM Monika Kaleta z dolno\u015bl\u0105skiej policji. Jak doda\u0142a, teren poszukiwa\u0144 to ponad 340 ha. To obszar ogr\u00f3dk\u00f3w dzia\u0142kowych, rzeki, nabrze\u017ca i pobliskie tereny kolejowe. Na razie nie natrafiono na \u017caden \u015blad ch\u0142opca.\n\nDo akcji skierowano m.in. policyjny \u015bmig\u0142owiec i specjaln\u0105 grup\u0119 z dronem, kt\u00f3re za pomoc\u0105 kamer termowizyjnych z powietrza patroluj\u0105 obszar, na kt\u00f3rym mo\u017ce znajdowa\u0107 si\u0119 Kacper.\n\nZ kolei grupa nurk\u00f3w wraz ze stra\u017cakami z \u0142odzi przeszukuje z pomoc\u0105 sonaru poblisk\u0105 rzek\u0119 Kwisa.\n\nNa pomoc ruszy\u0142y tak\u017ce grupy z psami tropi\u0105cymi i okoliczni mieszka\u0144cy.\n\nRzecznik Powiatowej Komendy Pa\u0144stwowej Stra\u017cy Po\u017carnej w Boles\u0142awcu m\u0142. bryg. Piotr Pilarczyk, kt\u00f3ry uczestniczy\u0142 w nocnych poszukiwaniach, przekaza\u0142, \u017ce Kwisa w rejonie Nowogrod\u017aca jest niebezpieczna.\n\n\"To jest g\u00f3rski potok i wbrew pozorom ma w tym rejonie bardzo wartki i wysoki nurt. Doros\u0142y cz\u0142owiek z trudem mo\u017ce da\u0107 sobie w nim rad\u0119, natomiast dla 4-letniego dziecka jest za silny. Dziecko nie utrzyma si\u0119 w nim na nogach\" - m\u00f3wi\u0142.\n\nWyja\u015bni\u0142, \u017ce nurkowie i stra\u017cacy maj\u0105 do przeszukania oko\u0142o pi\u0119ciu kilometr\u00f3w obu brzeg\u00f3w rzeki oraz jej nurtu a\u017c do elektrowni w Parzycach, gdzie na Kwisie jest tama.\n\nKoszulka z Myszk\u0105 Miki i rowerek biegowy\n\nW momencie zagini\u0119cia Kacper mia\u0142 na sobie czarne spodnie boj\u00f3wki, koszulk\u0119 w bia\u0142o-czerwone paski z rysunkiem Myszki Miki i szare sportowe buty. Mo\u017ce mie\u0107 przy sobie rowerek biegowy.\n\nKa\u017cdy, kto widzia\u0142 ch\u0142opca lub mo\u017ce mie\u0107 jakiekolwiek informacje nt. miejsca jego pobytu, proszony jest o kontakt z policj\u0105 pod numerami telefonu: 75 6496 200 lub 75 6496 201.\n\nOjciec by\u0142 pod wyp\u0142ywem alkoholu\n\nKacper poszed\u0142 wieczorem z ojcem na dzia\u0142k\u0119, po\u0142o\u017con\u0105 przy ul. Luba\u0144skiej, w pobli\u017cu Kwisy. Kiedy znikn\u0105\u0142, ojciec nie zadzwoni\u0142 sam na policj\u0119 - zrobi\u0142a to dopiero jego \u017cona, kt\u00f3ra w tym czasie by\u0142a w domu. Informacja o zagini\u0119ciu ch\u0142opca dotar\u0142a do policjant\u00f3w oko\u0142o 19:00.\n\nJak ustali\u0142 reporter RMF FM, ojciec ch\u0142opca by\u0142 w momencie zagini\u0119cia syna pod wp\u0142ywem alkoholu. Badanie alkomatem wykaza\u0142o 0,7 promila alkoholu.\n\nCo wi\u0119cej, okaza\u0142o si\u0119, \u017ce m\u0119\u017cczyzna by\u0142 poszukiwany.\n\n\"Ojciec dziecka zosta\u0142 zatrzymany, poniewa\u017c jest osob\u0105 poszukiwan\u0105 w zwi\u0105zku z pope\u0142nionym przest\u0119pstwem przeciwko mieniu\" - powiedzia\u0142a Mateuszowi Czmielowi Anna Kublik-Ro\u015bciszewska z boles\u0142awieckiej policji.\n\n\u015awiadek: \"Ojciec ci\u0105\u0142 tam drzewo, a dziecko sobie je\u017adzi\u0142o tutaj, w t\u0105 i z powrotem, na rowerku\"\n\nNaszemu reporterowi uda\u0142o si\u0119 porozmawia\u0107 ze \u015bwiadkiem, kt\u00f3ry widzia\u0142 wczoraj Kacpra i jego ojca na dzia\u0142ce.\n\n\"Ca\u0142y dzie\u0144 by\u0142em tutaj z \u017con\u0105 i dzie\u0107mi i widzia\u0142em: ojciec ci\u0105\u0142 tam drzewo, a dziecko sobie je\u017adzi\u0142o tutaj, w t\u0105 i z powrotem, na rowerku. No i po prostu... chwila, moment, ja te\u017c nie zauwa\u017cy\u0142em. On przeje\u017cd\u017ca\u0142 tylko w t\u0105 i z powrotem, bardziej si\u0119 nie oddala\u0142\" - opowiada\u0142 m\u0119\u017cczyzna.\n\n\"Oby si\u0119 okaza\u0142o, \u017ce gdzie\u015b si\u0119 schowa\u0142, (\u017ce jest) gdzie\u015b na dzia\u0142ce\" - doda\u0142.\n\nProkuratura wszcz\u0119\u0142a \u015bledztwo\n\nProkuratura Okr\u0119gowa w Jeleniej G\u00f3rze wszcz\u0119\u0142a \u015bledztwo ws. zagini\u0119cia Kacpra. Chodzi o nara\u017cenie ch\u0142opca na bezpo\u015brednie niebezpiecze\u0144stwo utraty \u017cycia albo ci\u0119\u017ckiego uszczerbku na zdrowiu.\n\nJak jednak zaznaczy\u0142 rzecznik jeleniog\u00f3rskiej prokuratury prok. Tomasz Czu\u0142owski, to na razie post\u0119powanie wyja\u015bniaj\u0105ce w sprawie, a nie przeciwko konkretnej osobie.\n\n\"Jak wiadomo, dziecko przebywa\u0142o z ojcem. Jednak na razie prowadzimy wst\u0119pne czynno\u015bci wyja\u015bniaj\u0105ce w sprawie, a nie przeciwko konkretnej osobie. Nie postawiono nikomu zarzut\u00f3w. Na tym etapie nie informujemy o szczeg\u00f3\u0142ach. Nic wi\u0119cej nie mog\u0119 powiedzie\u0107\" - przekaza\u0142 prok. Czu\u0142owski.", "keywords": [], "meta_keywords": [""], "tags": [], "authors": ["Rmf Fm", "Mateusz Czmiel", "Edyta Bie\u0144czak", "Maciej Nycz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "max-image-preview:large", "apple-mobile-web-app-capable": "yes", "Keywords": "poniedzia\u0142kowego, wieczoru, trwaj\u0105, poszukiwania, 35letniego, Kacpra, kt\u00f3ry, zagin\u0105\u0142, Nowogrod\u017acu, Dolnym, \u015al\u0105sku, Ch\u0142opiec, poszed\u0142, ojcem, dzia\u0142k\u0119, oko\u0142o, godziny, 1900, m\u0119\u017cczyzna, straci\u0142, syna, oczu, ustali\u0142, reporter, Mateusz", "Description": "Ojciec zaginionego 3,5-letniego Kacpra by\u0142 pod wp\u0142ywem alkoholu. I poszukiwany przez policj\u0119 - RMF24.pl - Od poniedzia\u0142kowego wieczoru trwaj\u0105 poszukiwania 3,5-letniego Kacpra, kt\u00f3ry zagin\u0105\u0142 w Nowogrod\u017acu na Dolnym \u015al\u0105sku. Ch\u0142opiec poszed\u0142 z ojcem na", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A2IOXF5EKQYL6-C411.jpg"}, "og": {"type": "article", "title": "Ojciec zaginionego 3,5-letniego Kacpra by\u0142 pod wp\u0142ywem alkoholu. I poszukiwany przez policj\u0119", "description": "Od poniedzia\u0142kowego wieczoru trwaj\u0105 poszukiwania 3,5-letniego Kacpra, kt\u00f3ry zagin\u0105\u0142 w Nowogrod\u017acu na Dolnym \u015al\u0105sku. Ch\u0142opiec poszed\u0142 z ojcem na dzia\u0142k\u0119, oko\u0142o godziny 19:00 m\u0119\u017cczyzna straci\u0142 syna z oczu. Jak ustali\u0142 reporter RMF FM Mateusz Czmiel, w chwili zagini\u0119cia Kacpra jego ojciec by\u0142 nietrze\u017awy. Co wi\u0119cej, m\u0119\u017cczyzna by\u0142 poszukiwany w innej sprawie, zosta\u0142 przez policj\u0119 zatrzymany.", "image": "https://i.iplsc.com/-/000A2IOXF5EKQYL6-C411.jpg", "url": "https://www.rmf24.pl/fakty/polska/news-ojciec-zaginionego-3-5-letniego-kacpra-byl-pod-wplywem-alkoh,nId,4465142"}, "news_keywords": "RMF24.pl, zagini\u0119cie dziecka, polska, fakty, najnowsze, mateusz czmiel \u2013 autor, mateusz czmiel - dziennikarz, edyta bie\u0144czak - wiadomo\u015bci, edyta bie\u0144czak - dziennikarz, push - www", "article": {"section": "documentation"}}, "canonical_link": "https://www.rmf24.pl/fakty/polska/news-ojciec-zaginionego-3-5-letniego-kacpra-byl-pod-wplywem-alkoh,nId,4465142"}