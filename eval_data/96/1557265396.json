{"source_url": "https://web.archive.org", "url": "https://web.archive.org/web/20200723014145id_/https://www.polsatnews.pl/wiadomosc/2020-03-24/na-cyprze-polnocnym-skonczyla-sie-kwarantanna-50-polakow/", "title": "Na Cyprze P\u00f3\u0142nocnym sko\u0144czy\u0142a si\u0119 kwarantanna 50 Polak\u00f3w", "top_image": "https://r.dcs.redcdn.pl/http/o2/redefine/cp/f1/f1kznc7s5ddxwkcx72676w84nr91ga14.jpg", "meta_img": "https://r.dcs.redcdn.pl/http/o2/redefine/cp/f1/f1kznc7s5ddxwkcx72676w84nr91ga14.jpg", "images": ["https://r.dcs.redcdn.pl/http/o2/redefine/cp/f1/f1kznc7s5ddxwkcx72676w84nr91ga14.jpg", "https://web.archive.org/templates/pnews2018/build/gfx/logo.svg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://r.dcs.redcdn.pl/http/o2/redefine/cp/9b/9bkyo3wzfppabbs1xbyzwqzvvm9e3ijy.jpg", "https://r.dcs.redcdn.pl/http/o2/redefine/cp/k5/k5gsdbop1d7hncw7mqb4y1usx146kv7v.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "- Samolot wylecia\u0142 z Ercan o godzinie 6 czasu cypryjskiego (godz. 5 w Polsce - PAP). Na jego pok\u0142adzie znajdowa\u0142o si\u0119 w sumie 110 pasa\u017cer\u00f3w - powiedzia\u0142 Serhat Ozcelik, dyrektor lotniska Ercan w Tureckiej Republice Cypru P\u00f3\u0142nocnego (TRCP).\n\nDoda\u0142, \u017ce we wtorek z Ercan wylec\u0105 jeszcze co najmniej dwa samoloty ewakuuj\u0105ce turyst\u00f3w z pi\u0119ciogwiazdkowego hotelu Salamis Bay Conti, w kt\u00f3rym przebywali Polacy. Jeden poleci do Stuttgartu, a drugi do Hanoweru. Organizowany jest te\u017c samolot do Szwecji.\n\nZOBACZ: Polscy tury\u015bci obj\u0119ci kwarantann\u0105 w hotelu na Cyprze P\u00f3\u0142nocnym\n\nZgodnie z prawem mi\u0119dzynarodowym wszystkie samoloty startuj\u0105ce z lotniska Ercan, kt\u00f3re znajduje si\u0119 w uznawanej tylko przez Ankar\u0119 TRCP, musz\u0105 mie\u0107 mi\u0119dzyl\u0105dowanie w Turcji. Z tego powodu samolot z Polakami mi\u0119dzyl\u0105dowa\u0142 w Antalyi. Przylot do Drezna ma nast\u0105pi\u0107 przed po\u0142udniem.\n\n- Tam b\u0119dzie czeka\u0142 ju\u017c na nich autobus, kt\u00f3ry zabierze ich do kraju - m\u00f3wi Marcin Ma\u0142ysz, jeden z cz\u0142onk\u00f3w zarz\u0105du biura podr\u00f3\u017cy Exim Tours, w kt\u00f3rym wakacje wykupi\u0142a spora cz\u0119\u015b\u0107 obj\u0119tych kwarantann\u0105 Polak\u00f3w. Agencja ta ponios\u0142a koszty przewozu polskich turyst\u00f3w do kraju.\n\n14-kwarantanna po przylocie\n\n- Nie jeste\u015bmy powiedzie\u0107, ile zajmie ten przejazd. Wszystko zale\u017cy od sytuacji na granicy. Najpierw autobus pojedzie do Katowic, a potem do Warszawy. Dojazdy do w\u0142asnych dom\u00f3w ka\u017cdy ju\u017c b\u0119dzie musia\u0142 zorganizowa\u0107 we w\u0142asnym zakresie. Wszyscy wed\u0142ug polskich przepis\u00f3w ponownie b\u0119d\u0105 musieli odby\u0107 14-dniow\u0105 kwarantann\u0119 - powiedzia\u0142 Ma\u0142ysz.\n\nPrzed wylotem, jeszcze w poniedzia\u0142ek, polscy tury\u015bci zostali zbadani przez tureckocypryjskie s\u0142u\u017cby medyczne. - Zrobili z nami wywiad kliniczny i zmierzyli temperatur\u0119 - powiedzia\u0142a turystka, kt\u00f3ra chcia\u0142a pozosta\u0107 anonimowa. - Troch\u0119 boimy si\u0119 tej podr\u00f3\u017cy. Woleliby\u015bmy polecie\u0107 bezpo\u015brednio do Polski. Niestety, nie uda\u0142o si\u0119 - doda\u0142a.\n\nPrawdopodobnie ostatni samolot dla Polak\u00f3w z Cypru\n\nR\u00f3wnie\u017c we wtorek, o godz. 12.30 czasu cypryjskiego, z lotniska w Larnace w Republice Cypryjskiej wyleci trzeci samolot Polskich Linii Lotniczych LOT w ramach akcji #LOTdodomu.\n\n- Prawdopodobnie b\u0119dzie to ju\u017c ostatni lot ewakuuj\u0105cy Polak\u00f3w z Cypru. Z tego, co wiem, w tej chwili s\u0105 w tym samolocie jeszcze wolne miejsca - powiedzia\u0142o miejscowe \u017ar\u00f3d\u0142o.\n\nNa pytanie, dlaczego polscy tury\u015bci z hotelu na Cyprze P\u00f3\u0142nocnym nie mogli z niego skorzysta\u0107, odpowiedzia\u0142o, \u017ce nie by\u0142o to mo\u017cliwe z powodu podzia\u0142u politycznego wyspy.\n\nZOBACZ: Polacy zamkni\u0119ci w hotelu na Cyprze. Opowiedzieli jak przebiega kwarantanna\n\nW sumie w hotelu Salamis Bay Conti kwarantann\u0119 odby\u0142o 724 turyst\u00f3w oraz 75 os\u00f3b z personelu. Opr\u00f3cz Polak\u00f3w znajdowali si\u0119 w nim Niemcy, Szwedzi, Anglicy, Francuzi i Ira\u0144czycy. To w\u0142a\u015bnie tam zarejestrowano pierwszy przypadek koronawirusa w TRCP - pierwsz\u0105 zaka\u017con\u0105 osob\u0105 okaza\u0142a si\u0119 65-letnia Niemka. Opr\u00f3cz niej w hotelu zachorowa\u0142o 30 innych turyst\u00f3w z Niemiec.\n\nNa Cyprze P\u00f3\u0142nocnym do tej pory stwierdzono og\u00f3\u0142em 40 przypadk\u00f3w zaka\u017cenia koronawirusem. Wed\u0142ug lokalnego dziennika \"Yeniduzen\" 29 cudzoziemc\u00f3w (wszyscy z hotelu Salamis Bay Conti), \u0142\u0105cznie z \"pacjentk\u0105 zero\", wyzdrowia\u0142o i we wtorek opu\u015bci\u0142o wysp\u0119.", "keywords": [], "meta_keywords": [""], "tags": ["KORONAWIRUS"], "authors": ["Polsat News", "Ac"], "publish_date": "Tue Mar 24 00:00:00 2020", "summary": "", "article_html": "", "meta_description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie zabierze ich do Polski autokar. W kraju b\u0119d\u0105 musieli przeby\u0107 kolejn\u0105 kwarantann\u0119, tym razem we w\u0142asnych domach.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie zabierze ich do Polski autokar. W kraju b\u0119d\u0105 musieli przeby\u0107 kolejn\u0105 kwarantann\u0119, tym razem we w\u0142asnych domach.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-03-24/na-cyprze-polnocnym-skonczyla-sie-kwarantanna-50-polakow/", "title": "Na Cyprze P\u00f3\u0142nocnym sko\u0144czy\u0142a si\u0119 kwarantanna 50 Polak\u00f3w - Polsat News", "description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie zabierze ich do Polski autokar. W kraju b\u0119d\u0105 musieli przeby\u0107 kolejn\u0105 kwarantann\u0119, tym razem we w\u0142asnych domach.", "image": "https://r.dcs.redcdn.pl/http/o2/redefine/cp/f1/f1kznc7s5ddxwkcx72676w84nr91ga14.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-03-24/na-cyprze-polnocnym-skonczyla-sie-kwarantanna-50-polakow/"}