{"source_url": "https://web.archive.org", "url": "https://web.archive.org/web/20200312163347id_/https://www.yenialanya.com/turizm/altid-baskani-burhan-sili-den-turizm-sektorune-yonelik-onemli-h402972.html", "title": "ALT\u0130D Ba\u015fkan\u0131 Burhan Sili'den turizm sekt\u00f6r\u00fcne y\u00f6nelik \u00f6nemli a\u00e7\u0131klamalar", "top_image": "https://www.yenialanya.com/images/resize/100/600x315/haberler/2020/03/altid_baskani_burhan_sili_den_turizm_sektorune_yonelik_onemli_aciklamalar_h402972_0731c.jpeg", "meta_img": "https://www.yenialanya.com/images/resize/100/600x315/haberler/2020/03/altid_baskani_burhan_sili_den_turizm_sektorune_yonelik_onemli_aciklamalar_h402972_0731c.jpeg", "images": ["https://www.facebook.com/tr?id=282112732282425&ev=PageView\r\n\r\n\r\n\r\n&noscript=1", "https://www.yenialanya.com/thumb.php?src=https://www.yenialanya.com/images/banner/VIP_FABRIK_WEB.jpg&w=120&h=450&q=80", "https://www.yenialanya.com/images/banner/Alanya_Logo_51._YYl_son.jpeg", "https://www.yenialanya.com/thumb.php?src=https://www.yenialanya.com/images/banner/modern_banner_alanya.jpg&w=300&h=250&q=80", "https://www.yenialanya.com/thumb.php?src=https://www.yenialanya.com/images/banner/bizimtransfer-com_1.jpg&w=625&h=102&q=80", "https://www.yenialanya.com/images/banner/site_reklam.jpg", "https://mc.yandex.ru/watch/18692905", "https://www.yenialanya.com/images/banner/625x120.jpg", "https://www.yenialanya.com/_themes/hs-elegant/images/space.png", "https://www.yenialanya.com/images/banner/kaleici1.jpg", "https://www.yenialanya.com/thumb.php?src=https://www.yenialanya.com/images/banner/lonicera.jpg&w=120&h=452&q=80", "https://www.yenialanya.com/images/resize/100/600x315/haberler/2020/03/altid_baskani_burhan_sili_den_turizm_sektorune_yonelik_onemli_aciklamalar_h402972_0731c.jpeg", "https://www.yenialanya.com/thumb.php?src=https://www.yenialanya.com/images/banner/gunsu.jpg&w=120&h=450&q=80", "https://www.yenialanya.com/images/banner/OBA-1221.gif", "https://www.yenialanya.com/thumb.php?src=https://www.yenialanya.com/images/banner/web-pro-tasarim.jpg&w=300&h=300&q=80", "https://www.yenialanya.com/thumb.php?src=https://www.yenialanya.com/images/banner/whatsapp-haber-ihbar-hatti_1.png&w=300&h=125&q=80", "https://www.yenialanya.com/images/banner/120x450_alanya_emlak_yeni_alanya.gif"], "movies": [], "text": "GE\u00c7T\u0130\u011e\u0130M\u0130Z turizm sezonunda Antalya b\u00f6lgesine gelen turist say\u0131s\u0131 15 milyonun \u00fczerinde olurken, bu sezon ise bir\u00e7ok \u00fclkede korona vir\u00fcs vakas\u0131 ya\u015fanmas\u0131ndan dolay\u0131 turizmciler bu y\u0131l d\u00fc\u015f\u00fc\u015f ya\u015fayacaklar\u0131n\u0131 g\u00f6zlemledi.T\u00fcrkiye Otelciler Federasyonu (T\u00dcROFED) Y\u00f6netim Kurulu \u00dcyesi ve ALT\u0130D Ba\u015fkan\u0131 Burhan Sili, 2018-2019 turizm sezonunun hem T\u00fcrkiye genelinde hem de Antalya ve Alanya \u00f6zelinde son derece ba\u015far\u0131l\u0131 ge\u00e7ti\u011fini aktard\u0131.\n\n\n\n\u201cKorona vir\u00fcs\u00fc Avrupa pazar\u0131nda gerilemeye yol a\u00e7t\u0131\u201d\n\nGe\u00e7en sezon bir \u00f6nceki sezonlara g\u00f6re say\u0131 anlam\u0131nda ciddi art\u0131\u015flar\u0131n oldu\u011funu s\u00f6yleyen Sili, \u201cKi\u015fi ba\u015f\u0131 gelir noktas\u0131nda da her ne kadar istedi\u011fimiz olmasa da art\u0131\u015f s\u00f6z konusuydu. 2020 turizm sezonuyla alakal\u0131 olarak da son derece olumlu bir hava s\u00f6z konusuydu. Ancak son d\u00f6nemde ya\u015fananlar ba\u015fta korona vir\u00fcs\u00fc olmak \u00fczere \u00f6zellikle Avrupa pazar\u0131nda ciddi bir gerilemeye yol a\u00e7m\u0131\u015f durumda. Korona vir\u00fcs\u00fc ile alakal\u0131 H\u00fck\u00fcmetimiz ve Sa\u011fl\u0131k Bakanl\u0131\u011f\u0131m\u0131z ciddi \u00f6nlemler ald\u0131. Bir\u00e7ok \u00fclkenin yapmad\u0131\u011f\u0131 kadar h\u0131zl\u0131 ve etkin bir \u015fekilde bu konuya m\u00fcdahale etmi\u015f durumday\u0131z. \u0130lerleyen s\u00fcre\u00e7te ba\u015fta Avrupa\u2019daki \u00fclkeler olmak \u00fczere ve do\u011fudaki \u00fclkeler bundan ciddi oranda etkilenmi\u015fken bizim \u00fclkemizde bunun minimum d\u00fczeyde olmas\u0131, ciddi \u00f6nlem alm\u0131\u015f olmam\u0131z turizm anlam\u0131nda da bize bir avantaj sa\u011flayacak. Ancak \u015fu s\u00fcre\u00e7te insanlara \u00f6zellikle Avrupa tatil almaktan imtina ediyor. Bunun T\u00fcrkiye\u2019de korona vir\u00fcs\u00fcn olup olmamas\u0131yla bir alakas\u0131 yok. Kendi \u00fclkelerinde ya\u015fan\u0131lan s\u0131k\u0131nt\u0131lardan dolay\u0131 b\u00f6yle bir psikoloji var. Bunun da Nisan ve May\u0131s aylar\u0131nda a\u015f\u0131laca\u011f\u0131na inan\u0131yoruz\u201d dedi.\n\n\n\n\u201cMay\u0131s ay\u0131 itibariyle bir toparlanma s\u00fcrecine girece\u011fiz\u201d\n\nRusya pazar\u0131na da de\u011finen Sili, \u201c\u0130blid kriziyle birlikte Rusya pazar\u0131nda sat\u0131n almalarda \u00e7ok ciddi gerileme ya\u015fanm\u0131\u015ft\u0131. Ge\u00e7en hafta Cumhurba\u015fkan\u0131m\u0131z Recep Tayyip Erdo\u011fan\u2019\u0131n Rusya Devlet Ba\u015fkan\u0131 Vladimir Putin ile bir tak\u0131m g\u00f6r\u00fc\u015fmeler yapt\u0131. G\u00f6r\u00fc\u015fmeler neticesinde orada da bir ate\u015fkes sa\u011fland\u0131. Halihaz\u0131rda \u00e7ok h\u0131zlanm\u0131\u015f olmamakla beraber bu ate\u015fkesin devaml\u0131l\u0131\u011f\u0131nda Rusya pazar\u0131nda da bir art\u0131\u015f bekliyoruz. Bir di\u011fer taraftan Rusya\u2019n\u0131n farkl\u0131 b\u00f6lgelerde ya\u015fad\u0131\u011f\u0131 ekonomik sava\u015f nedeniyle ortadaki insanlar\u0131n al\u0131m g\u00fcc\u00fcnde bir d\u00fc\u015fme s\u00f6z konusu olacak. Bu da tabii belirli bir oranda etkileyecektir k\u0131saca toparlarsam. Bu etkenler neticesinde biz bu sene belki ge\u00e7ti\u011fimiz seneler kadar h\u0131zl\u0131 bir art\u0131\u015f ger\u00e7ekle\u015ftirmeyece\u011fiz. Nisan ay\u0131n\u0131 olumsuz olarak \u00f6ng\u00f6r\u00fcyorum ama May\u0131s ay\u0131 itibariyle bir toparlanma s\u00fcrecine girece\u011fiz\u201d diye konu\u015ftu.", "keywords": [], "meta_keywords": ["Alanya", "Alanya Turistik I\u015fletmeciler Derne\u011fi", "Turizm sekt\u00f6r\u00fc", "Burhan Sili", "ALT\u0130D Ba\u015fkan\u0131"], "tags": [], "authors": ["Yeni Alanya Gazetesi. Alanyanin Haber Si\u0307tesi\u0307", "Di\u0307m Medya", "Alanya News."], "publish_date": null, "summary": "", "article_html": "", "meta_description": "Ge\u00e7en turizm sezonunda ciddi bir art\u0131\u015fa ula\u015ft\u0131klar\u0131n\u0131 s\u00f6yleyen Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, bu sezon ise Avrupa pazar\u0131nda bir gerileme ya\u015fand\u0131\u011f\u0131n\u0131 belirterek, 'May\u0131s ay\u0131 itibariyle bir toparlanma s\u00fcrecine girece\u011fiz\u201d dedi.", "meta_lang": "tr", "meta_favicon": "https://www.yenialanya.com/images/banner/favicon.ico", "meta_data": {"description": "Ge\u00e7en turizm sezonunda ciddi bir art\u0131\u015fa ula\u015ft\u0131klar\u0131n\u0131 s\u00f6yleyen Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, bu sezon ise Avrupa pazar\u0131nda bir gerileme ya\u015fand\u0131\u011f\u0131n\u0131 belirterek, 'May\u0131s ay\u0131 itibariyle bir toparlanma s\u00fcrecine girece\u011fiz\u201d dedi.", "keywords": "Alanya, Alanya Turistik I\u015fletmeciler Derne\u011fi, Turizm sekt\u00f6r\u00fc, Burhan Sili, ALT\u0130D Ba\u015fkan\u0131", "news_keywords": "Alanya, Alanya Turistik I\u015fletmeciler Derne\u011fi, Turizm sekt\u00f6r\u00fc, Burhan Sili, ALT\u0130D Ba\u015fkan\u0131", "author": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "developer": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "designer": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "title": "ALT\u0130D Ba\u015fkan\u0131 Burhan Sili'den turizm sekt\u00f6r\u00fcne y\u00f6nelik \u00f6nemli a\u00e7\u0131klamalar", "description": "Ge\u00e7en turizm sezonunda ciddi bir art\u0131\u015fa ula\u015ft\u0131klar\u0131n\u0131 s\u00f6yleyen Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, bu sezon ise Avrupa pazar\u0131nda bir gerileme ya\u015fand\u0131\u011f\u0131n\u0131 belirterek, 'May\u0131s ay\u0131 itibariyle bir toparlanma s\u00fcrecine girece\u011fiz\u201d dedi.", "image": {"identifier": "https://www.yenialanya.com/images/resize/100/600x315/haberler/2020/03/altid_baskani_burhan_sili_den_turizm_sektorune_yonelik_onemli_aciklamalar_h402972_0731c.jpeg", "type": "image/jpeg", "width": 634, "height": 332}, "type": "article", "url": "https://www.yenialanya.com/turizm/altid-baskani-burhan-sili-den-turizm-sektorune-yonelik-onemli-h402972.html"}, "twitter": {"card": "summary_large_image", "url": "http://www.yenialanya.com/turizm/altid-baskani-burhan-sili-den-turizm-sektorune-yonelik-onemli-h402972.html", "domain": "https://www.yenialanya.com/", "site": "yenialanya", "title": "ALT\u0130D Ba\u015fkan\u0131 Burhan Sili'den turizm sekt\u00f6r\u00fcne y\u00f6nelik \u00f6nemli a\u00e7\u0131klamalar", "description": "Ge\u00e7en turizm sezonunda ciddi bir art\u0131\u015fa ula\u015ft\u0131klar\u0131n\u0131 s\u00f6yleyen Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, bu sezon ise Avrupa pazar\u0131nda bir gerileme ya\u015fand\u0131\u011f\u0131n\u0131 belirterek, \u201cMay\u0131s ay\u0131 itibariyle bir toparlanma s\u00fcrecine girece\u011fiz\u201d dedi.", "image": {"src": "https://www.yenialanya.com/images/haberler/2020/03/altid_baskani_burhan_sili_den_turizm_sektorune_yonelik_onemli_aciklamalar_h402972_0731c.jpeg"}}, "dc.language": "tr", "dc.source": "https://www.yenialanya.com/", "dc.title": "ALT\u0130D Ba\u015fkan\u0131 Burhan Sili'den turizm sekt\u00f6r\u00fcne y\u00f6nelik \u00f6nemli a\u00e7\u0131klamalar", "dc.keywords": "Alanya, Alanya Turistik I\u015fletmeciler Derne\u011fi, Turizm sekt\u00f6r\u00fc, Burhan Sili, ALT\u0130D Ba\u015fkan\u0131", "dc.description": "Ge\u00e7en turizm sezonunda ciddi bir art\u0131\u015fa ula\u015ft\u0131klar\u0131n\u0131 s\u00f6yleyen Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, bu sezon ise Avrupa pazar\u0131nda bir gerileme ya\u015fand\u0131\u011f\u0131n\u0131 belirterek, 'May\u0131s ay\u0131 itibariyle bir toparlanma s\u00fcrecine girece\u011fiz\u201d dedi.", "fb": {"pages": 201227749894443}}, "canonical_link": "https://www.yenialanya.com/turizm/altid-baskani-burhan-sili-den-turizm-sektorune-yonelik-onemli-h402972.html"}