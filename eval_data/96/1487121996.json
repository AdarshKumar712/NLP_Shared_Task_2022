{"source_url": "https://web.archive.org", "url": "https://web.archive.org/web/20200106180530id_/https://wiadomosci.wp.pl/byly-szef-msz-o-sytuacji-w-iraku-trudno-przewidziec-skutki-6464512121267841a", "title": "By\u0142y szef MSZ o sytuacji w Iraku. \"Trudno przewidzie\u0107 skutki\"", "top_image": "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnZJYnBbCHcsa05-d0RVYCMpECAjRUEie2hNeX1YBHxgaU1gcVMGfWFtTHxyREQ9NXQQPyUFHCcmOBJjLhtWbCk=", "meta_img": "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnZJYnBbCHcsa05-d0RVYCMpECAjRUEie2hNeX1YBHxgaU1gcVMGfWFtTHxyREQ9NXQQPyUFHCcmOBJjLhtWbCk=", "images": ["https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrWQF9bW5Be3ZSB2NlaU94cV8EfWNvVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrWgJ-ZW5PfnFdCGN5aEt7dVMEeGNtTmI0B1AtMTEWISAOQ2AkNx5vOQ==", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrWQF9bW5Be3ZSB2NlaU94cV8EfWNvVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrUgB9YWBMfHBSHGNlYUB_dV0Be2ZoVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnZJYnBbCHcsa05-d0RVYCMpECAjRUEie2hNeX1YBHxgaU1gcVMGfWFtTHxyREQ9NXQQPyUFHCcmOBJjLhtWbCk=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrWgh_YGxOenNSA2N5ak57dVgJdmRpVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrWQh9bGFNdHFZHH1jaUx4dFoIYWVgSzV1UgNgJDcebzk=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrXgV4YGtKe3RfHGNsaUp5fFgJemN2SHR2EwB3ZncJIyNJTA==", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrWgV9YWBKdH1fBWN5aEl1fVMCfmJhSWJ1UgM2ZWBLYzQFVmwp", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrXgV4YGtKe3RfHGNsaUp5fFgJemN2SHR2EwB3ZncJIyNJTA==", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrWgV9YWBKdH1fBWN5aEl1fVMCfmJhSWJ1UgM2ZWBLYzQFVmwp", "https://wiadomosci.wp.pl/MDk1NTYyYiUKUzhndgJvMEkLbDA2W2FmHhN0dnYLf3JYAHhnbkl0cURCJjsuVyotDQ49Ji9EOi0KVSE5NgouLU1QLSAwFiN5AUIhMj9fPShWQS8_Nl87eV4fenYk", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrXQh9ZW1KfXVZHHxjYE56fVkJf3toQH88Wgh8eikXKmYW", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnJfBTZga0BiIEVGPj00HmM0Bx5_YG1AfnFZBX5gdEx1c1gEemFoT2IxGFBjPSsYI2kCQy8_dxM9I0lM", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrXQh9ZW1KfXVZHHxjYE56fVkJf3toQH88Wgh8eikXKmYW", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrUgB9YWBMfHBSHGNlYUB_dV0Be2ZoVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFdSXphdhBjMxsfPjh2GGItREI6M3YJJiJEUyl6KRcqZhY=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrWQh9bGFNdHFZHH1jaUx4dFoIYWVgSzV1UgNgJDcebzk=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrXgJ9Zm1BfHZSHGNmaUh_cFwCfWVoVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrWgJ-ZW5PfnFdCGN5aEt7dVMEeGNtTmI0B1AtMTEWISAOQ2AkNx5vOQ==", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrWgh_YGxOenNSA2N5ak57dVgJdmRpVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrXgJ9Zm1BfHZSHGNmaUh_cFwCfWVoVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnFbSXtkdh1jMxtYIzN3CSFrXAd5Y2pBeHNSHGNmaEh-cl8HdmBhVnx9WUl_bWtXPSoMEzM=", "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnBeSXphdh1jMxtYIzN3CSFrXAd5Y2pBeHNSHGNmaEh-cl8HdmBhVnx9WUl_bWtXPSoMEzM="], "movies": [], "text": "By\u0142y szef MSZ o sytuacji w Iraku. \"Trudno przewidzie\u0107 skutki\"\n\n\u2013 Opuszczenie Iraku przez Amerykan\u00f3w spowoduje, \u017ce kraj ten ca\u0142kowicie wpadnie w r\u0119ce Iranu. To oznacza\u0142oby, \u017ce Iran uzyska\u0142by bezpo\u015bredni dost\u0119p do Syrii Assada - powiedzia\u0142 Witold Waszczykowski. Zdaniem by\u0142ego szefa polskiej dyplomacji, rodzi\u0142oby to powa\u017cne konsekwencje geopolityczne w regionie.\n\nG\u0142osuj G\u0142osuj Podziel si\u0119 Opinie\n\nWitold Waszczykowski ocenia, \u017ce wycofanie \u017co\u0142nierzy USA z Iraku spowoduje przej\u0119cie kraju przez Iran (PAP, Fot: Grzegorz Micha\u0142owski)\n\nWitold Waszczykowski skomentowa\u0142 ostatnie wydarzenia na Bliskim Wschodzie w rozmowie z tvpinfo.pl.\n\nEuropose\u0142 nie jest zaskoczony zdecydowanymi dzia\u0142aniami Iraku po nalocie Amerykan\u00f3w na Bagdad.\n\n- Wykonanie tego ataku, tej de facto egzekucji w Bagdadzie musia\u0142o zrodzi\u0107 oficjaln\u0105 reakcj\u0119 strony irackiej. Bez wyroku s\u0105dowego, bez zgody rz\u0105du irackiego dokonano zamachu na cz\u0142owieka, kt\u00f3ry by\u0142 oficjalnym go\u015bciem rz\u0105du irackiego. Zgin\u0105\u0142 przecie\u017c tak\u017ce wysoki przedstawiciel irackiej szyickiej milicji. Zaskoczeniem mo\u017ce by\u0107 jednak tak szybka, b\u0142yskawiczna i drastyczna reakcja Iraku \u2013 powiedzia\u0142 Waszczykowski.\n\nNikt nie chce powiedzie\u0107, gdzie jest prezydent. Adam Bielan: nie jest na nartach\n\nBy\u0142y szef MSZ doda\u0142, \u017ce politycy w Iraku s\u0105 podzieleni w ocenie relacji z Iranem i relacji z USA.\n\n- Wielu szyit\u00f3w popiera bliskie zwi\u0105zki z Iranem, ale s\u0105 te\u017c i tacy, kt\u00f3rzy nie s\u0105 za tym by Iran ingerowa\u0142 w to, co si\u0119 dzieje w Iraku. Z kolei sunnici s\u0105 generalnie przeciwni ira\u0144skim wp\u0142ywom. Jak si\u0119 okazuje, dosz\u0142o do du\u017cego zjednoczenia wi\u0119kszo\u015bci irackiej klasy politycznej \u2013 doda\u0142.\n\nWitold Waszczykowski nie wykluczy\u0142, \u017ce Waszyngton zacznie negocjowa\u0107 z Irakiem, poniewa\u017c opuszczenie kraju przez si\u0142y USA w taki spos\u00f3b by\u0142oby \"przekre\u015bleniem ca\u0142ego dziesi\u0119ciolecia ameryka\u0144skich wysi\u0142k\u00f3w\".\n\n\u2013 Pr\u00f3ba powstrzymania ira\u0144skich d\u0105\u017ce\u0144 okaza\u0142aby si\u0119 zupe\u0142nie nieudana. Iran sta\u0142by si\u0119 absolutnym hegemonem na tym obszarze. By\u0142aby to totalna kl\u0119ska Amerykan\u00f3w \u2013 uwa\u017ca by\u0142y minister.\n\nWed\u0142ug by\u0142ego szefa polskiej dyplomacji, przej\u0119cie Iraku przez Iran by\u0142oby powa\u017cnym ciosem dla innych pa\u0144stw w Zatoce Perskiej, w szczeg\u00f3lno\u015bci dla Arabii Saudyjskiej, kt\u00f3ra poczu\u0142aby si\u0119 zagro\u017cona.\n\nJak doda\u0142 Waszczykowski, mo\u017cna si\u0119 spodziewa\u0107, \u017ce polskie wojska b\u0119d\u0105 realizowa\u0107 ten scenariusz, kt\u00f3ry b\u0119dzie to\u017csamy z lini\u0105 NATO.\n\nW niedziel\u0119 wieczorem o konflikcie USA-Iran m\u00f3wi\u0142 prezydent Andrzej Duda.\n\n- Ta sytuacja jest niepokoj\u0105ca dla wielu. Monitorujemy zdarzenie. Polska ma dobre relacje z Iranem. Nie ma informacji o niebezpiecze\u0144stwie dla naszego kraju - powiedzia\u0142 prezydent.\n\nAndrzej Duda podkre\u015bli\u0142, \u017ce nie ma powod\u00f3w, aby zwo\u0142ywa\u0107 posiedzenie Rady Bezpiecze\u0144stwa Narodowego.\n\n\u0179r\u00f3d\u0142o: tvpinfo.pl", "keywords": [], "meta_keywords": ["irak", "iran", "usa", "Kasem Sulejmani"], "tags": ["Wiosna Roberta Biedronia", "Chiny", "Wojciech Cejrowski", "USA", "Adolf Hitler", "W\u0142odzimierz Lenin", "J\u00f3zef Pi\u0142sudski", "Gazetki Rossman", "iran", "PRL", "Olga Tokarczuk", "Wyniki Lotto", "Hiszpania", "Rosja", "Wypadki samochodowe", "Promocje", "irak", "Niemcy", "Kasem Sulejmani", "Francja", "usa", "Wiadomo\u015bci o smogu", "Turcja", "Szymon Ho\u0142ownia"], "authors": ["Oprac. Katarzyna Romik"], "publish_date": "Sun Jan  5 19:06:00 2020", "summary": "", "article_html": "", "meta_description": "\u2013 Opuszczenie Iraku przez Amerykan\u00f3w spowoduje, \u017ce kraj ten ca\u0142kowicie wpadnie w r\u0119ce Iranu. To oznacza\u0142oby, \u017ce Iran uzyska\u0142by bezpo\u015bredni dost\u0119p do Syrii Assada - powiedzia\u0142 Witold Waszczykowski. Zdaniem", "meta_lang": "pl", "meta_favicon": "https://wiadomosci.wp.pl/MDk1NTYyYiUKUzhndgJvG0kLbAsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEhs0bhELBiYSGzRuEQsGJhIbNG4RCwYmEmZHEzt2Y1tiNx9QOj06Vn5qXB98Z25WfXVbCH81YU97J1kHKGVuTS51XwV8bWFKKXVZAy0yPEljLQhebCk=", "meta_data": {"gaf": "vbcptslh", "og": {"site_name": "wiadomosci.wp.pl", "locale": "pl_PL", "url": "https://wiadomosci.wp.pl/byly-szef-msz-o-sytuacji-w-iraku-trudno-przewidziec-skutki-6464512121267841a", "type": "article", "title": "By\u0142y szef MSZ o sytuacji w Iraku. \"Trudno przewidzie\u0107 skutki\"", "description": "\u2013 Opuszczenie Iraku przez Amerykan\u00f3w spowoduje, \u017ce kraj ten ca\u0142kowicie wpadnie w r\u0119ce Iranu. To oznacza\u0142oby, \u017ce Iran uzyska\u0142by bezpo\u015bredni dost\u0119p do Syrii Assada - powiedzia\u0142 Witold Waszczykowski. Zdaniem", "image": "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnZJYnBbCHcsa05-d0RVYCMpECAjRUEie2hNeX1YBHxgaU1gcVMGfWFtTHxyREQ9NXQQPyUFHCcmOBJjLhtWbCk="}, "fb": {"app_id": 196956980412461, "pages": 881296251984605}, "twitter": {"site": "@wirtualnapolska", "domain": "wiadomosci.wp.pl", "card": "summary_large_image", "url": "https://wiadomosci.wp.pl/byly-szef-msz-o-sytuacji-w-iraku-trudno-przewidziec-skutki-6464512121267841a", "description": "\u2013 Opuszczenie Iraku przez Amerykan\u00f3w spowoduje, \u017ce kraj ten ca\u0142kowicie wpadnie w r\u0119ce Iranu. To oznacza\u0142oby, \u017ce Iran uzyska\u0142by bezpo\u015bredni dost\u0119p do Syrii Assada - powiedzia\u0142 Witold Waszczykowski. Zdaniem", "image": "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnZJYnBbCHcsa05-d0RVYCMpECAjRUEie2hNeX1YBHxgaU1gcVMGfWFtTHxyREQ9NXQQPyUFHCcmOBJjLhtWbCk="}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "irak, iran, usa, Kasem Sulejmani", "article": {"publisher": "https://www.facebook.com/wiadomosciwppl", "published_time": "2020-01-05T19:06:00.000Z", "modified_time": "2020-01-05T19:16:09.000Z"}, "artice": {"tag": "irak, iran, usa, Kasem Sulejmani"}, "news_keywords": "irak, iran, usa, Kasem Sulejmani", "author": "oprac. Katarzyna Romik", "description": "\u2013 Opuszczenie Iraku przez Amerykan\u00f3w spowoduje, \u017ce kraj ten ca\u0142kowicie wpadnie w r\u0119ce Iranu. To oznacza\u0142oby, \u017ce Iran uzyska\u0142by bezpo\u015bredni dost\u0119p do Syrii Assada - powiedzia\u0142 Witold Waszczykowski. Zdaniem", "msapplication-TileImage": "https://v.wpimg.pl/MDk1NTYyYiUKUzhndgJvMEkLbD0wW2FmHhN0dnY2YnVfBTZlbU1iIEVGPj00HmM0Bx5_ZWtPfndfB3ljdEB5fFkBeGNsQWIiCkcnNzYXEjAZUCAnKRg_IQVFEWVgSzV1UgNgJDcebzk=", "theme-color": "#e1261c"}, "canonical_link": "https://wiadomosci.wp.pl/byly-szef-msz-o-sytuacji-w-iraku-trudno-przewidziec-skutki-6464512121267841a"}