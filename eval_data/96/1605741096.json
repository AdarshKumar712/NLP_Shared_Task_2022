{"source_url": "http://www.cittadellaspezia.com", "url": "http://www.cittadellaspezia.com/Sarzana-Val-di-Magra/Politica/Tutti-d-accordo-sulla-richiesta-di-sospensione-quote-mutui-ora-tocca-alla-banca-311645.aspx", "title": "Tutti d'accordo sulla richiesta di sospensione quote mutui, ora tocca alla banca", "top_image": "http://www.cittadellaspezia.com/foto/2020/05/13/aslh425i.jpg", "meta_img": "http://www.cittadellaspezia.com/foto/2020/05/13/aslh425i.jpg", "images": ["https://px.ads.linkedin.com/collect/?pid=1455580&fmt=gif", "http://www.cittadellaspezia.com/images/24.png", "http://www.cittadellaspezia.com/controls/images/ajaxloder.gif", "http://www.cittadellaspezia.com/controls/images/social/ico_inst.png", "http://www.cittadellaspezia.com/controls/images/social/posta15.png", "http://www.cittadellaspezia.com/controls/images/social/fax_15.png", "http://www.cittadellaspezia.com/images/logo_cdsa.jpg", "http://www.cittadellaspezia.com/controls/images/social/twitter.png", "http://www.cittadellaspezia.com/foto/2020/05/13/aslh425i.jpg", "http://www.cittadellaspezia.com/images/LN_GR.jpg", "http://www.cittadellaspezia.com/images/amp-cds.png", "http://www.cittadellaspezia.com/images/header_liguria-news-20.png", "http://www.cittadellaspezia.com/controls/images/social/tel15.png", "http://www.cittadellaspezia.com//foto/2020/05/13/aslh425i.jpg", "http://www.cittadellaspezia.com/controls/images/social/facebook.png"], "movies": [], "text": "Sarzana - Val di Magra - Nell'ambito delle misure relative all'emergenza Covid-19 il consiglio comunale di Sarzana ha approvato all'unanimit\u00e0 la richiesta di sospensione del pagamento delle quote capitali riguardanti i mutui contratti con Credit Agricole. Il via libera arrivato nella seduta odierna \u2013 sempre tenutasi in via telematica \u2013 ha dato l'ok all'assessore Baroni per l'invio ufficiale della richiesta all'istituto di credito, cos\u00ec come previsto il 7 aprile scorso dall'accordo raggiunto fra Anci, Abi e Upi. L'ipotesi era stata sollevata nel consiglio del 29 aprile dall'esponente dell'opposizione Casini alla quale successivamente, e duramente, replicato l'assessore Baroni (QUI).\n\n\n\nIl titolare della delega al bilancio oggi presentando l'ordine del giorno ha evidenziato: \u201cCredit Agriole ha aderito all'iniziativa solo il 9 maggio, passaggio che era propedeutico all'invio della nostra domanda. Ringrazio l'opposizione che mi ha sollecitato \u2013 ha proseguito \u2013 ma avevamo gi\u00e0 predisposto tutti gli atti e le necessarie considerazioni per fare il possibile per supportare le attivit\u00e0 del Comune in questo anno difficile. La nostra intenzione \u00e8 quella di mantenere il livello dei servizi che vengono erogati e sostenere imprese e famiglie\u201d. Baroni ha poi precisato: \u201cNon sappiamo se sar\u00e0 accettata n\u00e9 abbiamo certezza della misura precisa della sospensione dei mutui che potr\u00e0 essere ottenuta. Abbiamo redatto la domanda cercando di ottenere la sospensione di tutti quelli in essere. Ci spenderemo per ottenere il massimo per una cifra intorno a un milione e 175mila euro, altrimenti la sospensione potrebbe essere di circa ventiseimila euro\u201d.\n\n\n\n\u201cNon credo che ci sar\u00e0 apertura da parte di Carispe \u2013 ha osservato Iacopi (Lega) \u2013 \u00e8 molto restrittiva anche con i cittadini che chiedono i 25mila euro. Abbiamo il Governo 'Disney' con Pippo, Pluto e Paperino e le banche non sono benefattrici ma pensano a fare il proprio lavoro, non regalano niente a nessuno. Anche se riuscissimo ad ottenerli questi soldi servirebbero per sanare minori entrate\u201d. \u201cDovremmo essere contenti \u2013 ha proseguito Giorgi (M5S) \u2013 di avere la possibilit\u00e0 di sospendere e di avere ulteriori fondi a disposizione in questo momento\u201d mentre Avidano (Gruppo Misto) ha sottolineato come dovr\u00e0 essere affrontata in altra seduta la possibilit\u00e0 di chiedere a Cassa Depositi e Prestiti la rinegoziazione dei prestiti. Quindi Casini (Italia Viva): \u201cIl 29 aprile avevo constatato che il Comune non aveva ancora aderito ufficialmente a questa possibilit\u00e0, sollecitando l'amministrazione a farlo per andare incontro alle esigenze dei cittadini. Avevo anche chiesto di ricevere le comunicazioni intercorse fra l'ente e la banca, ad oggi non ho ancora ricevuto nulla ma credo nelle parole dell'assessore, a quanto pare non avevo detto cose \u201cfalse e fuorvianti\u201d, non ho mai parlato di un 'tesoretto' ma di un possibile risparmio per l'ente. C'\u00e8 la possibilit\u00e0 di non pagare un milione e 175mila euro ai quali potrebbero aggiungersi i 151mila di Cdp, oltre alle voci delle iniziative che non si sono volte o non si svolgeranno in questo periodo, speriamo che si possa attingere a queste misure. Chiedo anche al sindaco che si mettano in campo misure per il terzo settore, associazioni culturali e di volontariato che sono in grandissima difficolt\u00e0 e che fanno molto per la citt\u00e0\u201d.\n\n\n\n\u201cIl 27 aprile abbiamo inviato la richiesta ai revisori \u2013 ha replicato Baroni \u2013 non erano pareri verbali ma cose scritte, il 29 non c'era nemmeno l'adesione di Credit Agricole. Nell'accordo \u00e8 anche prevista la possibilit\u00e0 che la banca decida o meno di accettare la richiesta di sospensione e mi auguro che nel decreto questa facolt\u00e0 venga tolta\u201d. Quanto sulla cifra: \u201cLa norma potrebbe escludere o ridurre drasticamente la sospensione sui mutui oltre i 30 anni. A quella data \u2013 ha risposto a Casini \u2013 le sue affermazioni erano un po' pericolose e denigratorie perch\u00e9 sembrava che io volessi nascondere il risparmio che allo stato attuale non c'\u00e8 ancora ma che mi auguro possa essere corposo. Lotter\u00f2 con tutte le mie forze anche se ci sar\u00e0 trattativa\u201d.\n\n\n\n\u201cNon si tratta di soldi che entrano ma che non escono \u2013 ha precisato Rampi (FdI) \u2013 speriamo che Credit Agricole si accorga che aiutare il Comune significa sostenere il tessuto sociale della citt\u00e0. Questo risparmio sarebbe un importante 'polmone' a cui attingere, per settori come i servizi sociali nei quali vorremmo essere meno 'ragionieristici'\u201d. \u201cAvremo indicazioni pi\u00f9 precise sulla pratica \u2013 ha detto Pizzuto (Sarzana Popolare) \u2013 solo leggendo il decreto appena varato nel quale vedremo se ci sar\u00e0 la norma che impone alle banche di concedere la sospensione delle quote capitali per i 56 mutui che ho contato, anche per quelli che sconfinerebbero oltre la durate trentennale\u201d.\n\n\n\nIn una seduta monopolizzata - cos\u00ec come le precedenti - dalle misure economiche e non, adottate o richieste in ambito emergenziale, il sindaco Cristina Ponzanelli ha affermato: \u201cNella vicina Toscana ci sono sindaci che stanno spegnendo le luci senza il sostegno del governo nazionale, si delinea una situazione drammatica. Noi le luci le terremo accese ma raccontare che possiamo farcela da soli come dice qualcuno \u00e8 ridicolo, ogni volta che otteniamo un euro facciamo il possibile per metterlo a disposizione\u201d. \"Esprimo il mio disappunto per le parole del sindaco - ha risposto Castagna (Pd) - nei suoi interventi deve sempre cercare un 'nemico' ma dall'inizio dell'emergenza l'opposizione ha sempre fatto il suo\".\n\n\n\nFra gli ordini del giorno \u00e8 stata approvata anche la variazione di bilancio contenente l'apertura di un capitolo per raccogliere le donazioni dei privati da destinare a ospedale San Bartolomeo e Protezione Civile. Varata con i voti della maggioranza e di Mione per l'opposizione mentre Italia Viva, Pd e M5S si sono astenuti non condividendo la scelta di destinare fondi anche all'ospedale anzich\u00e9 ad altre realt\u00e0 come la Pubblica Assistenza impegnate nell'emergenza.", "keywords": [], "meta_keywords": ["notizie politica sarzana   val di magra", "notizie La Spezia", "politica sarzana   val di magra", "tutti", "accordo", "richiesta", "sospensione", "quote", "mutui"], "tags": [], "authors": ["Benedetto Marchese"], "publish_date": "Wed May 13 19:53:08 2020", "summary": "", "article_html": "", "meta_description": "Citt\u00e0 della Spezia - Voto unanime del consiglio comunale di Sarzana che resta diviso sulle misure a sostegno della cittadinanza. Casini: \"Mai parlato di tesoretto\", Baroni: \"Lotteremo con tutte le forze per ottenere il massimo\".", "meta_lang": "it", "meta_favicon": "http://www.cittadellaspezia.com/favicon.ico", "meta_data": {"twitter": {"image": {"src": "http://www.cittadellaspezia.com/foto/2020/05/13/aslh425i.jpg"}, "description": "Voto unanime del consiglio comunale di Sarzana che resta diviso sulle misure a sostegno della cittadinanza. Casini: &quot;Mai parlato di tesoretto&quot;, Baroni: &quot;Lotteremo con tutte le forze per ottenere il massimo&quot;.", "title": "Tutti d\u00b4accordo sulla richiesta di sospensione quote mutui, ora tocca alla banca", "creator": "@cdsnews", "site": "@cdsnews", "card": "summary_large_image"}, "description": "Citt\u00e0 della Spezia - Voto unanime del consiglio comunale di Sarzana che resta diviso sulle misure a sostegno della cittadinanza. Casini: &quot;Mai parlato di tesoretto&quot;, Baroni: &quot;Lotteremo con tutte le forze per ottenere il massimo&quot;.", "keywords": "notizie politica sarzana   val di magra, notizie La Spezia, politica sarzana   val di magra,  tutti, accordo, richiesta, sospensione, quote, mutui", "news_keywords": "notizie politica sarzana   val di magra, notizie La Spezia, politica sarzana   val di magra,  tutti, accordo, richiesta, sospensione, quote, mutui", "DC.subject": "notizie politica sarzana   val di magra, notizie La Spezia, politica sarzana   val di magra, tutti, accordo, richiesta, sospensione, quote, mutui", "DC.creator": "BENEDETTO MARCHESE", "DC.title": "Tutti d\u00b4accordo sulla richiesta di sospensione quote mutui, ora tocca alla banca", "og": {"description": "Voto unanime del consiglio comunale di Sarzana che resta diviso sulle misure a sostegno della cittadinanza. Casini: &quot;Mai parlato di tesoretto&quot;, Baroni: &quot;Lotteremo con tutte le forze per ottenere il massimo&quot;.", "url": "http://www.cittadellaspezia.com/Sarzana-Val-di-Magra/Politica/Tutti-d-accordo-sulla-richiesta-di-sospensione-quote-mutui-ora-tocca-alla-banca-311645.aspx", "image": "http://www.cittadellaspezia.com/foto/2020/05/13/aslh425i.jpg", "title": "Tutti d\u00b4accordo sulla richiesta di sospensione quote mutui, ora tocca alla banca", "type": "article", "site_name": "www.cittadellaspezia.com", "locale": "it_IT"}, "article": {"section": "Politica", "published_time": "2020-05-13T19:53:08+02:00", "publisher": "https://www.facebook.com/cdspezia"}, "author": "BENEDETTO MARCHESE", "DC.date.issued": "2020-05-13T19:53:08+02:00", "reply-to": "info@cittadellaspezia.it", "robots": "INDEX,FOLLOW", "publisher": "Liguria News Srl", "fb": {"admins": 100007794879352, "app_id": 1851021995196182}}, "canonical_link": "http://www.cittadellaspezia.com/Sarzana-Val-di-Magra/Politica/Tutti-d-accordo-sulla-richiesta-di-sospensione-quote-mutui-ora-tocca-alla-banca-311645.aspx"}