{"source_url": "https://web.archive.org", "url": "https://web.archive.org/web/20200330202133id_/https://www.evrensel.net/haber/400306/ticaret-bakanligi-cesme-gumruk-mudurlugunde-1-personelde-koronavirus-goruldu", "title": "Ticaret Bakanl\u0131\u011f\u0131: \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde 1 personelde koronavir\u00fcs g\u00f6r\u00fcld\u00fc", "top_image": "https://www.evrensel.net/wm/ege/fb/upload/dosya/158769.jpg", "meta_img": "https://www.evrensel.net/wm/ege/fb/upload/dosya/158769.jpg", "images": ["https://www.evrensel.net/upload/yazar/cache/100x100/yazar_e8298fe29bb34f1280c4f33ea90d5bb71c4d6aa2.jpg", "https://www.evrensel.net/upload/dosya/158769.jpg", "https://www.evrensel.net/upload/yazar/cache/100x100/yazar_e6b59b536e6a06ba3c835e042c77e7b1523c45ce.jpg", "https://www.evrensel.net/upload/dosya/cache/255x170/149894.jpg", "https://www.evrensel.net/images/370/upload/dosya/158518.jpg", "https://www.evrensel.net/upload/yazar/cache/100x100/yazar_4fa8d537d44625f506f96a873566ae6169f9d184.jpg", "https://www.evrensel.net/images/370/upload/dosya/155048.jpg", "https://www.evrensel.net/images/370/upload/dosya/159094.jpg", "https://www.evrensel.net/upload/dosya/cache/90x60/153003.jpg", "https://www.evrensel.net/images/370/upload/dosya/158794.jpg", "https://www.evrensel.net/upload/dosya/cache/255x170/158914.jpg", "https://www.evrensel.net/images/370/upload/dosya/152237.jpg", "https://www.evrensel.net/upload/dosya/cache/255x170/158980.jpg", "https://www.evrensel.net/upload/muhabir/muhabir_a2ad96e2205759e0658caf1782408b6a7893499c.jpg", "https://www.evrensel.net/images/370/upload/dosya/159025.jpg", "https://www.evrensel.net/ege/images/evrensel-ege-sayfalari.jpg", "https://www.evrensel.net/upload/dosya/cache/255x170/159114.jpg", "https://www.evrensel.net/images/370/upload/dosya/159091.jpg", "https://www.evrensel.net/images/370/upload/dosya/158418.jpg", "https://www.evrensel.net/upload/dosya/cache/255x170/159130.jpg", "https://www.evrensel.net/upload/muhabir/muhabir_ed2085b6591319b8b362827d5ba5600766709b46.jpg", "https://www.evrensel.net/images/370/upload/dosya/159122.jpg", "https://www.evrensel.net/upload/dosya/cache/255x170/107470.jpg", "https://www.evrensel.net/upload/muhabir/muhabir_e9bdd53424874e37b5e04b08ee0e1f0a3084b17c.jpg", "https://www.evrensel.net/upload/dosya/cache/255x170/159035.jpg", "https://www.evrensel.net/upload/dosya/cache/255x170/155048.jpg", "https://www.evrensel.net/wm/ege/fb/upload/dosya/158769.jpg", "https://www.evrensel.net/upload/fotograf/fotograf_3f3ac2e76e6cb7102992acff4522fbcdb5921748.jpg", "https://www.evrensel.net/images/370/upload/dosya/159047.jpg", "https://www.evrensel.net/upload/yazar/cache/100x100/yazar_8b4fd51c0fab91325d1a9728401be338429d3986.jpg", "https://www.evrensel.net/images/370/upload/dosya/132965.jpg", "https://www.evrensel.net/images/840/upload/dosya/158769.jpg", "https://www.evrensel.net/images/370/upload/dosya/159085.jpg", "https://www.evrensel.net/upload/yazar/cache/100x100/yazar_1a5f69e365560ffa192104152211cea362773676.jpg", "https://www.evrensel.net/upload/yazar/cache/100x100/yazar_308260d9c54f1b236b13279a5fc250ba978d54ae.jpg"], "movies": [], "text": "Ticaret Bakanl\u0131\u011f\u0131nca 17 Mart\u2019ta \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde y\u00fcksek ate\u015f tespit edilen 4 personelden birinin yap\u0131lan test sonucunun pozitif \u00e7\u0131kt\u0131\u011f\u0131 bildirildi.\n\nBakanl\u0131ktan yap\u0131lan yaz\u0131l\u0131 a\u00e7\u0131klamada, koronavir\u00fcse ra\u011fmen ticaretin devam etti\u011fi belirtilerek, g\u00fcmr\u00fcklerde ilk g\u00fcnden itibaren tedbir \u00e7al\u0131\u015fmalar\u0131n\u0131n s\u00fcrd\u00fcr\u00fcld\u00fc\u011f\u00fc belirtildi.\n\n\u0130ddialara konu olan \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fc i\u00e7in de 31 Ocak 2020 tarihinde maske, eldiven ve dezenfektan ile tedbirler al\u0131nd\u0131\u011f\u0131 vurgulanarak, \"\u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcne haftan\u0131n pazar, sal\u0131 ve cuma g\u00fcnleri 3 gemi, \u00c7e\u015fme-\u0130talya/Trieste aras\u0131nda d\u00fczenli sefer yapmaktad\u0131r. 28 \u015eubat 2020 tarihinden beri gemiler yolcu ve \u015fof\u00f6r ta\u015f\u0131mas\u0131 yapmamaktad\u0131r. Gemi m\u00fcrettebat\u0131n\u0131n gemiden giri\u015f/\u00e7\u0131k\u0131\u015f\u0131na ve karada \u00e7al\u0131\u015fanlarla temas\u0131na kesinlikle izin verilmemekte gemi ve ara\u00e7lar dezenfekte edilmektedir. \u00d6te yandan limana giren t\u00fcm saha \u00e7al\u0131\u015fanlar\u0131n\u0131n g\u00fcnl\u00fck ate\u015f \u00f6l\u00e7\u00fcm\u00fc de yap\u0131lmaktad\u0131r\" denildi.\n\nU15 RO-RO gemisinin 17 Mart tarihinde \u0130talya Trieste liman\u0131ndan hareket ederek, 20 Mart'ta saat 17.00'de \u00c7e\u015fme Liman\u0131'na yana\u015ft\u0131\u011f\u0131 hat\u0131rlat\u0131larak, \"Geminin limana yana\u015fmas\u0131ndan \u00f6nce t\u00fcm saha ve gemi kapaklar\u0131 steril edilmek \u00fczere ila\u00e7lanm\u0131\u015ft\u0131r. Gemi ile herhangi bir yolcu ve s\u00fcr\u00fcc\u00fc gelmedi\u011fi gibi, m\u00fcrettebat\u0131n da karaya \u00e7\u0131kmas\u0131na m\u00fcsaade edilmemi\u015ftir. \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde, gemi limana yana\u015fmadan \u00f6nce 17 Mart 2020 tarihinde ate\u015fi tespit edilen 4 personel, Sa\u011fl\u0131k Bakanl\u0131\u011f\u0131 T\u00fcrkiye Hudut ve Sahiller Sa\u011fl\u0131k Genel M\u00fcd\u00fcrl\u00fc\u011f\u00fc \u00c7e\u015fme Sahil Sa\u011fl\u0131k Denetleme Merkezince hastaneye sevk edilmi\u015f, yap\u0131lan test sonucunda 19 Mart 2020 tarihinde bir personelimizde vir\u00fcs tespit edilmi\u015ftir. Di\u011fer 3 personelin ilk testleri negatif \u00e7\u0131km\u0131\u015f, hastanede g\u00f6zetim s\u00fcrecinde de yap\u0131lan ikinci testin de negatif \u00e7\u0131kmas\u0131 \u00fczerine, evde izolasyon sa\u011flanacak \u015fekilde taburcu edilmi\u015ftir. Test yap\u0131lan personelimizle yak\u0131n temas olas\u0131l\u0131\u011f\u0131 olan 45 ki\u015fiye \u00f6ncelikle karantina uygulanmas\u0131 karar\u0131 verilmi\u015ftir\" ifadeleri kullan\u0131ld\u0131.\n\n\u00c7E\u015eME L\u0130MANI MECL\u0130S\u2019TE\n\nCHP \u0130zmir Milletvekili Kani Beko, \u00c7e\u015fme\u2019deki Ulusoy Liman\u0131\u2019na ba\u015fta \u0130talya olmak \u00fczere \u00e7evre \u00fclkelerden al\u0131nan ithal \u00fcr\u00fcnlerin getirildi\u011fini, baz\u0131 \u00fcr\u00fcnlerin ihracat\u0131n\u0131n da ayn\u0131 limandan ger\u00e7ekle\u015ftirildi\u011fini, her gemide en az 25 ki\u015finin \u00e7al\u0131\u015ft\u0131\u011f\u0131n\u0131, ancak bu gemilerde \u00e7al\u0131\u015fanlar\u0131n ve a\u011f\u0131r vas\u0131ta s\u00fcr\u00fcc\u00fclerinin yeterli sa\u011fl\u0131k kontrol\u00fcnden ge\u00e7irilmedi\u011fini ifade etmi\u015fti. Beko, Sa\u011fl\u0131k Bakanl\u0131\u011f\u0131n\u0131n yan\u0131tlamas\u0131 talebiyle soru \u00f6nergesi vermi\u015fti. (HABER MERKEZ\u0130)\n\nCHP Milletvekili Kani Beko: \u00c7e\u015fme liman\u0131 'korona liman\u0131' olmadan \u00f6nlemleri al\u0131n", "keywords": [], "meta_keywords": [""], "tags": [], "authors": ["Evrensel Gazetesi"], "publish_date": null, "summary": "", "article_html": "", "meta_description": "Ticaret Bakanl\u0131\u011f\u0131, \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde y\u00fcksek ate\u015f tespit edilen 4 personelden birinin koronavir\u00fcs testinin pozitif \u00e7\u0131kt\u0131\u011f\u0131n\u0131 bildirildi.", "meta_lang": "tr", "meta_favicon": "https://www.evrensel.net/tema/evrensel16/img/apple-touch-icon.png", "meta_data": {"title": "Ticaret Bakanl\u0131\u011f\u0131: \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde 1 personelde koronavir\u00fcs g\u00f6r\u00fcld\u00fc", "description": "Ticaret Bakanl\u0131\u011f\u0131, \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde y\u00fcksek ate\u015f tespit edilen 4 personelden birinin koronavir\u00fcs testinin pozitif \u00e7\u0131kt\u0131\u011f\u0131n\u0131 bildirildi.", "og": {"type": "website", "site_name": "Evrensel.net", "url": "https://www.evrensel.net/haber/400306/ticaret-bakanligi-cesme-gumruk-mudurlugunde-1-personelde-koronavirus-goruldu?a=4570a", "title": "Ticaret Bakanl\u0131\u011f\u0131: \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde 1 personelde koronavir\u00fcs g\u00f6r\u00fcld\u00fc", "description": "Ticaret Bakanl\u0131\u011f\u0131, \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde y\u00fcksek ate\u015f tespit edilen 4 personelden birinin koronavir\u00fcs testinin pozitif \u00e7\u0131kt\u0131\u011f\u0131n\u0131 bildirildi.", "image": {"identifier": "https://www.evrensel.net/wm/ege/fb/upload/dosya/158769.jpg", "height": 628, "width": 1200}}, "twitter": {"card": "summary_large_image", "site": "@evrenselgzt", "image": "https://www.evrensel.net/wm/ege/tw/upload/dosya/158769.jpg", "dnt": "on", "app": {"name": {"googleplay": "evrensel"}, "id": {"googleplay": "net.evrensel.android"}}}, "viewport": "width=device-width, initial-scale=1, shrink-to-fit=no", "author": "Evrensel Gazetesi", "apple-mobile-web-app-title": "Evrensel", "application-name": "Evrensel", "msapplication-TileColor": "#aa1218", "theme-color": "#aa1218", "msapplication-TileImage": "https://www.evrensel.net/app/evrensel-mobil-logo-144.png", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "ia": {"rules_url": "https://www.evrensel.net/rules.json"}, "fb": {"pages": 360933977920, "app_id": 1124553000937864}}, "canonical_link": "https://www.evrensel.net/haber/400306/ticaret-bakanligi-cesme-gumruk-mudurlugunde-1-personelde-koronavirus-goruldu"}