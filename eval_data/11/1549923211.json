{"source_url": "https://web.archive.org", "url": "https://web.archive.org/web/20210423015305id_/https://wiadomosci.onet.pl/politico/koronawirus-obnazyl-niekompetencje-najwazniejszych-swiatowych-przywodcow/h48s3gt", "title": "Nie tylko koronawirus. Okazuje si\u0119, \u017ce mamy jeszcze pandemi\u0119 niekompetencji przyw\u00f3dc\u00f3w [KOMENTARZ]", "top_image": "https://ocdn.eu/pulscms-transforms/1/7Onk9kpTURBXy83ZTViMjczMzY0OTg0ZDdiM2NmOWM4ZGQ2Njk3Njg0Ny5qcGeTlQMBzQHHzRdwzQ0wkwmmODJjNTQ1BpMFzQSwzQJ2gaEwAQ/donald-trump.jpg", "meta_img": "https://ocdn.eu/pulscms-transforms/1/7Onk9kpTURBXy83ZTViMjczMzY0OTg0ZDdiM2NmOWM4ZGQ2Njk3Njg0Ny5qcGeTlQMBzQHHzRdwzQ0wkwmmODJjNTQ1BpMFzQSwzQJ2gaEwAQ/donald-trump.jpg", "images": ["https://ocdn.eu/weather/weather_state_icons/2.svg", "https://ocdn.eu/pulscms-transforms/1/FDGk9kpTURBXy83ZTViMjczMzY0OTg0ZDdiM2NmOWM4ZGQ2Njk3Njg0Ny5qcGeTlQMBzQHHzRdwzQ0wkwXNAxTNAbyTCaY4MmM1NDUGgaEwAQ/donald-trump.jpg", "https://ocdn.eu/pulscms-transforms/1/s6qktkpTURBXy82MmNiM2QwZDJhZTRkODg3OTM2MDlmNzJlNGMxNTA4Yi5wbmeRlAIAHsI", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/7Onk9kpTURBXy83ZTViMjczMzY0OTg0ZDdiM2NmOWM4ZGQ2Njk3Njg0Ny5qcGeTlQMBzQHHzRdwzQ0wkwmmODJjNTQ1BpMFzQSwzQJ2gaEwAQ/donald-trump.jpg", "data:image/png;base64,iVBORw0KGgoAAAANSUhEUgAAABAAAAAJCAQAAACRI2S5AAAAEElEQVR42mNkIAAYRxWAAQAG9gAKqv6+AwAAAABJRU5ErkJggg==", "https://ocdn.eu/wiadomosciucs/static/logo2017svg/desktop/logo_politico.svg", "https://ocdn.eu/weather/weather_state_icons/8.svg"], "movies": [], "text": "Epidemiolodzy od tygodni ostrzegali, \u017ce epidemia mo\u017ce wymkn\u0105\u0107 si\u0119 spod kontroli, jednak polityczni przyw\u00f3dcy zrobili bardzo niewiele, by powstrzyma\u0107 jej rozw\u00f3j\n\nNa pocz\u0105tku chi\u0144scy przyw\u00f3dcy zbagatelizowali zagro\u017cenie, a potem przyw\u00f3dcy Zachodu solidarnie przyj\u0119li strategi\u0119 Made in China\n\nDonald Trump dopu\u015bci\u0142 swoimi chaotycznymi wypowiedziami i dzia\u0142aniami do \u0142atwego rozprzestrzenienia si\u0119 wirusa w USA i do ogromnych wstrz\u0105s\u00f3w na \u015bwiatowych rynkach finansowych\n\nBoris Johnson zaproponowa\u0142 dziwn\u0105 strategi\u0119 \"odporno\u015bci stadnej\", z kt\u00f3rej ju\u017c si\u0119 wycofuje, Angela Merkel znik\u0142a, a jej minister gospodarki w\u0105tpi\u0142, by wirus sta\u0142 si\u0119 \"powa\u017cnym obci\u0105\u017ceniem dla \u015bwiatowej gospodarki\"\n\nUrsula von der Leyen do niedawna koncentrowa\u0142a si\u0119 na kryzysie migracyjnym i uzna\u0142a, \u017ce ma wszystko pod kontrol\u0105, bo eksperci Komisji \"spotykaj\u0105 si\u0119 co tydzie\u0144\"\n\nArtyku\u0142 w oryginale na stronie POLITICO.eu\n\nNadesz\u0142y ci\u0119\u017ckie czasy. Tak\u017ce dla polityk\u00f3w.\n\nOd 75 lat \u015bwiat nie potrzebowa\u0142 bardziej, by kto\u015b g\u0142o\u015bno powt\u00f3rzy\u0142 za Franklinem D. Rooseveltem, \u017ce \"jedyn\u0105 rzecz\u0105, kt\u00f3rej powinni\u015bmy si\u0119 ba\u0107, to nasz w\u0142asny strach\". I w \u017cadnym wcze\u015bniejszym momencie \u015bwiatowi przyw\u00f3dcy nie zawiedli tak bole\u015bnie.\n\nOd Pekinu po Bruksel\u0119, od Rzymu przez Londyn po Waszyngton, politycy nie tylko nie sprostali zadaniu. Zamiast tego zacz\u0119li si\u0119 bawi\u0107 w niebezpieczn\u0105 gr\u0119 polegaj\u0105c\u0105 na zaciemnianiu obrazu sytuacji, zaprzeczaniu rzeczywisto\u015bci i przerzucaniu odpowiedzialno\u015bci. Wszystko to kosztuje ludzkie \u017cycie i op\u00f3\u017ania znalezienie odpowiedniego rozwi\u0105zania.\n\nMimo \u017ce epidemiolodzy od tygodni ostrzegali, \u017ce epidemia mo\u017ce wymkn\u0105\u0107 si\u0119 spod kontroli, polityczni przyw\u00f3dcy, szczeg\u00f3lnie na Zachodzie, zrobili bardzo niewiele, by powstrzyma\u0107 jej rozw\u00f3j.\n\nPodobnie jak sam wirus, kt\u00f3ry naukowcy zidentyfikowali w chi\u0144skim mie\u015bcie Wuhan (a tamtejsi przyw\u00f3dcy albo temu zaprzeczali, albo bagatelizowali skal\u0119 zjawiska), dominuj\u0105ca strategia polityczna w walce z kryzysem tak\u017ce nosi\u0142a stempel Made in China.\n\nTrump liderem niekompetencji\n\nMa\u0142o kto oczekiwa\u0142, \u017ce wzorcem lidera mo\u017ce si\u0119 sta\u0107 ameryka\u0144ski prezydent. Donald Trump pocz\u0105tkowo okre\u015bla\u0142 koronawirusa mianem \"\u015bciemy\" wymy\u015blonej przez Demokrat\u00f3w (\"Democratic hoax\") i jeszcze kilka dni temu przewidywa\u0142, \u017ce zniknie on \"jak sen z\u0142oty\". Na dodatek pokr\u0119ci\u0142 co tylko si\u0119 da\u0142o w swoim or\u0119dziu do narodu i jak zwykle zwali\u0142 win\u0119 na innych za brak przygotowania jego w\u0142asnej administracji (\"nie bior\u0119 za to na siebie \u017cadnej odpowiedzialno\u015bci\") \u2013 wszystko to zapisze si\u0119 czarnymi zg\u0142oskami w historii ameryka\u0144skiego przyw\u00f3dztwa.\n\nSolidarno\u015b\u0107 z sojusznikami? Wolne \u017carty. Trump po wprowadzeniu dla Europejczyk\u00f3w zakazu podr\u00f3\u017cy do USA (bez cho\u0107by kurtuazyjnego telefonu do unijnych przyw\u00f3dc\u00f3w, by ich o tym poinformowa\u0107) pr\u00f3bowa\u0142 nast\u0119pnie podkupi\u0107 Niemcom producenta szczepionek, by Amerykanie byli pierwsi w kolejce do specyfiku, nad kt\u00f3rym ta firma pracuje.\n\nIronia polega na tym, \u017ce administracja Trumpa wcze\u015bniej optowa\u0142a za tym, by nie u\u017cywa\u0107 opracowanego przez Niemc\u00f3w, a zalecanego przez \u015awiatow\u0105 Organizacj\u0119 Zdrowia (WHO) testu na koronawirusa. Zamiast tego Amerykanie pracowali nad w\u0142asnym testem, kt\u00f3ry okaza\u0142 si\u0119 niewiarygodny.\n\nDecyzja ta wywo\u0142a\u0142a pot\u0119\u017cne op\u00f3\u017anienia w przeprowadzaniu test\u00f3w w USA, co pozwoli\u0142o hula\u0107 bezkarnie wirusowi, okre\u015blanemu przez Trumpa jako \"zagraniczny\".\n\nOd pocz\u0105tku wybuchu epidemii Korea Po\u0142udniowa przeprowadza wi\u0119cej test\u00f3w dziennie ni\u017c USA wykona\u0142y w ci\u0105gu kilku tygodni. Ta pora\u017cka nie powstrzyma\u0142a w ubieg\u0142ym tygodniu Trumpa od ba\u0142amutnego stwierdzenia, \u017ce \"testy przebiegaj\u0105 bardzo sprawnie\".\n\nInni te\u017c nie bez winy\n\nPotkni\u0119cia Trumpa w sprawie koronawirusa przykuwaj\u0105 najwi\u0119ksz\u0105 uwag\u0119, ale nie jest on w nich bynajmniej odosobniony. Jair Bolsonaro, \"mocny cz\u0142owiek Brazylii\", kt\u00f3ry spotka\u0142 si\u0119 w ub. tygodniu z ameryka\u0144skim prezydentem na Florydzie, okre\u015bli\u0142 panik\u0119 zwi\u0105zan\u0105 z epidemi\u0105 mianem podgrzewanej przez media \"fantazji\". Dzie\u0144 p\u00f3\u017aniej zara\u017cony okaza\u0142 si\u0119 jego sekretarz prasowy.\n\nJe\u017celi jest jaki\u015b przyw\u00f3dca, kt\u00f3ry powinien zda\u0107 sobie spraw\u0119 z historycznej donios\u0142o\u015bci tej chwili i dostosowa\u0107 do niej retoryk\u0119 w \u015blad za kt\u00f3r\u0105 posz\u0142yby czyny, to nikt inny jak wzoruj\u0105cy swoj\u0105 karier\u0119 polityczn\u0105 na Winstonie Churchillu, Boris Johnson.\n\nZamiast jednak obieca\u0107 \"krew, pot i \u0142zy\", Johnson brzmi bardziej jak \u015bmier\u0107 z kos\u0105. \u2013 Wiele jeszcze rodzin straci swoich najbli\u017cszych wcze\u015bniej ni\u017c to konieczne \u2013 powiedzia\u0142 w pi\u0105tkowym wyst\u0105pieniu telewizyjnym, twierdz\u0105c jednocze\u015bnie, \u017ce rz\u0105d ma \"czytelny plan\".\n\nProblem polega na tym, \u017ce strategia oparta na koncepcji nazwanej \"odporno\u015bci\u0105 stadn\u0105\", bardziej ludzi zaniepokoi\u0142a ni\u017c uspokoi\u0142a, podgrzewaj\u0105c dodatkowo obawy, \u017ce Johnson w og\u00f3le nie ma \u017cadnego planu.\n\n\"Wygl\u0105da na to, \u017ce Wielka Brytania ca\u0142kowicie straci\u0142a kontrol\u0119 nad COVID-19, ale rz\u0105d powinien przynajmniej udawa\u0107, \u017ce co\u015b robi\" - podsumowa\u0142 Sunday Times.\n\nZawiod\u0142a Merkel\n\nA co z Angel\u0105 Merkel? W ko\u0144cu kryzysy to specjalno\u015b\u0107 niemieckiej kanclerz. Od finansowego t\u0105pni\u0119cia w 2008 r., po kryzys uchod\u017aczy w 2015 r., Merkel rozkwita\u0142a w czasach zagro\u017cenia.\n\nA\u017c do teraz.\n\nNiemiecka kanclerz, okre\u015blana przez niekt\u00f3rych mianem \u201cprzyw\u00f3dczyni wolnego \u015bwiata\u201d zostawi\u0142a zarz\u0105dzanie pandemi\u0105 swojemu m\u0142odemu ministrowi zdrowia, Jensowi Spahnowi.\n\nWychyn\u0119\u0142a ze swej ba\u0144ki dopiero po zesz\u0142otygodniowym t\u0105pni\u0119ciu na rynkach i po tym, jak W\u0142ochy zosta\u0142y zmuszone do wprowadzenia drako\u0144skich rozwi\u0105za\u0144, by powstrzyma\u0107 rozprzestrzenianie si\u0119 wirusa. Pytana, dlaczego tak d\u0142ugo zaj\u0119\u0142o jej podj\u0119cie decyzji o zaanga\u017cowaniu si\u0119 publicznie, Merkel twierdzi\u0142a, \u017ce zakulisowo monitoruje kryzys ju\u017c od stycznia.\n\n\u2013 Podejmuj\u0119 decyzje, kiedy i gdzie odnie\u015b\u0107 si\u0119 do danej kwestii, zgodnie z okoliczno\u015bciami i faktami \u2013 powiedzia\u0142a.\n\nFakty s\u0105 jednak widoczne go\u0142ym okiem. Prawda jest taka, \u017ce Merkel w ostatnich tygodniach bardziej koncentrowa\u0142a si\u0119 na nap\u0142ywie uchod\u017ac\u00f3w z Turcji na granic\u0119 z Grecj\u0105 i na kryzysie w Libii.\n\nMerkel pr\u00f3buje podtrzyma\u0107 sw\u00f3j publiczny wizerunek osoby odpowiedzialnej, ale reakcja rz\u0105du na kryzys pe\u0142na jest niesp\u00f3jno\u015bci i sprzecznych komunikat\u00f3w.\n\nMinister gospodarki w rz\u0105dzie Merkel, Peter Altmaier, systematycznie bagatelizowa\u0142 zagro\u017cenia ekonomiczne zwi\u0105zane z koronawirusem, powtarzaj\u0105c, \u017ce nie spodziewa si\u0119, by sta\u0142 si\u0119 on \"powa\u017cnym obci\u0105\u017ceniem dla \u015bwiatowej gospodarki\".\n\nRzeczywisto\u015b\u0107 zweryfikowa\u0142a jego s\u0142owa. Po szalonym tygodniu na rynkach, on i minister finans\u00f3w, Olaf Scholz przedstawili w pi\u0105tek bezprecedensowy program maj\u0105cy zapewni\u0107 nieograniczon\u0105 p\u0142ynno\u015b\u0107 niemieckim firmom dotkni\u0119tym przez kryzys.\n\nW realnym \u017cyciu niemieckie wysi\u0142ki zmierzaj\u0105ce do opanowania koronawirusa wcale nie s\u0105 bardziej sp\u00f3jne. Niekt\u00f3re kraje zwi\u0105zkowe zamkn\u0119\u0142y szko\u0142y, inne nie. W ub. tygodniu Berlin odwo\u0142a\u0142 wszystkie wydarzenia kulturalne, ale pozwoli\u0142 na rozegranie meczu pi\u0142karskiego. W wyniku protest\u00f3w mecz najpierw mia\u0142 by\u0107 rozegrany przy pustych trybunach, a potem ca\u0142kowicie go odwo\u0142ano.\n\nMiasto pocz\u0105tkowo zezwoli\u0142o na funkcjonowanie bar\u00f3w i klub\u00f3w, ale w pi\u0105tek og\u0142osi\u0142o, \u017ce od wtorku b\u0119d\u0105 one zamkni\u0119te. Przez weekend radni zdecydowali si\u0119 wprowadzi\u0107 zakaz ze skutkiem natychmiastowym, a jego wykonania w stolicy Niemiec pilnowa\u0142a policja. Tymczasem w Monachium wci\u0105\u017c mo\u017cna si\u0119 napi\u0107 piwa na mie\u015bcie.\n\nWi\u0119kszo\u015b\u0107 przypisuje niesp\u00f3jno\u015b\u0107 w niemieckiej walce z kryzysem federalnej strukturze kraju, dzi\u0119ki kt\u00f3rej kluczowe decyzje polityczne, w tym w sferze ochrony zdrowia i edukacji, pozostaj\u0105 w r\u0119kach w\u0142adz 16 niemieckich kraj\u00f3w zwi\u0105zkowych.\n\nZ powodu braku czytelnego przekazu politycznego wielu Niemc\u00f3w jeszcze do zesz\u0142ego tygodnia by\u0142o przekonanych, \u017ce to, z czym maj\u0105 do czynienia, nie r\u00f3\u017cni si\u0119 niczym od sezonowej epidemii grypy.\n\nW reszcie Europy i w Unii nie lepiej\n\nPodobnie jest w ca\u0142ej Europie. Po tygodniach lekcewa\u017cenia narastaj\u0105cego kryzysu, pogarszaj\u0105ca si\u0119 sytuacja zmusi\u0142a przyw\u00f3dc\u00f3w od Francji po Austri\u0119 do radykalnego ograniczenia swobody poruszania si\u0119 swoich obywateli.\n\nZaledwie tydzie\u0144 temu we Francji odby\u0142a si\u0119 najwi\u0119ksza w historii konwencja wielbicieli Smurf\u00f3w, w kt\u00f3rej udzia\u0142 wzi\u0119\u0142o ponad 3,5 tys. go\u015bci. W sobot\u0119 premier tego kraju og\u0142osi\u0142 zamkni\u0119cie wszystkich bar\u00f3w, restauracji i sklep\u00f3w z wyj\u0105tkiem tych, kt\u00f3re sprzedaj\u0105 najbardziej niezb\u0119dne produkty.\n\nKraje cz\u0142onkowskie Unii powinny przystosowywa\u0107 swoje strategie zwi\u0105zane z koronawirusem do lokalnych warunk\u00f3w, ale ich mnogo\u015b\u0107 pokazuje, \u017ce koordynacja w regionie jest marna, o ile w og\u00f3le istnieje.\n\nKa\u017cdy kto spodziewa\u0142 si\u0119, \u017ce przewodnicz\u0105ca Komisji Europejskiej Ursula von der Leyen wytyczy jak\u0105\u015b czyteln\u0105 \u015bcie\u017ck\u0119, m\u00f3g\u0142 poczu\u0107 si\u0119 rozczarowany.\n\nW miniony poniedzia\u0142ek, kiedy w\u0142oski rz\u0105d de facto zawiesi\u0142 \u017cycie publiczne w kraju, a gie\u0142dy t\u0105pn\u0119\u0142y, von der Leyen pojawi\u0142a si\u0119 przed dziennikarzami, by pochwali\u0107 si\u0119 osi\u0105gni\u0119ciami ze stu pierwszych dni urz\u0119dowania. Jak pilna uczennica, kt\u00f3ra chce pokaza\u0107 ca\u0142emu \u015bwiatu, jak dobrze przygotowa\u0142a swoj\u0105 wielk\u0105 mow\u0119, von der Leyen wydawa\u0142a si\u0119 niemal obra\u017cona, \u017ce dziennikarze chc\u0105, by odnios\u0142a si\u0119 do zagro\u017cenia zwi\u0105zanego z koronawirusem.\n\nNawet wtedy wydawa\u0142a si\u0119 nie rozumie\u0107 powagi sytuacji.\n\n\u2013 Zesp\u00f3\u0142 odpowiedzialny za koronawirusa w Komisji ma sytuacj\u0119 pod kontrol\u0105 \u2013 stwierdzi\u0142a i doda\u0142a: \u2013 Spotykamy si\u0119 raz na tydzie\u0144.\n\nRedakcja: Micha\u0142 Broniatowski", "keywords": [], "meta_keywords": [""], "tags": [], "authors": ["Autor", "Matthew Karnitschnig"], "publish_date": "Mon Mar 16 19:05:44 2020", "summary": "", "article_html": "", "meta_description": "Czy epidemia koronawirusa nauczy\u0142a nas czegokolwiek poza konieczno\u015bci\u0105 dbania o codzienn\u0105 higien\u0119? Owszem, okaza\u0142o si\u0119, \u017ce pierwsz\u0105 ofiar\u0105 wirusa pad\u0142o przyw\u00f3dztwo i prawda ta dotyczy lider\u00f3w ze wszystkich zak\u0105tk\u00f3w \u015bwiata, uwa\u017ca Matthew Karnitschnig z POLITICO.", "meta_lang": "pl", "meta_favicon": "", "meta_data": {"referrer": "unsafe-url", "DC.Identifier": "88c29c46-36a1-4ff8-a3ea-db424e17c3df", "pkg-uuid": "88c29c46-36a1-4ff8-a3ea-db424e17c3df", "detailType": "article", "serviceUuid": "b177a2c9-166f-4113-9b28-185bbe554807", "description": "Czy epidemia koronawirusa nauczy\u0142a nas czegokolwiek poza konieczno\u015bci\u0105 dbania o codzienn\u0105 higien\u0119? Owszem, okaza\u0142o si\u0119, \u017ce pierwsz\u0105 ofiar\u0105 wirusa pad\u0142o przyw\u00f3dztwo i prawda ta dotyczy lider\u00f3w ze wszystkich zak\u0105tk\u00f3w \u015bwiata, uwa\u017ca Matthew Karnitschnig z POLITICO.", "og": {"title": "Nie tylko koronawirus. Okazuje si\u0119, \u017ce mamy jeszcze pandemi\u0119 niekompetencji przyw\u00f3dc\u00f3w [KOMENTARZ]", "description": "Czy epidemia koronawirusa nauczy\u0142a nas czegokolwiek poza konieczno\u015bci\u0105 dbania o codzienn\u0105 higien\u0119? Owszem, okaza\u0142o si\u0119, \u017ce pierwsz\u0105 ofiar\u0105 wirusa pad\u0142o przyw\u00f3dztwo i prawda ta dotyczy lider\u00f3w ze wszystkich zak\u0105tk\u00f3w \u015bwiata, uwa\u017ca Matthew Karnitschnig z POLITICO.", "image": {"identifier": "https://ocdn.eu/pulscms-transforms/1/7Onk9kpTURBXy83ZTViMjczMzY0OTg0ZDdiM2NmOWM4ZGQ2Njk3Njg0Ny5qcGeTlQMBzQHHzRdwzQ0wkwmmODJjNTQ1BpMFzQSwzQJ2gaEwAQ/donald-trump.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/politico/koronawirus-obnazyl-niekompetencje-najwazniejszych-swiatowych-przywodcow/h48s3gt", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-03-16 19:05:44+0100"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Czy epidemia koronawirusa nauczy\u0142a nas czegokolwiek poza konieczno\u015bci\u0105 dbania o codzienn\u0105 higien\u0119? Owszem, okaza\u0142o si\u0119, \u017ce pierwsz\u0105 ofiar\u0105 wirusa pad\u0142o przyw\u00f3dztwo i prawda ta dotyczy lider\u00f3w ze wszystkich zak\u0105tk\u00f3w \u015bwiata, uwa\u017ca Matthew Karnitschnig z POLITICO.", "title": "Nie tylko koronawirus. Okazuje si\u0119, \u017ce mamy jeszcze pandemi\u0119 niekompetencji przyw\u00f3dc\u00f3w [KOMENTARZ]", "site": "OnetWiadomosci", "image": "https://ocdn.eu/pulscms-transforms/1/jCVktkpTURBXy83ZTViMjczMzY0OTg0ZDdiM2NmOWM4ZGQ2Njk3Njg0Ny5qcGeSlQMBzQHHzRdwzQ0wkwXNBLDNAlg"}}, "canonical_link": "https://wiadomosci.onet.pl/politico/koronawirus-obnazyl-niekompetencje-najwazniejszych-swiatowych-przywodcow/h48s3gt"}