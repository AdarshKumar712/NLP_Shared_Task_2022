{"source_url": "http://www.genovatoday.it", "url": "http://www.genovatoday.it/attualita/coronavirus/residenze-anziani-focolai-contagio.html", "title": "Coronavirus, le rsa per anziani nuovo fronte dell'emergenza: operatori \"blindati\" con gli ospiti", "top_image": "http://www.genovatoday.it/~media/horizontal-hi/5263650234328/anziani-2.jpg", "meta_img": "http://www.genovatoday.it/~media/horizontal-hi/5263650234328/anziani-2.jpg", "images": ["http://1.citynews.stgy.ovh/~shared/images/v2015/brands/today-logo.svg", "https://www.paypalobjects.com/webstatic/mktg/logo-center/PP_Acceptance_Marks_for_LogoCenter_76x48.png", "http://3.citynews.stgy.ovh/~shared/images/v2015/icons/badge-google.png", "http://1.citynews-citynews.stgy.ovh/images/cn-horizontal-simple-full-10years.png", "http://www.genovatoday.it/~media/horizontal-hi/5263650234328/anziani-2.jpg", "http://www.genovatoday.it/~shared/do/~/count/?NinaOmtBNaXsxQJgfiIi58hRCnuKNiB9yjjJDuViLdH_R7qTYbe6CAOWDBblO7KMorzduthZTGLxuImmfnuSrWg4i2UtDYo2WRr3Q9UoB0YDxjekJXL6sc_GIZbUY3fx6_3NiBx_6kRjiehtR1FOWWzKJLBz9y0r5a2KEXy090NbMVi-Q2", "http://3.citynews-genovatoday.stgy.ovh/~media/square-low/46884963210532/foto-profilo.jpg", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v4/elementi/mappa-nord.gif", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "Sono diventate il vero fronte dell\u2019emergenza coronavirus, luoghi in cui il contagio si diffonde rapidamente tra la fascia pi\u00f9 debole della popolazione: le rsa per anziani, in questi giorni di lotta senza esclusione di colpi contro l\u2019infezione, stanno diventando le strutture pi\u00f9 difficili da gestire, con il personale sanitario e assistenziale che \u00e8 arrivato in molti casi a restare all\u2019interno con gli ospiti per assisterli e tenere sotto controllo la situazione. Finendo per ammalarsi a sua volta.\n\nA confermare che molti dei pazienti che arrivano in ospedale, e in certi casi hanno perso la vita, provengono dalle rsa \u00e8 stata anche l\u2019assessore regionale alla Sanit\u00e0, Sonia Viale: \u00abCi sono casi accertati in alcune rsa, e valutazioni in corso per il personale, ma abbiamo avviato il percorso di fare i test sierologici all\u2019interno delle strutture er avere un quadro delle persone che all\u2019interno si sono immunizzate, per esempio, o che sono a rischio, ed \u00e8 il passo propedeutico al tampone\u00bb.\n\nBogliasco, la situazione critica di Villa Crovetto\n\nNei giorni scorsi sono state diverse le strutture che hanno lanciato richieste di aiuto per affrontare una situazione che con il passare dei giorni sta diventando sempre pi\u00f9 complessa. Il personale di Villa Crovetto, sulle alture di Bogliasco, \u00e8 di fatto in trincea: dopo alcuni decessi registrati tra gli ospiti, il personale ha deciso di chiudersi dentro con loro per fornire la massima assistenza, e ha lanciato un appello per acquistare nuovi dispositivi di protezione (per donare: Iban IT17B0617531850000006206680, causale Donazione Covid-19, destinatario Rsa/rp Villa Crovetto).\n\n\u00abSi sono purtroppo verificati sette decessi di persone molto anziane in et\u00e0 compresa tra i 90 ed i 101 anni - confermava il Comune di Bogliasco lo scorso 19 marzo - oltre al caso della persona ricoverata all\u2019ospedale San Martino che \u00e8 poi deceduta. Il Comune \u00e8 presente e operativo. Dal primo giorno il sindaco e l\u2019amministrazione comunale hanno seguito e sorvegliato la situazione in pieno e continuo collegamento con le autorit\u00e0 di pubblica sicurezza, che hanno apprezzato l'intervento e le modalit\u00e0 di gestione della complessa situazione\u00bb.\n\nA oggi i pazienti rimasti in struttura sono pochi, e gli sforzi dei due medici in servizio si sono moltiplicati. Ma il caso di Villa Crovetto non \u00e8 l\u2019unico in Liguria: da Brugnato a Borghetto Santo Spirito, i casi registrati nelle strutture per anziani sono quelli pi\u00f9 numerosi, complice il fatto che il covid-19 colpisca, e in maniera pi\u00f9 forte, soprattutto gli anziani.\n\nL'appello del Chiossone: \u00abCi servono mascherine\u00bb\n\nAnche dall\u2019Istituto Chiossone, che tra gli ospiti ha persone affette da disabilit\u00e0 visiva e anche anziani, \u00e8 arrivata una richiesta di aiuto: \u00abNoi abbiamo una situazione molto grave - ha detto il presidente Claudio Cassinelli - Ovviamente abbiamo chiuso tutti gli ambulatori, ma abbiamo 220 ricoverati per due sedi, assistiamo anziani, malati critici e disabili gravi. Da qualche giorno ormai abbiamo dato disposizioni, con il consenso dei sindacati, che i medici, gli infermieri e gli operatori socio-sanitari restino dentro la struttura o in una foresteria improvvisata, Sono indispensabili i dispositivi di protezione individuale, e l\u2019appello \u00e8 a chiunque ci possa aiutare\u00bb.\n\nL'amministratrice di sostegno: \u00abContatti continui con le strutture\u00bb\n\n\u00abIo ho diversi assistiti in struttura - conferma Elena Maestrini, avvocato e amministratrice di sostegno che in questi giorni sta cercando di garantire supporto e presenza agli anziani affidati alla sua gestione - Uno di loro \u00e8 proprio nella rsa di Bogliasco e sta lottando per la vita. Continuo a confrontarmi con le strutture per avere aggiornamenti quotidiani, e fortunatamente ci sono anche notizie positive, di situazioni sotto controllo, pur difficili. \u00c8 un momento molto complesso, devo anche dire che gli operatori stanno facendo veramente tantissimo, molti ormai non tornano neppure a casa, restano dentro alle strutture per garantire assistenza. E le persone anziane che assisto e che sono a casa sono super protette anche grazie al contributo delle badanti\u00bb.\n\nIl tuo browser non pu\u00f2 riprodurre il video. Devi disattivare ad-block per riprodurre il video. Spot Il video non pu\u00f2 essere riprodotto: riprova pi\u00f9 tardi. Attendi solo un istante , dopo che avrai attivato javascript . . . Forse potrebbe interessarti , dopo che avrai attivato javascript . . . Devi attivare javascript per riprodurre il video.\n\nLe rsa, insomma, rappresentano a oggi il settore pi\u00f9 complesso da gestire nei giorni di emergenza. I posti in struttura sono circa 12mila in tutta la Regione, e mai come in questi giorni sono fondamentali gli aiuti e le donazioni da affiancare alla sperimentazione dei test sierologici da parte di Alisa, soprattutto per aiutare gli operatori a svolgere al meglio e in sicurezza il loro lavoro.", "keywords": [], "meta_keywords": ["coronavirus", "virus", "virus cina", "regione liguria", "contagio", "epidemia", "coronavirus liguria", "coronavirus genova", "ospedali", "posti letto", "isolamento", "quarantena", "residenze per anziani", "anziani", "rsa"], "tags": ["anziani", "coronavirus"], "authors": [], "publish_date": null, "summary": "", "article_html": "", "meta_description": "Da Villa Crovetto, a Bogliasco, all'Istituto David Chiossone, gli operatori delle strutture protette stanno facendo di tutto per contenere il contagio e assistere gli ospiti. Viale: \u00abTest sierologici al via\u00bb", "meta_lang": "it", "meta_favicon": "http://3.citynews-genovatoday.stgy.ovh/images/v2015/brand/favicon.png", "meta_data": {"title": "Coronavirus, residenze per anziani in emergenza: pi\u00f9 contagi e decessi", "description": "Da Villa Crovetto, a Bogliasco, all'Istituto David Chiossone, gli operatori delle strutture protette stanno facendo di tutto per contenere il contagio e assistere gli ospiti. Viale: \u00abTest sierologici al via\u00bb", "keywords": "coronavirus, virus, virus cina, regione liguria, contagio, epidemia, coronavirus liguria, coronavirus genova, ospedali, posti letto, isolamento, quarantena, residenze per anziani, anziani, rsa", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1202837221, affiliate-data=ct=smart-banner&pt=408258, app-argument=http://www.genovatoday.it/attualita/coronavirus/residenze-anziani-focolai-contagio.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Coronavirus, le rsa per anziani nuovo fronte dell'emergenza: operatori \"blindati\" con gli ospiti", "description": "Da Villa Crovetto, a Bogliasco, all'Istituto David Chiossone, gli operatori delle strutture protette stanno facendo di tutto per contenere il contagio e assistere gli ospiti. Viale: \u00abTest sierologici al via\u00bb", "image": {"identifier": "http://www.genovatoday.it/~media/horizontal-hi/5263650234328/anziani-2.jpg", "width": 1000, "height": 563}, "url": "http://www.genovatoday.it/attualita/coronavirus/residenze-anziani-focolai-contagio.html", "site_name": "GenovaToday", "type": "article"}, "fb": {"app_id": 167161886697420, "pages": 113510678752010}, "article": {"author": "https://www.facebook.com/andrea.francesca.barsanti"}, "Generator": "Cocoa HTML Writer", "CocoaVersion": "1561.61"}, "canonical_link": "http://www.genovatoday.it/attualita/coronavirus/residenze-anziani-focolai-contagio.html"}