{"source_url": "https://web.archive.org", "url": "https://web.archive.org/web/20210509134255id_/https://www.abruzzo24ore.tv/news/Fauna-in-difficolta-i-consigli-di-Carabinieri-Forestali-e-WWF/195635.htm", "title": "Fauna in difficolt\u00e0: i consigli di Carabinieri Forestali e WWF", "top_image": "https://www.abruzzo24ore.tv/img/3bcda8f2aed2c8f1fdea1c020dadcf39/w/800/h/800/scale/195635.jpg", "meta_img": "https://www.abruzzo24ore.tv/img/3bcda8f2aed2c8f1fdea1c020dadcf39/w/800/h/800/scale/195635.jpg", "images": ["https://www.abruzzo24ore.tv/img/3bcda8f2aed2c8f1fdea1c020dadcf39/w/800/h/800/scale/195635.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/350/h/180/thumb/198844.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/600/h/280/thumb/198842.jpg", "https://www.abruzzo24ore.tv/img/01486541f35f4984a7844b2e42dfa7a8/w/450/h/150/scale/2.png", "https://www.abruzzo24ore.tv/img/3bcda8f2aed2c8f1fdea1c020dadcf39/w/350/h/180/thumb/198843.jpg", "https://www.ilmeteo24ore.it/skins/meteo24ore/img/meteo/3.png", "https://i.creativecommons.org/l/by-nc-nd/4.0/80x15.png", "https://www.ilmeteo24ore.it/skins/meteo24ore/img/meteo/0.png", "https://www.abruzzo24ore.tv/img/3bcda8f2aed2c8f1fdea1c020dadcf39/w/50/h/50/thumb/197174.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/50/h/50/thumb/197172.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/600/h/280/thumb/198844.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/728/h/405/thumb/195635.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/50/h/50/thumb/198027.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/50/h/50/thumb/198028.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/350/h/180/thumb/198842.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/50/h/50/thumb/198526.jpg", "https://www.abruzzo24ore.tv/img/3bcda8f2aed2c8f1fdea1c020dadcf39/w/600/h/280/thumb/198843.jpg"], "movies": [], "text": "Durante la bella stagione capita spesso di imbattersi in animali selvatici che appaiono feriti, abbandonati o in difficolt\u00e0. Ma \u00e8 sempre opportuno intervenire? Quando \u00e8 necessario soccorrere l\u2019animale e quando invece \u00e8 meglio lasciarlo in natura, limitandosi tutt\u2019al pi\u00f9 ad osservarlo da lontano? Bisogna sempre porsi queste domande e valutare la situazione di volta in volta, perch\u00e9 in alcuni casi, a dispetto dei buoni propositi, il nostro intervento pu\u00f2 creare un danno enorme all\u2019animale che vorremmo soccorrere.\n\nIn primo luogo occorre tenere bene a mente che la fauna selvatica \u00e8 protetta e che ne \u00e8 vietata la detenzione. Il recupero, inoltre, deve essere finalizzato esclusivamente al ritorno alla vita in natura ed \u00e8 per questo sempre meglio contattare le autorit\u00e0 locali prima di improvvisare un intervento.\n\nQuando ci si imbatte in un animale selvatico che appare ferito o in difficolt\u00e0 non dobbiamo avvicinarci subito, ma prima osservare la situazione da lontano per capire se l\u2019animale \u00e8 effettivamente in difficolt\u00e0 e per valutare se e come intervenire. In linea generale interferire pu\u00f2 essere necessario solo quando si vedono animali feriti, sanguinanti, tremanti, particolarmente deboli o, nel caso degli uccelli, con ali rotte, oppure che siano esposti a pericoli evidenti come, ad esempio, il traffico veicolare o l\u2019eccessiva frequentazione di una zona.\n\nNel caso si rinvengano piccoli uccelli, cosa abbastanza frequente in questo periodo dell\u2019anno, bisogna distinguere due casi: se si tratta di un nidiaceo (l\u2019uccello non ha ancora le piume) la cosa migliore \u00e8 trovare il nido, che non dovrebbe essere troppo lontano, e riporlo l\u00ec o, se il nido non si dovesse trovare, fornirne uno alternativo con una scatola senza coperchio o un cestino, da sistemare sull\u2019albero vicino al quale si \u00e8 trovato l\u2019animale. In entrambi i casi si pu\u00f2 poi aspettare, a debita distanza, l\u2019arrivo dei genitori; se non dovessero tornare, il nidiaceo va soccorso e portato in un centro di recupero utilizzando una scatola con dei fori. Se invece l\u2019uccello ha gi\u00e0 le piume, cammina a terra e saltella, ha gli occhi aperti e non presenta ferite, non bisogna toccarlo: molto probabilmente i genitori sono nei dintorni e il piccolo sta provando a rendersi indipendente. Solo se ci fossero situazioni di pericolo come la presenza di cani e gatti o se l\u2019animale fosse in mezzo a una strada o su un marciapiede trafficato, si pu\u00f2 valutare lo spostamento in una zona pi\u00f9 sicura nelle immediate vicinanze, come una siepe o il ramo di un albero, e attendere da lontano l\u2019arrivo dei genitori. Anche in questi casi, qualora non si vedessero i genitori, i piccoli uccelli possono essere portati in un centro di recupero. Particolare \u00e8 il caso di rondini e rondoni che se avvistati a terra, sono in genere in difficolt\u00e0 e vanno comunque recuperati.\n\nI piccoli di mammiferi, anche se apparentemente soli o indifesi, non vanno mai spostati n\u00e9 toccati. La madre sar\u00e0 nei paraggi e un nostro intervento di soccorso potrebbe condannarli a una vita in cattivit\u00e0. Basta infatti un contatto anche minimo per imprimere l\u2019odore dell\u2019uomo sul piccolo e rischiare che la madre non lo riconosca pi\u00f9. In particolare, i cuccioli di cervo e capriolo non vanno mai toccati! Spesso si osservano nascosti nell\u2019erba alta, protetti dal loro mantello mimetico: stanno semplicemente aspettando che la madre torni ad allattarli. Bisogna lasciare il piccolo dove \u00e8 stato trovato, allontanarsi in silenzio, non disturbarlo e non costringerlo a cambiare posizione: potremmo mettere a rischio la sua sopravvivenza e impedire alla madre di ritrovarlo. Anche se l\u2019animale ci sembra ferito o in difficolt\u00e0, \u00e8 sempre meglio contattare un centro di recupero per ricevere informazioni e consigli.\n\nIn tutti i casi in cui si renda necessario intervenire e laddove non sia possibile provvedere al recupero e alla liberazione dell\u2019animale in piena autonomia \u00e8 bene sapere che la legge regionale vigente prevede che per il soccorso, la detenzione temporanea e la successiva liberazione di fauna selvatica in difficolt\u00e0, le Province, gli agenti di vigilanza, le associazioni, gli organismi e gli altri soggetti operanti in materia devono avvalersi del \u201cCentro recupero rapaci e selvatici\u201d di Pescara, salva la possibilit\u00e0 per le aree naturali protette di provvedere autonomamente.\n\nIn autunno, appena sar\u00e0 possibile farlo, Carabinieri Forestali e WWF, che hanno un Protocollo di collaborazione a livello nazionale, sono intenzionati ad organizzare dei corsi a livello provinciale di primo soccorso della fauna selvatica al fine di fornire le giuste informazioni a quanti sono particolarmente sensibili al tema.", "keywords": [], "meta_keywords": ["fauna", "animali", "soccorsi animali", "boschi", "carabinieri forestali", "consigli soccorsi", "L'Aquila", "Ambiente"], "tags": [], "authors": [], "publish_date": "Fri Jun 19 10:48:00 2020", "summary": "", "article_html": "", "meta_description": "Ambiente L'Aquila - 19/06/2020 10:48 - Durante la bella stagione capita spesso di imbattersi in animali selvatici che appaiono feriti, abbandonati o in difficolt\u00e0. Ma \u00e8 sempre opportuno...", "meta_lang": "it", "meta_favicon": "/skins/24ore/img/favicon2.png", "meta_data": {"viewport": "width=device-width,initial-scale=1", "keywords": "fauna, animali, soccorsi animali, boschi, carabinieri forestali, consigli soccorsi, L'Aquila, Ambiente", "description": "Ambiente L'Aquila - 19/06/2020 10:48 - Durante la bella stagione capita spesso di imbattersi in animali selvatici che appaiono feriti, abbandonati o in difficolt\u00e0. Ma \u00e8 sempre opportuno...", "robots": "INDEX,FOLLOW", "og": {"site_name": "Abruzzo24ore", "title": "Fauna in difficolt\u00e0: i consigli di Carabinieri Forestali e WWF - Ambiente L'Aquila - Abruzzo24ore", "description": "Ambiente L'Aquila - 19/06/2020 10:48 - Durante la bella stagione capita spesso di imbattersi in animali selvatici che appaiono feriti, abbandonati o in difficolt\u00e0. Ma \u00e8 sempre opportuno...", "type": "article", "url": "https://www.abruzzo24ore.tv/news/Fauna-in-difficolta-i-consigli-di-Carabinieri-Forestali-e-WWF/195635.htm", "image": "https://www.abruzzo24ore.tv/img/3bcda8f2aed2c8f1fdea1c020dadcf39/w/800/h/800/scale/195635.jpg"}, "article": {"published_time": "2020-06-19T10:48:00+02:00"}, "news_keywords": "fauna, animali, soccorsi animali, boschi, carabinieri forestali, consigli soccorsi, L'Aquila, Ambiente"}, "canonical_link": "https://www.abruzzo24ore.tv/news/Fauna-in-difficolta-i-consigli-di-Carabinieri-Forestali-e-WWF/195635.htm"}