{"source_url": "https://web.archive.org", "url": "https://web.archive.org/web/20200201185135id_/https://24kurier.pl/aktualnosci/wiadomosci/ruszy-przebudowa-ul-bohaterow-getta-warszawskiego-i-okolicy/", "title": "Ruszy przebudowa ul. Bohater\u00f3w Getta Warszawskiego i okolicy", "top_image": "https://24kurier.pl/media/5394909/609728-miroslaw-winconek.jpg", "meta_img": "https://24kurier.pl/media/5394909/609728-miroslaw-winconek.jpg", "images": ["https://web.archive.org/imagegen.ashx?image=/media/5394914/609731-miroslaw-winconek.jpg&width=150&height=150&constrain=true", "https://web.archive.org/media/5394917/609720-miroslaw-winconek.jpg?width=400&height=265", "https://web.archive.org/imagegen.ashx?image=/media/5394910/609717-miroslaw-winconek.jpg&width=150&height=150&constrain=true", "https://24kurier.pl/media/5394909/609728-miroslaw-winconek.jpg", "https://web.archive.org/media/5394154/f785d9f8-e0f2-4801-8277-8e80f30a1d9a.jpg?crop=0,0.029666156848267494,0,0.11594852592162867&cropmode=percentage&width=134&height=81&rnd=132245988040000000", "https://web.archive.org/img/horoskop.png", "https://web.archive.org/imagegen.ashx?image=/media/5394912/609733-miroslaw-winconek.jpg&width=150&height=150&constrain=true", "https://web.archive.org/imagegen.ashx?image=/media/5394915/609725-miroslaw-winconek.jpg&width=150&height=150&constrain=true", "https://web.archive.org/imagegen.ashx?image=/media/5394913/609716-miroslaw-winconek.jpg&width=150&height=150&constrain=true", "https://web.archive.org/img/cyfrowy_ekurier13.png", "https://web.archive.org/imagegen.ashx?image=/media/5394909/609728-miroslaw-winconek.jpg&width=300&height=300&constrain=true", "https://web.archive.org/media/5394163/608204-zuk.jpg?anchor=center&mode=crop&width=134&height=81&rnd=132246004700000000", "https://web.archive.org/img/przezgranice/20191114/pl.jpg", "https://web.archive.org/media/5368133/562774-miroslaw-winconek.jpg?anchor=center&mode=crop&width=134&height=81&rnd=132084805290000000", "https://web.archive.org/img/kurier_logo.png", "https://web.archive.org/img/przezgranice/Logo_2sen_wienbe_logo_hochrgb_2.jpg?width=160&", "https://web.archive.org/img/przezgranice/Oderpartnerschaft_logo_11-2006.jpg?width=160&", "https://www.gravatar.com/avatar/26b69f286a4ee20af9c860f841bebb0f?size=50", "https://web.archive.org/media/1335/kolodziejek.png", "https://web.archive.org/imagegen.ashx?image=/media/5394916/609723-miroslaw-winconek.jpg&width=150&height=150&constrain=true", "https://web.archive.org/Gazeta/kurierszcz120.jpg?v=20200201_19", "https://web.archive.org/media/5392341/605317-miroslaw-winconek.jpg?crop=0,0.066342331431730836,0,0.083777019091575339&cropmode=percentage&width=134&height=81&rnd=132233886520000000", "https://web.archive.org/imagegen.ashx?image=/media/5394911/609715-miroslaw-winconek.jpg&width=150&height=150&constrain=true", "https://web.archive.org/img/przezgranice/20191114/de.jpg", "https://web.archive.org/media/5353832/24kurierpl_logo.png", "https://web.archive.org/img/pogoda/chmd.png", "https://web.archive.org/files/reklama-stale-banery/Azoty/AZOTY_banner_KurierSzcze_325x300__3.jpg", "https://web.archive.org/img/chwasty.png", "https://web.archive.org/files/reklama-stale-banery/morza-i-oceany-PNG-logo-325_80.png", "https://web.archive.org/media/5393782/polskich-marynarzy-2.jpg?crop=0,0.0021001932177760353,0,0.09061633670297671&cropmode=percentage&width=134&height=81&rnd=132242705790000000"], "movies": [], "text": "Przetarg na przebudow\u0119 ul. Bohater\u00f3w Getta Warszawskiego oraz odcinka ul. Kr\u00f3lowej Jadwigi od ul. Ma\u0142kowskiego do ul. \u015aciegiennego i tej ostatniej do skrzy\u017cowania z al. Piast\u00f3w wygra\u0142a sp\u00f3\u0142ka Elbud Szczecin. Zaoferowa\u0142a najni\u017csz\u0105 cen\u0119 14 305 545,64 z\u0142. To kolejne ze zlece\u0144 dla tego podmiotu i zarazem kontynuacja inwestycji drogowych w tym rejonie \u015br\u00f3dmie\u015bcia.\n\n\n\nTermin realizacji zam\u00f3wienia to 20 miesi\u0119cy od dnia przekazania wykonawcy placu budowy, ale nie p\u00f3\u017aniej ni\u017c do ko\u0144ca pa\u017adziernika przysz\u0142ego roku. Wed\u0142ug zapis\u00f3w specyfikacji istotnych warunk\u00f3w zam\u00f3wienia, przekazanie placu budowy powinno nast\u0105pi\u0107 nie p\u00f3\u017aniej ni\u017c do 28 lutego tego roku.\n\nUmowa na przebudow\u0119 ulic w centrum Szczecina\n\n- Umowa powinna by\u0107 podpisana w najbli\u017cszych dniach. Roboty rozpoczn\u0105 si\u0119 po zako\u0144czeniu cz\u0119\u015bci formalnej. O utrudnieniach w ruchu i zmianach w jej organizacji b\u0119dziemy informowa\u0107 na bie\u017c\u0105co - zapowiada Hanna Pieczy\u0144ska, rzeczniczka prasowa Zarz\u0105du Dr\u00f3g i Transportu Miejskiego, kt\u00f3ry odpowiada\u0142 w imieniu miasta tak\u017ce za realizacj\u0119 uko\u0144czonych dot\u0105d przebud\u00f3w na ca\u0142ej d\u0142ugo\u015bci ul. Ma\u0142kowskiego oraz na odcinku ul. Ksi\u0119cia Bogus\u0142awa X mi\u0119dzy pl. Zgody do ul. Boles\u0142awa Krzywoustego i odcinku ul. Kr\u00f3lowej Jadwigi mi\u0119dzy ulicami Ma\u0142kowskiego i Boles\u0142awa Krzywoustego.\n\nNa wszystkich trzech ulicach, tj. zar\u00f3wno na ca\u0142ej d\u0142ugo\u015bci ul. Bohater\u00f3w Getta Warszawskiego oraz odcinkach ulic Kr\u00f3lowej Jadwigi i \u015aciegiennego projekt przewiduje remont jezdni o nawierzchni bitumicznej (w pasach jezdni wylana zostanie nowa nak\u0142adka bitumiczna grubo\u015bci \u015brednio 9 cm) oraz urz\u0105dzenie nowej konstrukcji ci\u0105g\u00f3w pieszych z p\u0142yt granitowych.\n\nTak samo jak na dot\u0105d przebudowanej w tym kwartale zabudowy ul. Ma\u0142kowskiego wprowadzony zostanie ruch jednokierunkowy. Po remontach ulice przekszta\u0142cone zostan\u0105 w strefy ruchu \u201e30\u201d, a piesi b\u0119d\u0105 mogli przekracza\u0107 jezdnie w dowolnym miejscu.\n\nPrzebudowane zostan\u0105 \u2013 wzorem s\u0105siednich dot\u0105d zmodernizowanych ulic \u2013 skrzy\u017cowania i rejony \u201esugerowanych\u201d przej\u015b\u0107 dla pieszych. Kraw\u0119\u017cniki wykonane zostan\u0105 z wyniesieniem 2 cm zapewniaj\u0105cym prowadzenie w\u00f3d opadowych. W rejonie skrzy\u017cowa\u0144 oraz \u201esugerowanych\u201d przej\u015b\u0107 dla pieszych nawierzchnia ma by\u0107 wykonana z kostki granitowej szarej 15x15x15cm. Nawierzchnia chodnik\u00f3w wykonana zostanie z p\u0142yt kamiennych o wymiarach 100x60 cm uk\u0142adanych na styk. Opaski wzd\u0142u\u017c kraw\u0119\u017cnika i przy budynkach b\u0119d\u0105 z kostki kamiennej szarej 10x10x10cm.\n\nZiele\u0144 pojawi si\u0119 na \u015aciegiennego i Kr\u00f3lowej Jadwigi\n\nInwestycja zak\u0142ada przebudow\u0119 sieci i przy\u0142\u0105czy wody oraz przy\u0142\u0105czy kanalizacji deszczowej. Wody opadowe odprowadzane b\u0119d\u0105 przez istniej\u0105ce i projektowane wpusty deszczowe do istniej\u0105cej ju\u017c sieci og\u00f3lnosp\u0142awnej. Przebudowa sieci wodoci\u0105gowej oznacza\u0107 b\u0119dzie wymian\u0119 hydrant\u00f3w podziemnych na hydranty nadziemne, zgodnie z istniej\u0105c\u0105 lokalizacj\u0105. Projekt nie przewiduje wymiany na nowe o\u015bwietlenia tych ulic.\n\nNa pozbawionych do tej pory jakiejkolwiek zieleni odcinkach ul. \u015aciegiennego i ul. Kr\u00f3lowej Jadwigi zaplanowano posadzenie w sumie 44 drzew, a na ul. Bohater\u00f3w Getta Warszawskiego ma ich pojawi\u0107 si\u0119 13.\n\nWzd\u0142u\u017c ka\u017cdej z ulic wyznaczone zostan\u0105 zatoki postojowe do parkowania r\u00f3wnoleg\u0142ego z jednej i prostopad\u0142ego z drugiej strony jezdni. W miejscach nara\u017conych na nieprzepisowe parkowanie pojazd\u00f3w wykonane zostan\u0105 s\u0142upki zabezpieczaj\u0105ce oraz ustawione zostan\u0105 donice z bia\u0142ego betonu i z siedziskami z desek ze sztucznego drewna. Ponadto pojawi\u0105 si\u0119 stojaki rowerowe. \u00a9\u2117\n\n(MIR)\n\nFot. Miros\u0142aw WINCONEK", "keywords": [], "meta_keywords": ["przebudowa", "ulice", "kr\u00f3lowej jadwigi", "bohater\u00f3w getta warszawskiego", "\u015aciegiennego", "remonty ulic"], "tags": [], "authors": [], "publish_date": null, "summary": "", "article_html": "", "meta_description": "Przetarg na przebudow\u0119 ul. Bohater\u00f3w Getta Warszawskiego oraz odcinka ul. Kr\u00f3lowej Jadwigi od ul. Ma\u0142kowskiego do ul. \u015aciegiennego i tej ostatniej do skrzy\u017cowania z al. Piast\u00f3w wygra\u0142a sp\u00f3\u0142ka Elbud Szczecin...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Przetarg na przebudow\u0119 ul. Bohater\u00f3w Getta Warszawskiego oraz odcinka ul. Kr\u00f3lowej Jadwigi od ul. Ma\u0142kowskiego do ul. \u015aciegiennego i tej ostatniej do skrzy\u017cowania z al. Piast\u00f3w wygra\u0142a sp\u00f3\u0142ka Elbud Szczecin...", "keywords": "przebudowa,ulice,kr\u00f3lowej jadwigi,bohater\u00f3w getta warszawskiego,\u015aciegiennego,remonty ulic", "og": {"title": "Ruszy przebudowa ul. Bohater\u00f3w Getta Warszawskiego i okolicy", "type": "website", "url": "//24kurier.pl/aktualnosci/wiadomosci/ruszy-przebudowa-ul-bohaterow-getta-warszawskiego-i-okolicy/", "image": "//24kurier.pl/media/5394909/609728-miroslaw-winconek.jpg", "description": "Przetarg na przebudow\u0119 ul. Bohater\u00f3w Getta Warszawskiego oraz odcinka ul. Kr\u00f3lowej Jadwigi od ul. Ma\u0142kowskiego do ul. \u015aciegiennego i tej ostatniej do skrzy\u017cowania z al. Piast\u00f3w wygra\u0142a sp\u00f3\u0142ka Elbud Szczecin..."}}, "canonical_link": "//24kurier.pl/aktualnosci/wiadomosci/ruszy-przebudowa-ul-bohaterow-getta-warszawskiego-i-okolicy/"}