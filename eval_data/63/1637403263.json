{"source_url": "https://web.archive.org", "url": "https://web.archive.org/web/20201214023703id_/https://www.haberler.com/afyonkarahisarli-iki-is-insaninin-yillar-sonra-13333320-haberi/", "title": "Afyonkarahisarl\u0131 iki i\u015f insan\u0131n\u0131n y\u0131llar sonra gelen \u0130stiklal Madalyas\u0131 mutlulu\u011fu", "top_image": "https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg", "meta_img": "https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg", "images": ["https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg", "https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/images/haberler.com.png"], "movies": [], "text": "Afyonkarahisarl\u0131 iki i\u015f insan\u0131n\u0131n y\u0131llar sonra gelen \u0130stiklal Madalyas\u0131 mutlulu\u011fu\n\nAfyonkarahisar'da, \"\u00c7anakkale Sava\u015f\u0131\"nda \u015fehit olan dedelerinin hak etti\u011fi \u0130stiklal Madalyas\u0131, y\u0131llar sonra torunlar\u0131 \u015euayp Demirel ve Adnan Demirel'e teslim edildi.\n\nAfyonkarahisar'da, \"\u00c7anakkale Sava\u015f\u0131\"nda \u015fehit olan dedelerinin hak etti\u011fi \u0130stiklal Madalyas\u0131, y\u0131llar sonra torunlar\u0131 \u015euayp Demirel ve Adnan Demirel'e teslim edildi.\n\nAfyonkarahisar'\u0131n tan\u0131nm\u0131\u015f i\u015f insanlar\u0131ndan, T\u00fcrkiye'nin ilk yerli kaya kamyonu \"deve\"nin \u00fcretimine ba\u015flayan \u015euayp ve Adnan Demirel'in dedelerinden biri \u00c7anakkale Sava\u015f\u0131'nda \u015fehit oldu.\n\nBir sohbet s\u0131ras\u0131nda bu bilgiyi T\u00fcrkiye Harp Malul\u00fc Gaziler, \u015eehit, Dul ve Yetimleri Derne\u011fi Afyonkarahisar \u015eube Ba\u015fkan\u0131 \u0130smail Kumarta\u015fl\u0131 ile payla\u015fan i\u015f insan\u0131 \u015euayp Demirel, \u0130stiklal Madalyas\u0131 gururundan s\u00f6z etti.\n\n\u00dclke ve kent ekonomisine b\u00fcy\u00fck katk\u0131lar sunan i\u015f insanlar\u0131n\u0131n bu \u00f6zlemini yerine getirmek isteyen Kumarta\u015fl\u0131'n\u0131n giri\u015fimleri sonu\u00e7 verdi.\n\n\u0130stiklal Madalyas\u0131, T\u00fcrkiye Harp Malul\u00fc Gaziler, \u015eehit, Dul ve Yetimleri Derne\u011fi Afyonkarahisar \u015eubesi'ne getirildi.\n\nGaziler ve \u015fehit babalar\u0131 ile \u015euayp Demirel ve Adnan Demirel'e ziyarette bulunan Kumarta\u015fl\u0131, \u0130stiklal Madalyas\u0131'n\u0131 takdim ederek s\u00fcrpriz yapt\u0131.\n\nDedelerinden gelen \u0130stiklal Madalyas\u0131 \u015euayp ve Adnan Demirel karde\u015flere teslim edildi.\n\n\u0130smail Kumarta\u015fl\u0131, madalyay\u0131 teslim ederken, \"Bu dedemize devletimiz taraf\u0131ndan verilen \u0130stiklal Madalyas\u0131'd\u0131r. Bu ger\u00e7ek bir \u0130stiklal Madalyas\u0131'd\u0131r. O d\u00f6nem devletimiz taraf\u0131ndan verilen istiklal madalyalar\u0131. Sizin i\u00e7in temin ettik.\" dedi.\n\nS\u00fcrpriz kar\u015f\u0131s\u0131nda \u00e7ok mutlu olduklar\u0131n\u0131 dile getiren \u015euayp Demirel ise \"Bunu dedemiz ad\u0131na m\u0131 ta\u015f\u0131yaca\u011f\u0131z? Bunu ta\u015f\u0131mak \u00e7ok zor.\" diye konu\u015ftu.\n\nKumarta\u015fl\u0131, daha sonra \u00fclke ve kent ekonomisine katk\u0131lar\u0131 ve istihdama verdi\u011fi destek dolay\u0131s\u0131yla \u015euayp Demirel'e, te\u015fekk\u00fcr belgesi verdi.\n\nKaynak: Anadolu Ajans\u0131", "keywords": [], "meta_keywords": ["\u00c7anakkale", "T\u00fcrkiye", "Afyon", "G\u00fcncel", "Afyon"], "tags": [], "authors": [], "publish_date": null, "summary": "", "article_html": "", "meta_description": "Afyonkarahisar'da, '\u00c7anakkale Sava\u015f\u0131'nda \u015fehit olan dedelerinin hak etti\u011fi \u0130stiklal Madalyas\u0131, y\u0131llar sonra torunlar\u0131 \u015euayp Demirel ve Adnan Demirel'e teslim edildi.", "meta_lang": "tr", "meta_favicon": "https://www.haberler.com/static/images/touch-icon-iphone.png", "meta_data": {"image": "https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg", "description": "Afyonkarahisar'da, '\u00c7anakkale Sava\u015f\u0131'nda \u015fehit olan dedelerinin hak etti\u011fi \u0130stiklal Madalyas\u0131, y\u0131llar sonra torunlar\u0131 \u015euayp Demirel ve Adnan Demirel'e teslim edildi.", "keywords": "\u00c7anakkale, T\u00fcrkiye, Afyon, G\u00fcncel, Afyon", "robots": "max-image-preview:large", "medium": "news", "dateCreated": "2020-06-17T13:39:03+03:00", "dateUpdated": "2020-06-17T14:14:25+03:00", "msapplication-starturl": "https://www.haberler.com", "article": {"id": 13333320, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u00c7anakkale, T\u00fcrkiye, Afyon, G\u00fcncel"}, "og": {"url": "https://www.haberler.com/afyonkarahisarli-iki-is-insaninin-yillar-sonra-13333320-haberi/", "site_name": "Haberler.com", "locale": "tr_TR", "type": "article", "title": "Afyonkarahisarl\u0131 iki i\u015f insan\u0131n\u0131n y\u0131llar sonra gelen \u0130stiklal Madalyas\u0131 mutlulu\u011fu", "image": {"identifier": "https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg", "secure_url": "https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg", "width": 1200, "height": 675}, "description": "Afyonkarahisar'da, '\u00c7anakkale Sava\u015f\u0131'nda \u015fehit olan dedelerinin hak etti\u011fi \u0130stiklal Madalyas\u0131, y\u0131llar sonra torunlar\u0131 \u015euayp Demirel ve Adnan Demirel'e teslim edildi."}, "fb": {"pages": 130833686950210, "app_id": 1094461860619988, "page_id": 116642265047044}, "twitter": {"url": "https://www.haberler.com/afyonkarahisarli-iki-is-insaninin-yillar-sonra-13333320-haberi/", "card": "summary_large_image", "site": "Haberler", "title": "Afyonkarahisarl\u0131 iki i\u015f insan\u0131n\u0131n y\u0131llar sonra gelen \u0130stiklal Madalyas\u0131 mutlulu\u011fu", "description": "Afyonkarahisar'da, '\u00c7anakkale Sava\u015f\u0131'nda \u015fehit olan dedelerinin hak etti\u011fi \u0130stiklal Madalyas\u0131, y\u0131llar sonra torunlar\u0131 \u015euayp Demirel ve Adnan Demirel'e teslim edildi.", "image": "https://foto.haberler.com/haber/2020/06/17/afyonkarahisarli-iki-is-insaninin-yillar-sonr-13333320_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/static/img/favicons/icon152.png?v=2", "theme-color": "#ffffff", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/afyonkarahisarli-iki-is-insaninin-yillar-sonra-13333320-haberi/"}