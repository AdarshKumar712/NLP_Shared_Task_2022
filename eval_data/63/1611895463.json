{"source_url": "https://web.archive.org", "url": "https://web.archive.org/web/20200612184848id_/https://www.agenzianova.com/a/5ec52df47a05d9.52805626/2946024/2020-05-20/cina-pechino-in-allarme-per-il-focolaio-di-shulan-ma-il-virus-potrebbe-essere-mutato", "title": "Cina: Pechino in allarme per il focolaio di Shulan, ma il virus potrebbe essere mutato", "top_image": "https://www.agenzianova.com/themes/agenzianova/images/frontend/social/twitter_image_src.png", "meta_img": "https://www.agenzianova.com/themes/agenzianova/images/frontend/social/twitter_image_src.png", "images": ["https://www.agenzianova.com/themes/agenzianova/images/frontend/frame/news/linked.gif", "https://cdn.agenzianova.com/html/agenzianova/box/scarica_app/disponibile_su_google_play.png", "https://www.facebook.com/tr?id=423651367999996&ev=PageView&noscript=1", "https://www.agenzianova.com/themes/agenzianova/images/frontend/frame/header/logo.png", "https://www.agenzianova.com/themes/agenzianova/images/frontend/frame/header/icon_rss.gif", "https://web.archive.org/files/html/servizi_italiani/icone/panorama_energia.gif", "https://www.agenzianova.com/themes/agenzianova/images/frontend/social/twitter_image_src.png", "https://cdn.agenzianova.com/html/agenzianova/box/scarica_app/scarica_su_apple_store.png", "https://web.archive.org/files/html/servizi_italiani/icone/difesa_e_sicurezza.gif", "https://web.archive.org/files/html/servizi_italiani/icone/l_italia_vista_dagli_altri.gif", "https://www.agenzianova.com/themes/agenzianova/images/frontend/frame/header/icon_facebook.gif", "https://web.archive.org/files/html/servizi_italiani/icone/speciale-energia.jpg", "https://www.agenzianova.com/themes/agenzianova/images/frontend/frame/header/icon_twitter.gif", "https://cdn.agenzianova.com/banner/agenzianova/scarica_ticker.gif", "https://web.archive.org/files/html/servizi_italiani/icone/panorama_internazionale.gif", "https://cdn.agenzianova.com/banner/agenzianova/LDO_728x90-versione1.jpg", "https://web.archive.org/files/html/servizi_italiani/icone/speciale-difesa.jpg", "https://cdn.agenzianova.com/html/servizi_italiani/icone/atlantide.gif", "https://web.archive.org/files/html/servizi_italiani/icone/speciale-scuola.jpg", "https://cdn.agenzianova.com/banner/agenzianova/arab_news.jpg", "https://web.archive.org/files/html/servizi_italiani/icone/business-news.jpg", "https://web.archive.org/files/html/servizi_italiani/icone/speciale-infrastrutture.jpg", "https://cdn.agenzianova.com/html/servizi_italiani/icone/mezzaluna.gif", "https://web.archive.org/files/html/servizi_italiani/icone/panorama_arabo.gif", "https://web.archive.org/files/html/servizi_italiani/icone/visto_dalla_cina.gif", "https://cdn.agenzianova.com/html/servizi_italiani/icone/corno_d_africa.gif"], "movies": [], "text": "\u00a9 Agenzia Nova - Riproduzione riservata\n\n- Il governo cinese appare pi\u00f9 allarmato di quanto non sia disposto ad ammettere per i nuovi focolai di coronavirus individuati nelle province di Jilin e Heilongjiang, nel nord-est del paese. A destare preoccupazione \u00e8 in particolare il focolaio nella citt\u00e0 di Shulan, una contea sotto la giurisdizione della citt\u00e0 di Jilin al confine con la Russia, dove \u00e8 stata imposta la seconda pi\u00f9 grande serrata in Cina dall'inizio dell'epidemia, dopo quella applicata a Wuhan lo scorso 23 gennaio. Shulan, con una popolazione di oltre 700 mila abitanti, ha visto aumentare i casi di infezione da coronavirus nell'ultimo periodo, fattore che ha portato le autorit\u00e0 locali a elevare l'emergenza al massimo livello. Secondo i media cinesi, la citt\u00e0 ha riportato 42 casi a partire dal 7 maggio, quando \u00e8 stato identificato il primo paziente contagiato dal coronavirus. I numeri potrebbero per\u00f2 essere diversi, come suggerisce il fatto che almeno 8 mila residenti sono stati posti in quarantena e che nel capoluogo Jilin sono stati designati due ospedali con un totale di 1.300 posti letto per i pazienti. Nel frattempo, tuttavia, i nuovi casi sembrano suggerire la possibilit\u00e0 che il coronavirus stia mutando. I contagi a Jilin presentano caratteristiche diverse da quelli originati nella provincia di Hubei, focolaio della pandemia di coronavirus nella fase iniziale dello scoppio. (segue) (Cip)", "keywords": [], "meta_keywords": [""], "tags": [], "authors": [], "publish_date": "Wed May 20 00:00:00 2020", "summary": "", "article_html": "", "meta_description": "Il governo cinese appare pi\u00f9 allarmato di quanto non sia disposto ad ammettere per i nuovi focolai di coronavirus individuati nelle province...", "meta_lang": "it", "meta_favicon": "https://www.agenzianova.com/themes/agenzianova/images/common/favicon.ico", "meta_data": {"generator": "BB", "robots": "index, follow", "title": "Cina: Pechino in allarme per il focolaio di Shulan, ma il virus potrebbe essere mutato", "description": "Il governo cinese appare pi\u00f9 allarmato di quanto non sia disposto ad ammettere per i nuovi focolai di coronavirus individuati nelle province...", "language": "it", "og": {"locale": "it_IT", "type": "website", "site_name": "Agenzia Nova", "url": "https://www.agenzianova.com/a/5ec52df47a05d9.52805626/2946024/2020-05-20/cina-pechino-in-allarme-per-il-focolaio-di-shulan-ma-il-virus-potrebbe-essere-mutato", "title": "Cina: Pechino in allarme per il focolaio di Shulan, ma il virus potrebbe essere mutato", "description": "Il governo cinese appare pi\u00f9 allarmato di quanto non sia disposto ad ammettere per i nuovi focolai di coronavirus individuati nelle province...", "image": "https://www.agenzianova.com/themes/agenzianova/images/frontend/social/twitter_image_src.png"}, "twitter": {"card": "summary_large_image", "site": "@agenzia_nova", "title": "Cina: Pechino in allarme per il focolaio di Shulan, ma il virus potrebbe essere mutato", "description": "Il governo cinese appare pi\u00f9 allarmato di quanto non sia disposto ad ammettere per i nuovi focolai di coronavirus individuati nelle province...", "image": "https://www.agenzianova.com/themes/agenzianova/images/frontend/social/twitter_image_src.png"}}, "canonical_link": "https://www.agenzianova.com/a/5ec52df47a05d9.52805626/2946024/2020-05-20/cina-pechino-in-allarme-per-il-focolaio-di-shulan-ma-il-virus-potrebbe-essere-mutato"}