{"source_url": "https://web.archive.org", "url": "https://web.archive.org/web/20200115005543id_/https://wiadomosci.onet.pl/swiat/oscary-2020-boze-cialo-nominowane-do-oscara/xz4091y", "title": "\"Bo\u017ce Cia\u0142o\" nominowane do Oscara!", "top_image": "https://ocdn.eu/pulscms-transforms/1/rQ8k9kpTURBXy81ZDA0ZDA2MTdiMWFmNzY4ZGMxOTYwNmY4MjY5Zjg4ZS5qcGeTlQMAAM0C480BoJMJpjBlYjExMgaTBc0COs0BLIGhMAE/boze-cialo-kadr-z-filmu.jpg", "meta_img": "https://ocdn.eu/pulscms-transforms/1/rQ8k9kpTURBXy81ZDA0ZDA2MTdiMWFmNzY4ZGMxOTYwNmY4MjY5Zjg4ZS5qcGeTlQMAAM0C480BoJMJpjBlYjExMgaTBc0COs0BLIGhMAE/boze-cialo-kadr-z-filmu.jpg", "images": ["https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/9.svg", "https://ocdn.eu/pulscms-transforms/1/rQ8k9kpTURBXy81ZDA0ZDA2MTdiMWFmNzY4ZGMxOTYwNmY4MjY5Zjg4ZS5qcGeTlQMAAM0C480BoJMJpjBlYjExMgaTBc0COs0BLIGhMAE/boze-cialo-kadr-z-filmu.jpg", "https://ocdn.eu/pulscms-transforms/1/sVMk9kpTURBXy81ZDA0ZDA2MTdiMWFmNzY4ZGMxOTYwNmY4MjY5Zjg4ZS5qcGeTlQMAAM0C480BoJMFzQMUzQG8kwmmMGViMTEyBoGhMAE/boze-cialo-kadr-z-filmu.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "O nominacje w kategorii najlepszy pe\u0142nometra\u017cowy film mi\u0119dzynarodowy obok \"Bo\u017cego Cia\u0142a\" walczy\u0142o dziewi\u0119\u0107 innych produkcji, m.in. \"Malowany ptak\" Vaclava Marhoula (Czechy), \"Prawda i sprawiedliwo\u015b\u0107\" Tanela Tooma (Estonia), \"Wysoka dziewczyna\" Kantemira Ba\u0142agowa (Rosja), \"Ci, kt\u00f3rzy zostali\" Barnab\u00e1sa T\u00f3tha (W\u0119gry), \"Kraina miodu\" Ljubomira Stefanowa i Tamary Kotewskiej oraz uhonorowany w Cannes Grand Prix \"Atlantyk\" Mati Diop (Senegal). Na shortli\u015bcie obok filmu Komasy figurowa\u0142y tak\u017ce inne produkcje z konkursu g\u0142\u00f3wnego ubieg\u0142orocznego festiwalu w Cannes: zdobywca Z\u0142otej Palmy \"Parasite\" Bonga Joon-ho (Korea), docenieni Nagrod\u0105 Jury \"N\u0119dznicy\" Ladja Ly (Francja), a tak\u017ce \"B\u00f3l i blask\" Pedro Almodovara (Hiszpania), kt\u00f3ry przyni\u00f3s\u0142 graj\u0105cemu g\u0142\u00f3wn\u0105 rol\u0119 Antonio Banderasowi nagrod\u0119 dla najlepszego aktora.\n\n\"Bo\u017ce Cia\u0142o\". Liczne nagrody i zachwyty krytyk\u00f3w\n\nOd \u015bwiatowej premiery \"Bo\u017cego Cia\u0142a\", kt\u00f3ra odby\u0142a si\u0119 w sierpniu ub.r. w sekcji Giornate degli Autori festiwalu w Wenecji, film nie schodzi z ekran\u00f3w i z ust recenzent\u00f3w. Pojawi\u0142 si\u0119 w wielu zestawieniach najlepszych film\u00f3w minionego roku przygotowanych przez polskich krytyk\u00f3w. Pr\u00f3cz tego - zar\u00f3wno w kraju, jak i za granic\u0105 - wielokrotnie honorowano go nagrodami, m.in. Europa Cinemas Label i Inclusive Award Edipo w Wenecji, a tak\u017ce Silver Star dla najlepszego filmu 3. edycji El Gouna Film Festival w Egipcie. Ponadto tw\u00f3rcy filmu zdobyli dziesi\u0119\u0107 statuetek podczas ubieg\u0142orocznego 44. Festiwalu Polskich Film\u00f3w Fabularnych w Gdyni \u2013 m.in. za najlepsz\u0105 re\u017cyseri\u0119 i scenariusz (Mateusz Pacewicz). Nagrody zbiera r\u00f3wnie\u017c graj\u0105cy g\u0142\u00f3wn\u0105 rol\u0119 Bartosz Bielenia. Kilka dni temu otrzyma\u0142 tytu\u0142 europejskiej wschodz\u0105cej gwiazdy Shooting Star 2020. Wcze\u015bniej doceniono go m.in. podczas El Gouna Film Festival w Egipcie. Aktor ma na swoim koncie tak\u017ce Nagrod\u0119 im. Zbyszka Cybulskiego za 2019 r., przyznawan\u0105 \"m\u0142odym aktorom odznaczaj\u0105cym si\u0119 wybitn\u0105 indywidualno\u015bci\u0105\".\n\n\"Bo\u017ce cia\u0142o\"\n\nTen film to historia 20-letniego Daniela, kt\u00f3ry w trakcie pobytu w poprawczaku przechodzi duchow\u0105 przemian\u0119 i skrycie marzy, \u017ceby zosta\u0107 ksi\u0119dzem. Po kilku latach odsiadki ch\u0142opak zostaje warunkowo zwolniony, a nast\u0119pnie skierowany do pracy w zak\u0142adzie stolarskim. Zamiast si\u0119 tam uda\u0107, Daniel kieruje si\u0119 do miejscowego ko\u015bcio\u0142a, gdzie zaprzyja\u017ania si\u0119 z proboszczem. Pod nieobecno\u015b\u0107 duchownego niespodziewanie nadarza si\u0119 okazja, by udawa\u0107 ksi\u0119dza - Daniel zaczyna pe\u0142ni\u0107 pos\u0142ug\u0119 kap\u0142a\u0144sk\u0105 w miasteczku. Od pocz\u0105tku jego metody ewangelizacji budz\u0105 kontrowersje w\u015br\u00f3d mieszka\u0144c\u00f3w, szczeg\u00f3lnie w oczach surowej ko\u015bcielnej Lidii.", "keywords": [], "meta_keywords": [""], "tags": [], "authors": [], "publish_date": "Mon Jan 13 14:32:33 2020", "summary": "", "article_html": "", "meta_description": "Poznali\u015bmy nominacje do Oscar\u00f3w 2020. Akademia og\u0142osi\u0142a, \u017ce \"Bo\u017ce Cia\u0142o\" w re\u017cyserii Janka Komasy powalczy o najwa\u017cniejsz\u0105 filmow\u0105 nagrod\u0119. W tym roku po raz pierwszy dotychczasow\u0105 kategori\u0119 \"najlepszy film nieangloj\u0119zyczny\" zast\u0105pi \"najlepszy pe\u0142nometra\u017cowy film mi\u0119dzynarodowy\".", "meta_lang": "pl", "meta_favicon": "", "meta_data": {"DC.Identifier": "9bcd272a-8153-4e3c-b49d-42b0578535ac", "pkg-uuid": "9bcd272a-8153-4e3c-b49d-42b0578535ac", "detailType": "article", "serviceUuid": "b177a2c9-166f-4113-9b28-185bbe554807", "description": "Poznali\u015bmy nominacje do Oscar\u00f3w 2020. Akademia og\u0142osi\u0142a, \u017ce \"Bo\u017ce Cia\u0142o\" w re\u017cyserii Janka Komasy powalczy o najwa\u017cniejsz\u0105 filmow\u0105 nagrod\u0119. W tym roku po raz pierwszy dotychczasow\u0105 kategori\u0119 \"najlepszy film nieangloj\u0119zyczny\" zast\u0105pi \"najlepszy pe\u0142nometra\u017cowy film mi\u0119dzynarodowy\".", "og": {"title": "\"Bo\u017ce Cia\u0142o\" nominowane do Oscara!", "description": "Poznali\u015bmy nominacje do Oscar\u00f3w 2020. Akademia og\u0142osi\u0142a, \u017ce \"Bo\u017ce Cia\u0142o\" w re\u017cyserii Janka Komasy powalczy o najwa\u017cniejsz\u0105 filmow\u0105 nagrod\u0119. W tym roku po raz pierwszy dotychczasow\u0105 kategori\u0119 \"najlepszy film nieangloj\u0119zyczny\" zast\u0105pi \"najlepszy pe\u0142nometra\u017cowy film mi\u0119dzynarodowy\".", "image": {"identifier": "https://ocdn.eu/pulscms-transforms/1/rQ8k9kpTURBXy81ZDA0ZDA2MTdiMWFmNzY4ZGMxOTYwNmY4MjY5Zjg4ZS5qcGeTlQMAAM0C480BoJMJpjBlYjExMgaTBc0COs0BLIGhMAE/boze-cialo-kadr-z-filmu.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-13 14:32:33+0100"}, "fb": {"pages": 185265414715}, "twitter": {"card": "summary_large_image", "description": "Poznali\u015bmy nominacje do Oscar\u00f3w 2020. Akademia og\u0142osi\u0142a, \u017ce \"Bo\u017ce Cia\u0142o\" w re\u017cyserii Janka Komasy powalczy o najwa\u017cniejsz\u0105 filmow\u0105 nagrod\u0119. W tym roku po raz pierwszy dotychczasow\u0105 kategori\u0119 \"najlepszy film nieangloj\u0119zyczny\" zast\u0105pi \"najlepszy pe\u0142nometra\u017cowy film mi\u0119dzynarodowy\".", "title": "\"Bo\u017ce Cia\u0142o\" nominowane do Oscara!", "site": "OnetWiadomosci", "image": "https://ocdn.eu/pulscms-transforms/1/EMAktkpTURBXy81ZDA0ZDA2MTdiMWFmNzY4ZGMxOTYwNmY4MjY5Zjg4ZS5qcGeSlQMAAM0C480BoJMFzQSwzQJY"}}, "canonical_link": "https://wiadomosci.onet.pl/swiat/oscary-2020-boze-cialo-nominowane-do-oscara/xz4091y"}