{"source_url": "https://tg24.sky.it", "url": "https://tg24.sky.it/salute-e-benessere/2020/04/14/coronavirus-mascherine-ripresa", "title": "Coronavirus, alla ripresa serviranno un miliardo di mascherine al mese", "top_image": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "meta_img": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "images": ["https://static.sky.it/images/skytg24/it/mondo/2020/09/23/time-100-persone-piu-influenti/11_time-Anthony-Fauci-getty.jpg.transform/card-tablet/7369dd76dffcfd32a945a705b8d3aeb41b5cf99b/img.jpg", "https://static.sky.it/images/skytg24/it/salute-e-benessere/2021/01/18/vaccino-covid-genazzani/Genazzani_skytg24.jpg.transform/card-tablet/5d76f107195a8152dccf44bb0a214b2ef35fcfed/img.jpg", "https://static.sky.it/images/skytg24/configurations/menu-items/hamburger/cronaca/SkyTG24+Spetacolo-menu-4.jpg.transform/local-navigation-mobile/8e1c8e1c89eb8282047873bc1a1381d01e8469e8/img.jpeg", "https://static.sky.it/images/skytg24/it/salute-e-benessere/2021/01/18/covid-pregliasco-lombardia/pregliasco_sky.jpg.transform/card-tablet/7d4301a20dfa3b7c17fcb2f2ce2bb33489a1d15b/img.jpg", "https://static.sky.it/images/skytg24/it/mondo/2020/11/15/covid-trasporti-vaccini/07covid-vaccino-trasporto-getty.jpg.transform/card-tablet/f1e0fdecbca6d0d51dd869e2f24f1ddfe7fbcbeb/img.jpg", "https://static.sky.it/images/skytg24/configurations/menu-items/hamburger/politica/SkyTG24+Spetacolo-menu-3.jpg.transform/local-navigation-mobile/67c6b7a949f07cb83d3b6d312aa440cd3fd1d1fd/img.jpeg", "https://static.sky.it/images/skytg24/it/cronaca/2020/11/07/covid-oggi-bollettino-7-novembre-live/Medici_Fotogramma.jpg.transform/card-tablet/fca569cadd7ef03aac34517f8112fe78b4fd4241/img.jpg", "https://static.sky.it/images/skytg24/configurations/menu-items/hamburger/mondo/SkyTG24+Spetacolo-menu-7.jpg.transform/local-navigation-mobile/a0575d286abd4192167945de0fa8866e0ad40f60/img.jpeg", "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "https://static.sky.it/static_clientlibs/sky-aem-frontend/clientlibs/dp_base-vendors/resources/placeholder.png", "https://static.sky.it/static_clientlibs/sky-aem-frontend/clientlibs/dp_base-vendors/resources/sky-go.svg", "https://static.sky.it/images/skytg24/configurations/menu-items/hamburger/spettacolo/SkyTG24+Spetacolo-menu-6.jpg.transform/local-navigation-mobile/d884aa37dc541b9c815464e521101909774f9534/img.jpeg"], "movies": [], "text": "Il lockdown in Italia sar\u00e0 attivo almeno fino al 3 maggio, come siglato nel Dpcm approvato nel Consiglio dei Ministri del 10 aprile. Ma per quanto riguarda ci\u00f2 che succeder\u00e0 nella cosiddetta \u201cfase 2\u201d, quella che preveder\u00e0 le prime misure allentate rispetto al blocco totale o quasi di questi giorni, sono state avanzate gi\u00e0 le prime ipotesi, almeno in riferimento ai dispositivi di protezione destinati alla popolazione ed ai lavoratori in particolare. Proprio su questo fronte e in base ad uno studio del Politecnico di Torino basato su un piano dettagliato a proposito della ripresa produttiva in Piemonte e che la Regione presenter\u00e0 a Roma entro fine settimana, sono emerse alcune stime che possono essere estese a tutto il Paese.\n\nCosa servir\u00e0\n\nServiranno, dicono gli esperti dell\u2019ateneo torinese, quasi un miliardo di mascherine al mese, 9.000 metri cubi di gel igienizzante, 456 milioni di guanti, pi\u00f9 di 2 milioni di termometri e 250.000 cuffie per contenere i capelli lunghi. Sono questi solo alcuni dei numeri, particolarmente importanti, delle forniture necessarie solamente alle imprese italiane per ripartire dopo l\u2019attuale fase di lockdown. \"Abbiamo calcolato i bisogni per le aziende del Piemonte e riteniamo che ciascun valore debba essere moltiplicato per 12\", ha spiegato il rettore Guido Saracco, anticipando parte del piano \u201cImprese aperte\u201d, elaborato da un team di ottanta esperti provenienti dal mondo universitario, dalla sanit\u00e0, dalla magistratura, dalle imprese e dai sindacati. Il piano, che per la Regione Piemonte vuole essere un modello nazionale, sar\u00e0 inviato al governo dopo esser stato discusso anche col governatore regionale, Alberto Cirio. Nello studio \u00e8 consigliato l'uso di mezzi di trasporto singoli come biciclette e scooter elettrici, con aree di parcheggio dedicate e sistemi di trasporto aziendale a navette. Si suggerisce poi anche il supporto psicologico per il rientro al lavoro e sono previsti dispositivi di monitoraggio con l'uso di telecamere infrarossi e la segnalazione, via intranet, della propria condizione di salute tutelando comunque la privacy.\n\nLe misure ora in atto\n\nIntanto, come si pu\u00f2 leggere anche sul sito del Ministero della Salute, gli esperti sottolineano come sempre il Dpcm del 10 aprile elenchi le misure anche per tutti quegli esercizi commerciali aperti, a seconda delle Regioni, da oggi marted\u00ec 14 aprile. Le segnalazioni indicano la necessit\u00e0, gi\u00e0 in vigore comunque, di usare guanti usa e getta e la mascherina nei luoghi o ambienti chiusi e in tutte le fasi lavorative dove non si pu\u00f2 mantenere la distanza. Inoltre \u00e8 prevista la sanificazione due volte al giorno. In pi\u00f9, nei piccoli negozi, entro i 40 metri quadri, l'entrata \u00e8 prevista uno per volta, con due operatori al massimo e, per scaglionare gli accessi, si prevedono anche ampliamenti delle fasce orarie. Alla cassa si deve trovare l'igienizzante per le mani, cos\u00ec prima di digitare il pin del bancomat quando si paga.\n\nParola d\u2019ordine: cautela\n\nIl giorno di Pasquetta, comunque, ha visto un calo del numero dei malati di Covid-19 nelle terapie intensive e un allentamento della pressione sulle strutture ospedaliere. E a frenare \u00e8 anche l'incremento generale dei contagi. La curva epidemica in Italia continua ad evidenziare segnali positivi che per\u00f2 devono \"ulteriormente consolidarsi\". Questo il pensiero di Gianni Rezza, direttore del dipartimento Malattie Infettive dell\u2019Istituto Superiore di Sanit\u00e0 (Iss), la cui parola d\u2019ordine \u00e8 cautela. \u201cSiamo ancora nella fase 1 e la prudenza deve essere massima proprio in vista della fase 2 che verr\u00e0 avviata gradualmente\u201d, ha detto.", "keywords": [], "meta_keywords": ["lockdown", "gel igienizzanti", "covid19", "coronavirus", "ripresa", "piemonte", "mascherine", "sarscov2", "ansa"], "tags": [], "authors": [], "publish_date": "Tue Apr 14 00:00:00 2020", "summary": "", "article_html": "", "meta_description": "Leggi su Sky TG24 l'articolo Coronavirus, alla ripresa serviranno un miliardo di mascherine al mese", "meta_lang": "it", "meta_favicon": "https://static.sky.it/images/skytg24/configurations/logos/tg24-48x48.png", "meta_data": {"viewport": "width=device-width, initial-scale=1", "gsa_label": "Coronavirus, alla ripresa serviranno un miliardo di mascherine al mese  | Sky TG24", "keywords": "lockdown,gel igienizzanti,covid19,coronavirus,ripresa,piemonte,mascherine,sarscov2,ansa", "description": "Leggi su Sky TG24 l'articolo Coronavirus, alla ripresa serviranno un miliardo di mascherine al mese", "news_keywords": "lockdown,gel igienizzanti,covid19,coronavirus,ripresa,piemonte,mascherine,sarscov2,ansa", "news_img_original": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "news_img_small": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "news_img_medium": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "news_img_big": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "type": "article", "author": "Sky TG24", "og": {"url": "https://tg24.sky.it/salute-e-benessere/2020/04/14/coronavirus-mascherine-ripresa", "title": "Coronavirus, alla ripresa serviranno un miliardo di mascherine al mese", "description": "Leggi su Sky TG24 l'articolo Coronavirus, alla ripresa serviranno un miliardo di mascherine al mese", "image": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "type": "article", "locale": "it-IT"}, "twitter": {"title": "Coronavirus, alla ripresa serviranno un miliardo di mascherine al mese", "description": "Leggi su Sky TG24 l'articolo Coronavirus, alla ripresa serviranno un miliardo di mascherine al mese", "card": "summary_large_image", "url": "https://tg24.sky.it/salute-e-benessere/2020/04/14/coronavirus-mascherine-ripresa", "image": "https://static.sky.it/images_static/tg24/cronaca/2020/03/22/coronavirus_medici_mascherine_ansa.jpg", "site": "@Sky TG24", "creator": "@Sky TG24"}, "speakable_description": "Il dato, che riguarda soprattutto le imprese, \u00e8 frutto delle stime dei ricercatori del Politecnico Torino che hanno elaborato un piano per la ripresa graduale delle attivit\u00e0 produttive in Piemonte ma che pu\u00f2 interessare tutta l\u2019Italia", "section": "Sky TG24", "DC.date.issued.gsa": "2020-04-14", "theme-color": "#a21f20", "template": "article-page"}, "canonical_link": "https://tg24.sky.it/salute-e-benessere/2020/04/14/coronavirus-mascherine-ripresa"}