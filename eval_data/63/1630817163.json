{"source_url": "https://www.milligazete.com.tr", "url": "https://www.milligazete.com.tr/haber/4816518/faiz-bereketi-kacirdi-konut-fiyatlari-uctu", "title": "Faiz bereketi ka\u00e7\u0131rd\u0131, konut fiyatlar\u0131 u\u00e7tu!", "top_image": "https://static.daktilo.com/sites/71/uploads/2020/06/10/large/faiz-konut.jpg", "meta_img": "https://static.daktilo.com/sites/71/uploads/2020/06/10/large/faiz-konut.jpg", "images": ["https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2020/06/10/small/ezrn-29xyamhudm.jpg", "https://static.daktilo.com/sites/71/uploads/2017/07/03/large/milli-logo-mobil-(3).png", "https://www.milligazete.com.tr/images/services/google-news-follow.png", "https://file.daktilo.com/themes/enerjik/assets/img/bos.png", "https://static.daktilo.com/sites/71/uploads/2017/07/03/large/milli-logo-desktop-(5).png", "https://www.milligazete.com.tr/sites/71/uploads/2020/06/10/large/ezrn-29xyamhudm.jpg", "https://www.milligazete.com.tr/sites/71/uploads/2020/06/10/large/ezp-ptmwoaang7a.jpg", "https://www.milligazete.com.tr/users/9113/avatar.jpeg?r=54a06fa8fa2f20a8b5f4068e8f8278a5", "https://static.daktilo.com/sites/71/uploads/2020/06/10/large/faiz-konut.jpg", "https://static.daktilo.com/sites/71/uploads/2020/06/10/small/ezp-ptmwoaang7a.jpg", "https://file.daktilo.com/themes/enerjik/assets/img/mask-16-9.png"], "movies": [], "text": "Konut fiyatlar\u0131 her ge\u00e7en g\u00fcn d\u00fc\u015ferken a\u00e7\u0131klanan yeni faizli kredi paketleriyle tekrar y\u00fckseli\u015fe ge\u00e7ti. Vatanda\u015fa kredisiz ve faizsiz hi\u00e7bir imkan tan\u0131mayan AKP H\u00fck\u00fcmeti kredi paketlerine doymad\u0131.\n\nH\u00dcK\u00dcMET, M\u0130LLETE DERMAN OLAMADI\n\n\u00dclkeyi ekonomik krizden bir t\u00fcrl\u00fc \u00e7\u0131karamayan AKP H\u00fck\u00fcmeti \u00e7areyi kredi paketlerinde ar\u0131yor. Koronavir\u00fcs pandemisi s\u00fcrecinde vatanda\u015f\u0131n ihtiya\u00e7lar\u0131n\u0131 kar\u015f\u0131layamayan h\u00fck\u00fcmet, esnaf\u0131n da derdine \u00e7are olamad\u0131. Milyonlarca vatanda\u015f fatura ve ev kiralar\u0131yla bo\u011fu\u015furken, i\u015f yerlerini kapatmak zorunda kalan binlerce esnaf ise iflas etti.\n\nHAZ\u0130NE DE\u011e\u0130L, KRED\u0130 BAKANLI\u011eI\n\nEkonomide durum buyken, Hazine ve Maliye Bakanl\u0131\u011f\u0131'n\u0131n pe\u015f pe\u015fe a\u00e7\u0131klad\u0131\u011f\u0131 faizli kredi paketleri, piyasan\u0131n bereketini ka\u00e7\u0131rd\u0131. D\u00fc\u015f\u00fck faiz oranlar\u0131yla ev sat\u0131\u015flar\u0131n\u0131 art\u0131rmak isteyen AKP H\u00fck\u00fcmeti, konut fiyatlar\u0131n\u0131n y\u00fczde 30 ila 50 oran\u0131nda artmas\u0131na neden oldu. Konut almak isteyen binlerce vatanda\u015f fiyatlardaki y\u00fcksek art\u0131\u015f nedeniyle konut almaktan vazge\u00e7ti. \u0130nternet \u00fczerinde yay\u0131mlanan ilanlardaki art\u0131\u015flar da g\u00f6zlerden ka\u00e7mad\u0131. Bir\u00e7ok vatanda\u015f sosyal medyada yay\u0131mlad\u0131\u011f\u0131 ilanlarla artan fiyatlara dikkat \u00e7ekti.\n\nVATANDA\u015eIN GELECE\u011e\u0130 \u0130POTEK ALTINDA\n\nH\u00fck\u00fcmetin faizli kredi sevdas\u0131 vatanda\u015f\u0131 y\u0131llarca bankalara ba\u011f\u0131ml\u0131 kalmas\u0131na neden oluyor. Borcunu \u00f6deyemeyen vatanda\u015flar ise konutlar\u0131na el konulmas\u0131na kadar giden hacizlerle kar\u015f\u0131la\u015fmak zorunda kal\u0131yor. T\u00dc\u0130K rakamlar\u0131 da ipotekli sat\u0131\u015flar\u0131 do\u011frular nitelikte. 2020 y\u0131l\u0131n\u0131n hemen ba\u015f\u0131nda T\u00fcrkiye'de konut sat\u0131\u015flar\u0131 i\u00e7inde ipotekli sat\u0131\u015flar\u0131n pay\u0131 y\u00fczde 37,2 olarak ger\u00e7ekle\u015fti. 2019 y\u0131l\u0131nda ise 330 bine yak\u0131n konut ipotekli olarak sat\u0131ld\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye'de ya\u015fanan ekonomik krizi \u00f6nleyemeyen AKP H\u00fck\u00fcmeti a\u00e7\u0131klad\u0131\u011f\u0131 kredi paketleriyle konut fiyatlar\u0131n\u0131n y\u00fckselmesine neden oldu.", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "T\u00fcrkiye'de ya\u015fanan ekonomik krizi \u00f6nleyemeyen AKP H\u00fck\u00fcmeti a\u00e7\u0131klad\u0131\u011f\u0131 kredi paketleriyle konut fiyatlar\u0131n\u0131n y\u00fckselmesine neden oldu.", "datePublished": "2020-06-10T12:34:00+03:00", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Faiz bereketi ka\u00e7\u0131rd\u0131, konut fiyatlar\u0131 u\u00e7tu!", "description": "T\u00fcrkiye'de ya\u015fanan ekonomik krizi \u00f6nleyemeyen AKP H\u00fck\u00fcmeti a\u00e7\u0131klad\u0131\u011f\u0131 kredi paketleriyle konut fiyatlar\u0131n\u0131n y\u00fckselmesine neden oldu.", "type": "article", "url": "https://www.milligazete.com.tr/haber/4816518/faiz-bereketi-kacirdi-konut-fiyatlari-uctu", "image": {"identifier": "https://static.daktilo.com/sites/71/uploads/2020/06/10/large/faiz-konut.jpg", "width": 702, "height": 450, "alt": "Faiz bereketi ka\u00e7\u0131rd\u0131, konut fiyatlar\u0131 u\u00e7tu!"}}, "twitter": {"card": "summary_large_image", "site": "@milligazetecom", "title": "Faiz bereketi ka\u00e7\u0131rd\u0131, konut fiyatlar\u0131 u\u00e7tu!", "description": "T\u00fcrkiye'de ya\u015fanan ekonomik krizi \u00f6nleyemeyen AKP H\u00fck\u00fcmeti a\u00e7\u0131klad\u0131\u011f\u0131 kredi paketleriyle konut fiyatlar\u0131n\u0131n y\u00fckselmesine neden oldu.", "image": "https://static.daktilo.com/sites/71/uploads/2020/06/10/large/faiz-konut.jpg"}, "apple-itunes-app": "app-id=1462744376", "google-play-app": "app-id=tr.com.bayramboynukara.emilligazete", "apple-mobile-web-app-title": "E Milli Gazete", "application-name": "E Milli Gazete"}, "canonical_link": "https://www.milligazete.com.tr/haber/4816518/faiz-bereketi-kacirdi-konut-fiyatlari-uctu"}