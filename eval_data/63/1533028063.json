{"source_url": "https://www.ecodibergamo.it", "url": "https://www.ecodibergamo.it/stories/Cronaca/isolato-al-sacco-il-ceppo-italianonotizia-positiva-per-il-paese_1342858_11/", "title": "Isolato al Sacco il ceppo italiano \u00abNotizia positiva per il Paese\u00bb", "top_image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_998_397_display.jpg", "meta_img": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_998_397_display.jpg", "images": ["https://www.ecodibergamo.it/static/img/temp/footer/banner-bottom-02.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/25/photos/cache/brescia-processo-per-il-delitto-di-gorlago-chiesto-lergastolo-per-chiara_4d259d16-5953-11ea-9bd9-f694ea087685_900_512_new_rect_medium.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/25/photos/cache/sale-il-numero-di-positivi-al-virussei-casi-sono-di-nembro_b320b530-5758-11ea-b33e-3ad02e7ec94b_900_512_new_rect_medium.jpg", "https://www.ecodibergamo.it/static/img/head/logo%402x.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_998_397_original.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/28/photos/cache/donna-positiva-a-palermo-niente-febbre-dolci-per-i-bergamaschi-in-quarante_b0500e14-5a0f-11ea-b2f6-bfb82eaf693c_900_512_new_rect_medium.jpg", "https://www.ecodibergamo.it/static/img/head/logobianco.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_998_397_display.jpg"], "movies": [], "text": "Isolato al Sacco il ceppo italiano\n\n\u00abNotizia positiva per il Paese\u00bb I ricercatori dell\u2019Ospedale Sacco di Milano hanno isolato il ceppo italiano del coronavirus.\n\nLo annuncia all\u2019Ansa il professor Massimo Galli, direttore dell\u2019Istituto di scienze biomediche, che ha illustrato i risultati del lavoro di ricerca che procede ininterrottamente da domenica scorsa, coordinato dalla professoressa Claudia Balotta.\n\nFanno parte della squadra le ricercatrici Alessia Loi, Annalisa Bergna e Arianna Gabrieli, precarie, insieme al collega polacco Maciej Tarkowski e al professor Gianguglielmo Zehender.\n\n\u00abAbbiamo isolato il virus di 4 pazienti di Codogno\u00bb, spiega il professor Galli aggiungendo che \u00absiamo riusciti a isolare virus autoctoni, molto simili tra loro ma con le differenze legate allo sviluppo in ogni singolo paziente\u00bb.\n\nSi tratta di una scoperta che consentir\u00e0 ai ricercatori di \u00abseguire le sequenze molecolari e tracciare ogni singolo virus per capire cos\u2019\u00e8 successo, come ha fatto a circolare e in quanto tempo\u00bb. Il passo successivo sar\u00e0 quello di studiare lo sviluppo di anticorpi e quindi di vaccini e di cure da parte dei laboratori farmaceutici.\n\nQuesta \u00ab\u00e8 una notizia positiva perch\u00e9 \u00e8 il virus che si sta diffondendo in Italia\u00bb secondo il vicepresidente della Lombardia Fabrizio Sala. \u00abNe approfitto - ha aggiunto - per dire che il mondo della ricerca, oltre ai nostri sanitari, in Lombardia sta lavorando 24 ore su 24, non solo in ospedali e sanit\u00e0 ma anche nelle aziende farmaceutiche\u00bb. \u00abStiamo cercando di rialzare la Lombardia - ha concluso - ma siamo fortemente convinti che usciremo da questa emergenza ancora pi\u00f9 forti\u00bb.\n\n\u00a9 RIPRODUZIONE RISERVATA", "keywords": [], "meta_keywords": [""], "tags": ["#Salute"], "authors": [], "publish_date": null, "summary": "", "article_html": "", "meta_description": "I ricercatori dell\u2019Ospedale Sacco di Milano hanno isolato il ceppo italiano del coronavirus.", "meta_lang": "it", "meta_favicon": "/static/images/favicon.ico", "meta_data": {"viewport": "width=device-width, user-scalable=no, initial-scale=1, minimum-scale=1, maximum-scale=1.0", "description": "I ricercatori dell\u2019Ospedale Sacco di Milano hanno isolato il ceppo italiano del coronavirus.", "keywords": "", "msvalidate.01": "BE6FD1885030C83DA1A8E05D4E0DAEBA", "google-site-verification": "2TozLRAwnKy-1rB-mE_7JuY5zg7vVg6XdeWsRiOObVg", "og": {"title": "Isolato al Sacco il ceppo italiano \u00abNotizia positiva per il Paese\u00bb", "type": "article", "url": "https://www.ecodibergamo.it/stories/Cronaca/isolato-al-sacco-il-ceppo-italianonotizia-positiva-per-il-paese_1342858_11/", "image": {"identifier": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_998_397_display.jpg", "width": 998, "height": 397, "type": "image/jpeg"}, "image2": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_512_512_new_square_large.jpg", "city": "italia"}, "twitter": {"card": "summary_large_image", "site": "@webecodibergamo", "title": "Isolato al Sacco il ceppo italiano \u00abNotizia positiva per il Paese\u00bb", "description": "I ricercatori dell\u2019Ospedale Sacco di Milano hanno isolato il ceppo italiano del coronavirus.", "image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/2/26/photos/cache/isolato-al-sacco-il-ceppo-italianonotizia-positiva-per-il-paese_e4b9d28c-598f-11ea-9bd9-f694ea087685_998_397_display.jpg"}}, "canonical_link": "https://www.ecodibergamo.it/stories/Cronaca/isolato-al-sacco-il-ceppo-italianonotizia-positiva-per-il-paese_1342858_11/"}