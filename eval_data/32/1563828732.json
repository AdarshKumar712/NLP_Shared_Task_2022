{"source_url": "https://web.archive.org", "url": "https://web.archive.org/web/20200403221438id_/https://wiadomosci.onet.pl/kraj/koronawirus-krakow-i-malopolska-aktualne-wiadomosci-wtorek-3103/2zf8g99", "title": "Koronawirus w Ma\u0142opolsce. Najwa\u017cniejsze informacje z wtorku", "top_image": "https://ocdn.eu/pulscms-transforms/1/dybk9kuTURBXy8zNGJjYjViZi01YWQ0LTQyNjUtYmE4Mi1jZTQwYWRmM2VhNjguanBlZ5OVAwDMw80YYM0NtpMJpjBmZWU0MwaTBc0COs0BLIGhMAE/koronawirus-w-malopolsce.jpg", "meta_img": "https://ocdn.eu/pulscms-transforms/1/dybk9kuTURBXy8zNGJjYjViZi01YWQ0LTQyNjUtYmE4Mi1jZTQwYWRmM2VhNjguanBlZ5OVAwDMw80YYM0NtpMJpjBmZWU0MwaTBc0COs0BLIGhMAE/koronawirus-w-malopolsce.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/NkZk9kuTURBXy8zNGJjYjViZi01YWQ0LTQyNjUtYmE4Mi1jZTQwYWRmM2VhNjguanBlZ5OVAwDMw80YYM0NtpMFzQMUzQG8kwmmMGZlZTQzBoGhMAE/koronawirus-w-malopolsce.jpg", "https://ocdn.eu/pulscms-transforms/1/dybk9kuTURBXy8zNGJjYjViZi01YWQ0LTQyNjUtYmE4Mi1jZTQwYWRmM2VhNjguanBlZ5OVAwDMw80YYM0NtpMJpjBmZWU0MwaTBc0COs0BLIGhMAE/koronawirus-w-malopolsce.jpg", "https://ocdn.eu/weather/weather_state_icons/1.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/8.svg"], "movies": [], "text": "Ministerstwo Zdrowia potwierdzi\u0142o, \u017ce w Ma\u0142opolsce odnotowano pierwszy przypadek \u015bmierci z powodu koronawirusa. Zmar\u0142y w My\u015blenicach by\u0142 mieszka\u0144cem powiatu krakowskiego. Jak poinformowa\u0142o biuro wojewody ma\u0142opolskiego, potwierdzenie zaka\u017cenia koronawirusem SARS-CoV-2 zosta\u0142o przekazane do szpitala w My\u015blenicach ju\u017c po \u015bmierci pacjenta. Potwierdzono, \u017ce by\u0142a ona spowodowana chorob\u0105 COVID-19; zmar\u0142y mia\u0142 te\u017c choroby wsp\u00f3\u0142istniej\u0105ce.\n\nKoronawirus w Ma\u0142opolsce. 192 przypadk\u00f3w zara\u017cenia, a najwi\u0119cej w Krakowie\n\nAktualnie w Ma\u0142opolsce mamy 192 potwierdzonych laboratoryjnie przypadk\u00f3w zaka\u017cenia koronawirusem SARS-CoV-2. Najm\u0142odsza chora ma 8 miesi\u0119cy, a najstarsza osoba 91.\n\n65 zaka\u017conych pochodzi z Krakowa, 35 osoby - z powiatu wielickiego, 16 os\u00f3b - z powiatu krakowskiego, 13 os\u00f3b - z powiatu brzeskiego, 11 os\u00f3b - z Nowego S\u0105cza, 7 os\u00f3b z powiatu nowos\u0105deckiego, my\u015blenickiego i powiatu boche\u0144skiego, po 5 - z powiatu d\u0105browskiego, tarnowskiego i wadowickiego, po 4 - z Tarnowa, po 3 - powiatu gorlickiego i limanowskiego, po 2 - z powiatu o\u015bwi\u0119cimskiego, po 1 - z powiatu chrzanowskiego, proszowickiego, nowotarskiego oraz innego wojew\u00f3dztwa.\n\nAktualnie najcz\u0119\u015bciej \u017ar\u00f3d\u0142em zaka\u017cenia jest kontakt z potwierdzonym przypadkiem. Cz\u0119\u015b\u0107 os\u00f3b zakazi\u0142a si\u0119, przebywaj\u0105c za granic\u0105: we W\u0142oszech, Austrii, Francji, USA, Norwegii, Anglii, Finlandii, a tak\u017ce z Niemczech czy w Meksyku.\n\nDo tej pory w Ma\u0142opolsce wykonano prawie 2400 bada\u0144 laboratoryjnych. To najnowsze dane, podane przez Ma\u0142opolski Urz\u0105d Wojew\u00f3dzki w sobot\u0119 rano.\n\nBadania w laboratorium w Krakowskim Szpitalu Specjalistycznym im. Jana Paw\u0142a II rozpocz\u0119li\u015bmy 12 marca. Od 12 do 28 marca wykonano tam 1310 bada\u0144. Prowadzi je te\u017c Szpital Uniwersytecki w Krakowie. W okresie od 18 do 28 marca wykonano tam 1035 bada\u0144. 30 bada\u0144 wykonano te\u017c w 5 Wojskowym Szpitalu Klinicznym w Krakowie.\n\nKoronawirus w Ma\u0142opolsce. Ponad 1,6 mln z\u0142 uda\u0142o si\u0119 zebra\u0107 dla Szpitala Uniwersyteckiego w Krakowie\n\nPonad 1,6 mln z\u0142 wp\u0142yn\u0119\u0142o na konto bankowe Szpitala Uniwersyteckiego w Krakowie w ramach akcji #ujdlaszpitala organizowanej przez najstarsz\u0105 uczelni\u0119 w Polsce. Zebrane fundusze pozwol\u0105 na zakup aparatury potrzebnej do walki z koronawirusem.\n\n\"Akcja #ujdlaszpitala osi\u0105gn\u0119\u0142a ogromny sukces. Na poniedzia\u0142kowe popo\u0142udnie stan konta dedykowanego zbi\u00f3rce wynosi\u0142 1 615 348,98 z\u0142\" - powiedzia\u0142 PAP rzecznik prasowy UJ Adrian Ochalik.\n\nZbi\u00f3rk\u0119 dla Szpitala Uniwersyteckiego UJ og\u0142osi\u0142 21 marca. Celem by\u0142o uzbieranie ponad 268 tys. z\u0142 na zakup systemu do dekontaminacji (usuwania szkodliwych substancji) pomieszcze\u0144 gazow\u0105 form\u0105 nadtlenku wodoru \u2013 dzi\u0119ki niemu szybko mo\u017cna zdezynfekowa\u0107 pomieszczenie.\n\nPo dw\u00f3ch dniach od og\u0142oszenia akcji na dedykowanym \u015brodkom koncie by\u0142o ponad p\u00f3\u0142 mln z\u0142.\n\nW\u015br\u00f3d tysi\u0119cy darczy\u0144c\u00f3w jest m.in. przewodnicz\u0105ca rady nadzorczej sp\u00f3\u0142ki Comarch El\u017cbieta Filipiak, kt\u00f3ra wspar\u0142a akcj\u0119 kwot\u0105 300 tys. z\u0142. Dzi\u0119ki hojno\u015bci Filipiak do szpitala trafi monitor do endoskop\u00f3w wraz z wyposa\u017ceniem - jednorazowymi bronchoskopami i videorurkami intubacyjnymi. Zara\u017cenie koronawirusem mo\u017ce prowadzi\u0107 do zapalenia p\u0142uc. Do tej pory - gdy pacjent cierpia\u0142 na niedro\u017cno\u015b\u0107 dr\u00f3g oddechowych albo wymaga\u0142 ci\u0119\u017ckiej intubacji lub gdy lekarz chcia\u0142 oceni\u0107 uszkodzenie p\u0142uc - wykorzystywano wie\u017c\u0119 endoskopow\u0105 wraz z ko\u0144c\u00f3wkami podlegaj\u0105cymi sterylizacji. Mniejszy, por\u0119czniejszy, ale tak\u017ce przeznaczony do jednorazowego u\u017cytku sprz\u0119t usprawni prac\u0119 i ograniczy ryzyko przeniesienia wirusa.\n\nZ uwagi na rosn\u0105c\u0105 liczb\u0119 zaka\u017ce\u0144 i ogromne potrzeby szpitali, uczelnia kontynuuje zbi\u00f3rk\u0119. Szpital chce kupi\u0107 jeszcze m.in. systemy tzw. ucyfrowienia analogowych aparat\u00f3w do wykonywania zdj\u0119\u0107 przy\u0142\u00f3\u017ckowych RTG na dw\u00f3ch oddzia\u0142ach - chor\u00f3b zaka\u017anych oraz intensywnej terapii (oddzia\u0142y te w momencie przekszta\u0142cenia szpitala w szpital jednoimienny zosta\u0142y przeznaczone dla pacjent\u00f3w zaka\u017conych i z podejrzeniem COVID-19). Dotychczas w tych miejscach by\u0142y wykorzystywane klasyczne aparaty analogowe. Zakup sprz\u0119tu umo\u017cliwiaj\u0105cego uzyskanie obrazu cyfrowego bez konieczno\u015bci opuszczania obszaru zaka\u017conego ograniczy mo\u017cliwo\u015bci rozprzestrzeniania si\u0119 koronawirusa.\n\nW Polsce koronawirusa potwierdzono u 1984 os\u00f3b, 26 z nich zmar\u0142o.\n\nKoronawirus w Ma\u0142opolsce. Krak\u00f3w: szpital im. \u017beromskiego wstrzymuje porody\n\nSzpital im. \u017beromskiego wstrzymuje przyjmowanie porod\u00f3w - poinformowano w niedziel\u0119 na stronie plac\u00f3wki. Obecnie trzy oddzia\u0142y - po\u0142o\u017cnictwa, chor\u00f3b wewn\u0119trznych i neurologii - obj\u0119te s\u0105 kwarantann\u0105.\n\n\"W trosce o bezpiecze\u0144stwo wszystkich naszych przysz\u0142ych ci\u0119\u017carnych pacjentek z przykro\u015bci\u0105 musimy poinformowa\u0107, \u017ce decyzj\u0105 sanepidu wstrzymujemy porody w naszym szpitalu do odwo\u0142ania\" - czytamy na stronie internetowej. \"Sytuacja, z kt\u00f3r\u0105 boryka si\u0119 teraz ka\u017cdy szpital, jest bardzo dynamiczna, ale staramy si\u0119 robi\u0107, co w naszej mocy i s\u0142u\u017cy\u0107 pomoc\u0105\" - dodano.\n\nJak podkre\u015blono, oddzia\u0142 ginekologiczno-po\u0142o\u017cniczy by\u0107 mo\u017ce wznowi przyj\u0119cia pod koniec przysz\u0142ego tygodnia. Pacjentki, kt\u00f3re maj\u0105 jakiekolwiek pytania, maj\u0105 z kolei mo\u017cliwo\u015b\u0107 porozmawiania z pe\u0142nomocnikiem ds. pacjent\u00f3w, dy\u017curuj\u0105cym pod nr 603 982 268.\n\nObecnie trzy oddzia\u0142y szpitalne - ginekologiczno-po\u0142o\u017cniczy, chor\u00f3b wewn\u0119trznych i neurologii - s\u0105 zamkni\u0119te z powodu kontaktu personelu i pacjent\u00f3w z osob\u0105 zaka\u017con\u0105 koronawirusem.\n\nKoronawirus w Ma\u0142opolsce. Brzesko: oddzia\u0142 intensywnej terapii zamkni\u0119ty z powodu koronawirusa\n\nCz\u0119\u015b\u0107 personelu szpitala w Brzesku (woj. ma\u0142opolskie) zosta\u0142a obj\u0119ta kwarantann\u0105 z powodu zaka\u017cenia koronawirusem u pacjent\u00f3w i pracownik\u00f3w - poinformowa\u0142a w niedziel\u0119 plac\u00f3wka.\n\nFunkcjonowanie Oddzia\u0142u Anestezjologii i Intensywnej Terapii oraz bloku operacyjnego szpitala w Brzesku (woj. ma\u0142opolskie) zosta\u0142o w niedziel\u0119 zawieszone - poinformowano na stronie plac\u00f3wki. Powodem jest zaka\u017cenie koronawirusem u pacjent\u00f3w i personelu medycznego. W pi\u0105tek z kolei zawieszone zosta\u0142o funkcjonowanie Oddzia\u0142u Chirurgii Og\u00f3lnej.\n\nJak poinformowano, personel pracuj\u0105cy w tych jednostkach - decyzj\u0105 sanepidu - zosta\u0142 obj\u0119ty kwarantann\u0105.\n\nPodkre\u015blono, \u017ce zmiany wi\u0105\u017c\u0105 si\u0119 z zaprzestaniem przyj\u0119\u0107 na te dwa oddzia\u0142y. Z kolei pacjenci zg\u0142aszaj\u0105cy si\u0119 na SOR, wymagaj\u0105cy zabiegu operacyjnego lub hospitalizacji na tych oddzia\u0142ach, b\u0119d\u0105 kierowani do pobliskich szpitali.\n\nPrzyj\u0119cia wstrzymane zostan\u0105 na okres od 7 do 14 dni.\n\nKoronawirus w Ma\u0142opolsce. Dramatyczna sytuacja si\u00f3str Norbertanek\n\nZad\u0142u\u017cone klauzurowe siostry Norbertanki z Imbramowic nie maj\u0105 pieni\u0119dzy na \u017cycie; w zwi\u0105zku z pandemi\u0105 nie mog\u0105 liczy\u0107 na \u017cadne dochody. W zwi\u0105zku ze \"skrajnie dramatyczn\u0105 sytuacj\u0105\" zakonnice zwracaj\u0105 si\u0119 z pro\u015bb\u0105 o pomoc.\n\n\u201eSytuacja naszej wsp\u00f3lnoty staje si\u0119 obecnie wyj\u0105tkowo dramatyczna tak\u017ce dlatego, \u017ce obecnie absolutn\u0105 podstaw\u0105 naszego utrzymania jest ruch turystyczny i pielgrzymkowy do nowo ustanowionego Sanktuarium M\u0119ki Pa\u0144skiej. W ostatnich latach nie prowadzi\u0142y\u015bmy \u017cadnej produkcji w\u0142asnej jak wyroby spo\u017cywcze czy artystyczne, gdy\u017c ca\u0142\u0105 si\u0142\u0105 skupia\u0142y\u015bmy si\u0119 na prowadzeniu prac interwencyjnych i remontowych nad naszym zabytkowym zespo\u0142em klasztornym, kt\u00f3ry odzyskali\u015bmy po trudnym okresie PRL-u w stanie katastrofalnego zdewastowanie\u201d \u2013 podkre\u015bli\u0142a w apelu siostra Faustyna, Maria Przybysz przeorysza imbramowickiej wsp\u00f3lnoty.\n\n\u201eZwracam si\u0119 do Was z gor\u0105c\u0105 pro\u015bb\u0105 o pomoc w skrajnie dramatycznej sytuacji, w jakiej znalaz\u0142a si\u0119 nasza klauzurowa wsp\u00f3lnota!\u201d \u2013 czytamy w apelu.\n\nKapelan si\u00f3str Norbertanek z Imbramowic Ks. Janusz Stach poinformowa\u0142 PAP, \u017ce siostry podj\u0119\u0142y si\u0119 zadania remontu konserwatorskiego klasztoru. Na ten cel pozyska\u0142y fundusze unijne. Ca\u0142kowity koszt projektu to 10 mln z\u0142. Na wk\u0142ad w\u0142asny klasztor wzi\u0105\u0142 kredyt, ale obecnie nie ma za co go sp\u0142aca\u0107.\n\n\u201eObecnie urwa\u0142y si\u0119 wszelkie dochody klasztoru. Mieszku tu 12 si\u00f3str klauzurowych, z kt\u00f3rych siedem jest ju\u017c w wieku powy\u017cej 70-lat, a cz\u0119\u015b\u0107 jest niesprawna. Poza podstawowymi potrzebami egzystencjonalnymi \u2013 \u017cywno\u015bci\u0105 i lekami - siostry musz\u0105 sp\u0142aca\u0107 swoje zobowi\u0105zania, a nie ma z czego. W zwi\u0105zku ze wstrzymaniem wszelkiego ruchu pielgrzymkowego, klasztor nie ma \u017cadnego dochodu\u201d \u2013 podkre\u015bli\u0142 ks. Stach.\n\nSiostry apeluj\u0105 do ludzi dobrej woli o wp\u0142aty na konto: Klasztor Si\u00f3str Norbertanek, Imbramowice 105, 32-353 Trzyci\u0105\u017c Bank Pekao SA 96 1240 1431 1111 0010 0609 0925.\n\nKoronawirus w Ma\u0142opolsce. Krak\u00f3w: 43 mln z\u0142 na zakup sprz\u0119tu medycznego\n\n43 mln z\u0142, zostan\u0105 przeznaczone m.in. na zakup sprz\u0119tu medycznego, test\u00f3w na koronawirusa i wyposa\u017cenie ambulans\u00f3w \u2013 poinformowa\u0142 w sobot\u0119 ma\u0142opolski urz\u0105d marsza\u0142kowski.Rzecznik ma\u0142opolskiego urz\u0119du marsza\u0142kowskiego Micha\u0142 Drewnicki poda\u0142, \u017ce pierwsze pieni\u0105dze, czyli 43 mln w ramach pakietu medycznego, zasil\u0105 ma\u0142opolskie szpitale.\n\nKupionych zostanie 20 tys. test\u00f3w na obecno\u015b\u0107 koronawirusa, 50 w pe\u0142ni wyposa\u017conych ambulans\u00f3w i 50 namiot\u00f3w pneumatycznych wraz z \u0142\u00f3\u017ckami i sprz\u0119tem medycznym. Ponadto do plac\u00f3wek trafi 50 tys. litr\u00f3w p\u0142ynu do dezynfekcji i 600 opryskiwaczy biob\u00f3jczych.\n\nKwota pozwoli r\u00f3wnie\u017c na dokupienie \u015brodk\u00f3w ochrony osobistej dla pracownik\u00f3w szpitali wojew\u00f3dzkich, a tak\u017ce przygotowanie Szpitala \u015aniadeckich w Nowym S\u0105czu do leczenia chor\u00f3b zaka\u017anych.\n\nO zakupie zdecydowa\u0142 w pi\u0105tek komitet steruj\u0105cy powo\u0142any przez marsza\u0142ka Witolda Koz\u0142owskiego. Pieni\u0105dze pochodz\u0105 z Regionalnego Programu Operacyjnego Wojew\u00f3dztwa Ma\u0142opolskiego na lata 2014-2020.", "keywords": [], "meta_keywords": [""], "tags": [], "authors": [], "publish_date": "Tue Mar 31 20:14:00 2020", "summary": "", "article_html": "", "meta_description": "Do 192 os\u00f3b wzros\u0142a liczba zaka\u017conych koronawirusem w Ma\u0142opolsce. Najwi\u0119cej zachorowa\u0144 jest w Krakowie, powiecie wielickim, krakowskim oraz brzeskim. W Ma\u0142opolsce potwierdzono tak\u017ce pierwszy przypadek zgonu z powodu koronawirusa. To 89-letni m\u0119\u017cczyzna pochodz\u0105cy z powiatu krakowskiego, kt\u00f3ry zmar\u0142 w szpitalu w My\u015blenicach. Tymczasem szpital im. \u017beromskiego wstrzymuje przyjmowanie porod\u00f3w. Obecnie trzy oddzia\u0142y - po\u0142o\u017cnictwa, chor\u00f3b wewn\u0119trznych i neurologii - obj\u0119te s\u0105 kwarantann\u0105. Dodatkowo cz\u0119\u015b\u0107 personelu szpitala w Brzesku (woj. ma\u0142opolskie) zosta\u0142a obj\u0119ta kwarantann\u0105 z powodu zaka\u017cenia koronawirusem u pacjent\u00f3w i pracownik\u00f3w - poinformowa\u0142a w niedziel\u0119 plac\u00f3wka. Artyku\u0142 jest aktualizowany na bie\u017c\u0105co.", "meta_lang": "pl", "meta_favicon": "", "meta_data": {"DC.Identifier": "06f1c8f6-5605-444d-8a20-f51d0c75d001", "pkg-uuid": "06f1c8f6-5605-444d-8a20-f51d0c75d001", "detailType": "article", "serviceUuid": "b177a2c9-166f-4113-9b28-185bbe554807", "description": "Do 192 os\u00f3b wzros\u0142a liczba zaka\u017conych koronawirusem w Ma\u0142opolsce. Najwi\u0119cej zachorowa\u0144 jest w Krakowie, powiecie wielickim, krakowskim oraz brzeskim. W Ma\u0142opolsce potwierdzono tak\u017ce pierwszy przypadek zgonu z powodu koronawirusa. To 89-letni m\u0119\u017cczyzna pochodz\u0105cy z powiatu krakowskiego, kt\u00f3ry zmar\u0142 w szpitalu w My\u015blenicach. Tymczasem szpital im. \u017beromskiego wstrzymuje przyjmowanie porod\u00f3w. Obecnie trzy oddzia\u0142y - po\u0142o\u017cnictwa, chor\u00f3b wewn\u0119trznych i neurologii - obj\u0119te s\u0105 kwarantann\u0105. Dodatkowo cz\u0119\u015b\u0107 personelu szpitala w Brzesku (woj. ma\u0142opolskie) zosta\u0142a obj\u0119ta kwarantann\u0105 z powodu zaka\u017cenia koronawirusem u pacjent\u00f3w i pracownik\u00f3w - poinformowa\u0142a w niedziel\u0119 plac\u00f3wka. Artyku\u0142 jest aktualizowany na bie\u017c\u0105co.", "og": {"title": "Koronawirus w Ma\u0142opolsce. Najwa\u017cniejsze informacje z wtorku", "description": "Do 192 os\u00f3b wzros\u0142a liczba zaka\u017conych koronawirusem w Ma\u0142opolsce. Najwi\u0119cej zachorowa\u0144 jest w Krakowie, powiecie wielickim, krakowskim oraz brzeskim. W Ma\u0142opolsce potwierdzono tak\u017ce pierwszy przypadek zgonu z powodu koronawirusa. To 89-letni m\u0119\u017cczyzna pochodz\u0105cy z powiatu krakowskiego, kt\u00f3ry zmar\u0142 w szpitalu w My\u015blenicach. Tymczasem szpital im. \u017beromskiego wstrzymuje przyjmowanie porod\u00f3w. Obecnie trzy oddzia\u0142y - po\u0142o\u017cnictwa, chor\u00f3b wewn\u0119trznych i neurologii - obj\u0119te s\u0105 kwarantann\u0105. Dodatkowo cz\u0119\u015b\u0107 personelu szpitala w Brzesku (woj. ma\u0142opolskie) zosta\u0142a obj\u0119ta kwarantann\u0105 z powodu zaka\u017cenia koronawirusem u pacjent\u00f3w i pracownik\u00f3w - poinformowa\u0142a w niedziel\u0119 plac\u00f3wka. Artyku\u0142 jest aktualizowany na bie\u017c\u0105co.", "image": {"identifier": "https://ocdn.eu/pulscms-transforms/1/dybk9kuTURBXy8zNGJjYjViZi01YWQ0LTQyNjUtYmE4Mi1jZTQwYWRmM2VhNjguanBlZ5OVAwDMw80YYM0NtpMJpjBmZWU0MwaTBc0COs0BLIGhMAE/koronawirus-w-malopolsce.jpg", "width": 570, "height": 300, "type": "image/jpeg"}, "url": "https://krakow.onet.pl/koronawirus-krakow-i-malopolska-aktualne-wiadomosci-wtorek-3103/5pmwnzt", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-03-31 20:14:00+0200"}, "fb": {"pages": 185265414715}, "twitter": {"card": "summary_large_image", "description": "Do 192 os\u00f3b wzros\u0142a liczba zaka\u017conych koronawirusem w Ma\u0142opolsce. Najwi\u0119cej zachorowa\u0144 jest w Krakowie, powiecie wielickim, krakowskim oraz brzeskim. W Ma\u0142opolsce potwierdzono tak\u017ce pierwszy przypadek zgonu z powodu koronawirusa. To 89-letni m\u0119\u017cczyzna pochodz\u0105cy z powiatu krakowskiego, kt\u00f3ry zmar\u0142 w szpitalu w My\u015blenicach. Tymczasem szpital im. \u017beromskiego wstrzymuje przyjmowanie porod\u00f3w. Obecnie trzy oddzia\u0142y - po\u0142o\u017cnictwa, chor\u00f3b wewn\u0119trznych i neurologii - obj\u0119te s\u0105 kwarantann\u0105. Dodatkowo cz\u0119\u015b\u0107 personelu szpitala w Brzesku (woj. ma\u0142opolskie) zosta\u0142a obj\u0119ta kwarantann\u0105 z powodu zaka\u017cenia koronawirusem u pacjent\u00f3w i pracownik\u00f3w - poinformowa\u0142a w niedziel\u0119 plac\u00f3wka. Artyku\u0142 jest aktualizowany na bie\u017c\u0105co.", "title": "Koronawirus w Ma\u0142opolsce. Najwa\u017cniejsze informacje z wtorku", "site": "OnetWiadomosci", "image": "https://ocdn.eu/pulscms-transforms/1/JhBktkuTURBXy8zNGJjYjViZi01YWQ0LTQyNjUtYmE4Mi1jZTQwYWRmM2VhNjguanBlZ5KVAwDMw80YYM0NtpMFzQSwzQJY"}}, "canonical_link": "https://krakow.onet.pl/koronawirus-krakow-i-malopolska-aktualne-wiadomosci-wtorek-3103/5pmwnzt"}