{"source_url": "https://www.italpress.com", "url": "https://www.italpress.com/coronavirus-de-luca-emergenza-contagi-familiari/", "title": "Coronavirus, De Luca \"Emergenza contagi familiari\" Agenzia di stampa Italpress", "top_image": "https://www.italpress.com/wp-content/uploads/2020/02/20200229_0730.jpg", "meta_img": "https://www.italpress.com/wp-content/uploads/2020/02/20200229_0730.jpg", "images": ["https://www.italpress.com/wp-content/uploads/2019/10/59562-324x235.jpg", "https://www.italpress.com/wp-content/uploads/2019/10/59563-324x235.jpg", "https://www.italpress.com/wp-content/uploads/2020/02/gif_talpress_def.gif", "https://www.italpress.com/wp-content/uploads/2020/02/20200229_0730-696x536.jpg", "https://www.italpress.com/wp-content/uploads/2019/09/mna.png", "https://www.italpress.com/wp-content/uploads/2019/10/59561-324x235.jpg", "https://www.italpress.com/wp-content/uploads/2019/10/59558-324x235.jpg", "https://www.italpress.com/wp-content/uploads/2019/10/59556-324x235.jpg", "https://cdn4.3bmeteo.com/images/icone/loc_small/sereno.png", "https://img.youtube.com/vi/C2wdufK-MRE/1.jpg", "https://www.italpress.com/wp-content/uploads/2019/09/logo-italpress-tv-header-orange-1.png", "data:image/png;base64,iVBORw0KGgoAAAANSUhEUgAAANoAAACWAQMAAACCSQSPAAAAA1BMVEWurq51dlI4AAAAAXRSTlMmkutdmwAAABpJREFUWMPtwQENAAAAwiD7p7bHBwwAAAAg7RD+AAGXD7BoAAAAAElFTkSuQmCC", "https://www.italpress.com/wp-content/uploads/2020/04/VolospeechGif_Bold.gif", "https://www.italpress.com/wp-content/uploads/2020/03/banner300x250nuovisoggetti02_Tavola-disegno-1.jpg", "https://www.italpress.com/wp-content/uploads/2019/09/logo_italpress-2-300x48.png", "https://img.youtube.com/vi/6C-_pD4A4D0/1.jpg", "https://www.italpress.com/wp-content/uploads/2020/02/20200229_0730.jpg", "https://www.italpress.com/wp-content/uploads/2019/10/59557-324x235.jpg", "https://www.italpress.com/wp-content/uploads/2019/09/logo-italpress.png", "https://www.italpress.com/wp-content/uploads/2019/10/GiuntaRegioneCampania.png", "https://www.italpress.com/wp-content/uploads/2019/10/59564-324x235.jpg", "https://www.italpress.com/wp-content/uploads/2019/10/59565-324x235.jpg", "data:image/png;base64,iVBORw0KGgoAAAANSUhEUgAAAGQAAABGAQMAAAAASKMqAAAAA1BMVEWurq51dlI4AAAAAXRSTlMmkutdmwAAABBJREFUKM9jGAWjYBQMKwAAA9QAAQWBn6cAAAAASUVORK5CYII=", "https://www.italpress.com/wp-content/uploads/2019/10/59566-324x235.jpg", "https://www.italpress.com/wp-content/uploads/2019/10/59559-324x235.jpg"], "movies": [], "text": "\u201cIl monitoraggio quotidiano dei casi di contagio in Campania, fa rilevare la presenza di interi gruppi familiari positivi. La situazione \u00e8 preoccupante in alcune realt\u00e0 della provincia di Napoli, dove nei giorni scorsi si sono registrati comportamenti poco responsabili da parte di gruppi di cittadini\u201d. Lo dichiara il Presidente della Regione Campania Vincenzo De Luca. \u201cSi registrano 61 casi a Casoria; 58 a Giugliano; 52 a Pozzuoli; 52 a Marano; 49 ad Afragola; 36 a Frattamaggiore e Frattaminore, per un totale di 308 contagi. L\u2019Asl Napoli 2 \u00e8 impegnata in un lavoro straordinario per ricostruire la catena di rapporti avuti dai contagiati, ed evitare la diffusione dell\u2019epidemia. Ma \u00e8 necessario avere comportamenti rigorosi, e non i rilassamenti che in quei territori si sono registrati, con centinaia di persone in mezzo alle strade. Invito le Forze dell\u2019ordine, le unit\u00e0 dell\u2019Esercito, le Polizie municipali a sviluppare il pi\u00f9 rigoroso controllo per contrastare atteggiamenti scorretti.\n\nL\u2019Asl Napoli 1 \u00e8 impegnata a contenere, con i necessari controlli territoriali, un focolaio di contagio che \u00e8 emerso nella citt\u00e0 di Napoli, nell\u2019area del Vomero. E\u2019 urgente anche qui, ampliare e rendere rigorosi i controlli\u201d.\n\n\u201cDovrebbe essere chiaro a tutti che i comportamenti scorretti offendono e danneggiano la stragrande maggioranza dei cittadini che rispetta le regole con grande spirito di sacrificio. Cos\u00ec come dovrebbe essere chiaro che pi\u00f9 si \u00e8 responsabili, prima finisce questa emergenza. E\u2019 evidente che il permanere di situazioni di rischio renderebbe inevitabili misure territoriali di quarantena ancora pi\u00f9 pesanti\u201d conclude De Luca.\n\n(ITALPRESS).", "keywords": [], "meta_keywords": [""], "tags": [], "authors": [], "publish_date": "Tue Apr 14 12:17:00 2020", "summary": "", "article_html": "", "meta_description": "L'Italpress \u00e8 un'agenzia di stampa italiana a carattere nazionale. Direttore responsabile Gaspare Borsellino. Direttore editoriale Italo Cucci.", "meta_lang": "it", "meta_favicon": "https://www.italpress.com/wp-content/uploads/2019/09/favicon.ico", "meta_data": {"viewport": "width=device-width, initial-scale=1.0", "og": {"image": {"identifier": "https://www.italpress.com/wp-content/uploads/2020/02/20200229_0730.jpg", "secure_url": "https://www.italpress.com/wp-content/uploads/2020/02/20200229_0730.jpg", "width": 1200, "height": 924}, "locale": "it_IT", "type": "article", "title": "Coronavirus, De Luca \"Emergenza contagi familiari\" Agenzia di stampa Italpress - Italpress", "description": "L'Italpress \u00e8 un'agenzia di stampa italiana a carattere nazionale. Direttore responsabile Gaspare Borsellino. Direttore editoriale Italo Cucci.", "url": "https://www.italpress.com/coronavirus-de-luca-emergenza-contagi-familiari/", "site_name": "Italpress", "updated_time": "2020-04-14T12:20:00+00:00"}, "description": "L'Italpress \u00e8 un'agenzia di stampa italiana a carattere nazionale. Direttore responsabile Gaspare Borsellino. Direttore editoriale Italo Cucci.", "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/Italpress/", "section": "Senza categoria", "published_time": "2020-04-14T12:17:00+00:00", "modified_time": "2020-04-14T12:20:00+00:00"}, "twitter": {"card": "summary_large_image", "description": "L'Italpress \u00e8 un'agenzia di stampa italiana a carattere nazionale. Direttore responsabile Gaspare Borsellino. Direttore editoriale Italo Cucci.", "title": "Coronavirus, De Luca \"Emergenza contagi familiari\" Agenzia di stampa Italpress - Italpress", "site": "@italpress", "image": "https://www.italpress.com/wp-content/uploads/2020/02/20200229_0730.jpg", "creator": "@italpress"}, "generator": "WordPress 5.3.2"}, "canonical_link": "https://www.italpress.com/coronavirus-de-luca-emergenza-contagi-familiari/"}