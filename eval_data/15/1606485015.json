{"source_url": "https://www.ilmessaggero.it", "url": "https://www.ilmessaggero.it/economia/news/precompilata_2020_scadenze_agenzia_entrate_fisco-5227712.html", "title": "Precompilata, da oggi ok all\u2019invio del 730 online: 1,3 milioni di cittadini la hanno gi\u00e0 consultata", "top_image": "https://statics.cedscdn.it/photos/MED/77/12/5227712_1423_precompilata.jpg", "meta_img": "https://statics.cedscdn.it/photos/MED/77/12/5227712_1423_precompilata.jpg", "images": ["https://statics.cedscdn.it/photos/THUMB/51/49/5235149_117_2020-05-18_TLB.jpg", "https://www.ilmessaggero.it/casa/showcase_img/logo-453.jpg", "https://www.facebook.com/tr?id=613826478728879&ev=PageView\r\n&noscript=1", "https://statics.cedscdn.it/photos/THUMB/24/79/5192479_1200_agenzia.jpg", "https://www.ilmessaggero.it/img/mobile/AjaxLoader_small.gif.pagespeed.ce.cbYj-lHmGY.gif", "https://statics.cedscdn.it/photos/MED/48/03/5234803_poster_001.jpg", "https://www.ilmessaggero.it/casa/showcase_img/285966.jpg", "https://caltagironeeditore01.wt-eu02.net/927615140575951/wt.pl?p=328,0", "https://statics.cedscdn.it/photos/THUMB/95/26/5209526_1221_clipboard01.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://www.ilmessaggero.it/img/lettera.png", "https://www.ilmessaggero.it/img/logo_msgr_tv.png", "https://www.guidalloshopping.com/wp-content/uploads/2018/07/music-989909_1920-300x199.jpg", "https://statics.cedscdn.it/photos/LOW/35/95/5233595_2110_thumbnail_2413266.jpg", "https://statics.cedscdn.it/photos/THUMB/50/70/5235070_109_2020-05-18_TLB.jpg", "https://statics.cedscdn.it/photos/THUMB/50/82/5235082_1453_cgilcisluil.jpg", "https://statics.cedscdn.it/photos/THUMB/05/15/5210515_1024_precompilata_730_oggi.jpg", "https://statics.cedscdn.it/photos/THUMB/51/65/5235165_poster_001.jpg", "https://utils.cedsdigital.it/promo_shop.php?what=img&id_testata=1&ad=dx", "https://statics.cedscdn.it/photos/MED/77/12/5227712_1423_precompilata.jpg", "https://www.ilmessaggero.it/img/testatina_casa.jpg", "https://statics.cedscdn.it/photos/THUMB/50/71/5235071_103_2020-05-18_TLB.jpg", "https://www.ilmessaggero.it/img/logo_guidalloshopping.png", "https://statics.cedscdn.it/photos/THUMB/52/18/5225218_1116_agenziaentrate.jpg", "https://statics.cedscdn.it/photos/THUMB/51/21/5235121_113_2020-05-18_TLB.jpg", "https://statics.cedscdn.it/photos/MED/19/50/5231950_16_05_20_conte_lombardia_sta_combattento_la_battaglia_piu_dira_e_nella_fascia_di_rischio_modera_web.jpg"], "movies": [], "text": "Precompilata, disco verde all\u2019invio del 730. \u00c8 ora possibile accettarlo con i dati inseriti dall\u2019Agenzia delle entrate, oppure integrarlo e poi mandarlo. Il tutto online, senza costi, direttamente da casa utilizzando il pc, il tablet o lo smartphone e accedendo con Spid, le credenziali dell\u2019Agenzia, la carta nazionale dei servizi o il pin dispositivo Inps.\n\nACCEDI ALLA TUA PRECOMPILATA\n\nLa scadenza per l\u2019invio sulla piattaforma gestita dal partner tecnologico Sogei \u00e8 fissata al 30 settembre 2020. Gi\u00e0 1,3 milioni di cittadini hanno consultato la propria dichiarazione nei primi 9 giorni dal lancio. Tra i pi\u00f9 attivi i cittadini della Lombardia, seguiti da Lazio, Piemonte e Veneto. Al via da oggi anche le modifiche al modello Redditi, che potr\u00e0 essere inviato dal 19 maggio al 30 novembre.\n\nIn poco pi\u00f9 di una settimana da quando \u00e8 stata resa disponibile online, 1,3 milioni di cittadini hanno visualizzato la propria dichiarazione dei redditi precompilata per consultare i dati caricati dalle Entrate, per un totale di quasi 2 milioni di accessi. Dal 5 maggio, giorno in cui l\u2019Agenzia delle Entrate, con il supporto del partner tecnologico Sogei, ha reso disponibili i modelli in modalit\u00e0 consultazione, i pi\u00f9 attivi in termini assoluti sono stati i contribuenti della Lombardia, con 315.814 utenti che hanno fatto l\u2019accesso, seguiti dal Lazio (171.571 utenti), dal Piemonte (124.937) e dal Veneto (123.811).\n\nDa oggi \u00e8 disponibile anche una guida dedicata al 730 precompilato, scaricabile dal sito dell\u2019Agenzia. La guida spiega passo passo le procedure da seguire per inviare la propria dichiarazione, da come richiedere le abilitazioni necessarie a come verificare il rimborso spettante, da come annullare un 730 gi\u00e0 inviato, se \u00e8 stato commesso un errore, a come predisporre una dichiarazione congiunta. Inoltre, vengono ricordate tutte le scadenze, le novit\u00e0 di quest\u2019anno e i vantaggi del \u201cfai da te\u201d.\n\nResta sempre a disposizione dei cittadini il sito \u201cInfoPrecompilata\u201d, con informazioni, date e scadenze da ricordare e le risposte alle domande pi\u00f9 frequenti. L\u2019assistenza corre anche sul filo del telefono, dal luned\u00ec al venerd\u00ec, dalle 9 alle 17 e il sabato dalle 9 alle 13, tramite i numeri 800.90.96.96 (da rete fissa), 06 966.689.07 (da cellulare) e +39 06.966.689.33 (per chi chiama dall\u2019estero).\n\nUltimo aggiornamento: 18:45\n\n\u00a9 RIPRODUZIONE RISERVATA", "keywords": [], "meta_keywords": ["agenzia delle entrate", "fisco", "precompilata"], "tags": [], "authors": [], "publish_date": null, "summary": "", "article_html": "", "meta_description": "Precompilata, disco verde all\u2019invio del 730. \u00c8 ora possibile accettarlo con i dati inseriti dall\u2019Agenzia delle entrate, oppure integrarlo e poi mandarlo. Il tutto online, senza...", "meta_lang": "it", "meta_favicon": "https://www.ilmessaggero.it/img/favicons/152x152.png", "meta_data": {"viewport": "width=device-width", "description": "Precompilata, disco verde all\u2019invio del 730. \u00c8 ora possibile accettarlo con i dati inseriti dall\u2019Agenzia delle entrate, oppure integrarlo e poi mandarlo. Il tutto online, senza...", "keywords": "agenzia delle entrate, fisco, precompilata", "robots": "index,follow", "news_keywords": "agenzia delle entrate, fisco, precompilata", "pay": 0, "og": {"type": "article", "title": "Precompilata, da oggi ok all\u2019invio del 730 online: 1,3 milioni di cittadini la hanno gi\u00e0 consultata", "url": "https://www.ilmessaggero.it/economia/news/precompilata_2020_scadenze_agenzia_entrate_fisco-5227712.html", "image": "https://statics.cedscdn.it/photos/MED/77/12/5227712_1423_precompilata.jpg", "description": "Precompilata, disco verde all\u2019invio del 730. \u00c8 ora possibile accettarlo con i dati inseriti dall\u2019Agenzia delle entrate, oppure integrarlo e poi mandarlo. Il tutto online, senza..."}, "fb": {"pages": 124918220854917, "app_id": 602506186465830}, "article": {"content_tier": "free"}, "twitter": {"card": "summary_large_image", "url": "https://www.ilmessaggero.it/economia/news/precompilata_2020_scadenze_agenzia_entrate_fisco-5227712.html", "site": "@ilmessaggeroit", "title": "Precompilata, da oggi ok all\u2019invio del 730 online: 1,3 milioni di cittadini la hanno gi\u00e0 consultata", "description": "Precompilata, disco verde all\u2019invio del 730. \u00c8 ora possibile accettarlo con i dati inseriti dall\u2019Agenzia delle entrate, oppure integrarlo e poi mandarlo. Il tutto online, senza...", "image": "https://statics.cedscdn.it/photos/MED/77/12/5227712_1423_precompilata.jpg"}}, "canonical_link": "https://www.ilmessaggero.it/economia/news/precompilata_2020_scadenze_agenzia_entrate_fisco-5227712.html"}