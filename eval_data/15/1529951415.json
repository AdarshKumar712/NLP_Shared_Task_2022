{"source_url": "https://web.archive.org", "url": "https://web.archive.org/web/20210119143838id_/http://www.corumhaber.net/guncel/ulkucu-irade-hainlerin-tepesine-celik-yumruk-gibi-inecek-h104217.html", "title": "\u201c\u00dclk\u00fcc\u00fc irade hainlerin tepesine \u00e7elik yumruk gibi inecek\u201d", "top_image": "http://www.corumhaber.net/images/haberler/2020/02/ulkucu_irade_hainlerin_tepesine_celik_yumruk_gibi_inecek_h104217_11a50.jpg", "meta_img": "http://www.corumhaber.net/images/haberler/2020/02/ulkucu_irade_hainlerin_tepesine_celik_yumruk_gibi_inecek_h104217_11a50.jpg", "images": ["http://www.corumhaber.net/_themes/hs-elegant/images/space.png", "http://www.corumhaber.net/thumb.php?src=http://www.corumhaber.net/images/banner/YAZILIKAYA-01.png&w=300&h=105&q=90", "http://www.corumhaber.net/images/banner/CH-01_1.png", "http://www.corumhaber.net/images/upload/U250220203.jpg", "http://www.corumhaber.net/images/upload/U250220202.jpg", "http://www.corumhaber.net/images/haberler/2020/02/ulkucu_irade_hainlerin_tepesine_celik_yumruk_gibi_inecek_h104217_11a50.jpg", "http://www.corumhaber.net/thumb.php?src=http://www.corumhaber.net/images/banner/nobetci_eczane1.png&w=300&h=65&q=90", "http://www.corumhaber.net/thumb.php?src=http://www.corumhaber.net/images/banner/corum-eimza.jpg&w=300&h=300&q=90"], "movies": [], "text": "\u00c7orum Kade\u015f Meydan\u0131\u2019nda toplanan \u00fclk\u00fcc\u00fc gen\u00e7ler daha sonra sloganlar atarak, program\u0131n yap\u0131laca\u011f\u0131 Turgut \u00d6zal \u0130\u015f Merkezi Konferans Salonu\u2019na kadar y\u00fcr\u00fcy\u00fc\u015f yapt\u0131. Y\u00fcr\u00fcy\u00fc\u015f ve anma program\u0131na; MHP \u0130l Ba\u015fkan\u0131 Agah Karap\u0131\u00e7ak ve y\u00f6netimi, MHP Merkez \u0130l\u00e7e Ba\u015fkan\u0131 Re\u015fit B\u00fczkaya ve y\u00f6netimi, MHP Belediye Meclisi Grup Ba\u015fkan\u0131 Selim G\u00fclo\u011flu, MHP Belediye Meclis \u00dcyeleri, Kamu-Sen \u0130l Temsilcisi Selim Ayd\u0131n, T\u00fcrk B\u00fcro-Sen Ba\u015fkan\u0131 Sami \u00c7am, T\u00dcRKAV \u0130l Ba\u015fkan\u0131 \u0130lyas G\u00fcl ve y\u00f6netimi, \u0130l\u00e7e \u00dclk\u00fc Ocaklar\u0131 ba\u015fkan ve y\u00f6neticileri ile \u00e7ok say\u0131da \u00fclk\u00fc oca\u011f\u0131 \u00fcyesi gen\u00e7 kat\u0131ld\u0131.\n\nTurgut \u00d6zal \u0130\u015f Merkezi Konferans Salonu\u2019ndaki anma program\u0131, Sayg\u0131 duru\u015fu ve \u0130stiklal Mar\u015f\u0131\u2019n\u0131n okunmas\u0131yla ba\u015flad\u0131. Kur\u2019an-\u0131 Kerim Tilaveti ile devam eden programda MHP \u0130l Ba\u015fkan\u0131 Karap\u0131\u00e7ak ve \u00dclk\u00fc Ocaklar\u0131 Ba\u015fkan\u0131 Tosik birer konu\u015fma yapt\u0131.\n\n\u201cARDINI D\u00dc\u015e\u00dcNMEDEN \u015eEHADETE KO\u015eMU\u015eTUR\u201d\n\n\u015eehit \u00fclk\u00fcc\u00fc F\u0131rat Y\u0131lmaz \u00c7ak\u0131ro\u011flu\u2019nun vatan ve millet sevdas\u0131 ile korkmadan m\u00fccadele etti\u011fini hat\u0131rlatan Agah Karap\u0131\u00e7ak, t\u00fcrl\u00fc zorluklara g\u00f6\u011f\u00fcs germi\u015f ve T\u00fcrk gen\u00e7li\u011fine \u00f6rnek olmu\u015f bir \u00f6\u011frenci oldu\u011funu ifade etti.\n\nKarap\u0131\u00e7ak, \u201cAy y\u0131ld\u0131zl\u0131 bayra\u011f\u0131na kalkan olmu\u015f, t\u00fcm \u015eehitler gibi \u015eehit F\u0131rat Y\u0131lmaz \u00c7ak\u0131ro\u011flu da ard\u0131n\u0131 ve sonras\u0131n\u0131 d\u00fc\u015f\u00fcnmemi\u015f \u015fehadete ko\u015fmu\u015ftur. \u015eehit \u00c7ak\u0131ro\u011flu'nun t\u00fcm ailesine ve \u015fehitlerimize Allah'tan rahmet diliyor ac\u0131l\u0131 yak\u0131nlar\u0131na ve t\u00fcm milletimize bir kez daha ba\u015fsa\u011fl\u0131\u011f\u0131 diliyorum. Ne Mutlu T\u00fcrk\u00fcm Diyene\u201d dedi.\n\n\u201c\u0130NT\u0130KAMI ALINACAK\u201d\n\nEge \u00dcniversitesi\u2019nde 20 \u015eubat 2015 tarihinde hain bir pusu sonucu katledilen F\u0131rat Y\u0131lmaz \u00c7ak\u0131ro\u011flu\u2019nu anmak ve ona olan \u00f6zlemi dile getirmek i\u00e7in bir araya geldiklerini ifade eden \u00dclk\u00fc Ocaklar\u0131 \u0130l Ba\u015fkan\u0131 Orhan Tosik ise konu\u015fmas\u0131nda; \u201cF\u0131rat Y\u0131lmaz \u00c7ak\u0131ro\u011flu'nun \u015fehadetinin \u00fczerinden be\u015f sene ge\u00e7ti, be\u015f koca sene, ama Allah \u015fahittir ki ac\u0131m\u0131z hala \u00e7ok taze, kinimiz dipdiridir. \u015eunu herkes iyi bilmelidir ki zaman\u0131 geldi\u011finde \u00dclk\u00fcc\u00fc irade b\u00fct\u00fcn hainlerin tepesine \u00e7elik bir yumruk gibi inecek ve \u015fehidimizin intikam\u0131n\u0131 alacakt\u0131r\u201d dedi.\n\n\u201cTER\u00d6R DA\u011eDAN \u015eEH\u0130RE TA\u015eINDI\u201d\n\nA\u00e7\u0131l\u0131m s\u00fcreciyle milletin g\u00f6z\u00fcn\u00fcn ba\u011fland\u0131\u011f\u0131 belirterek s\u00fcreci ele\u015ftiren Orhan Tosik, \u201cStratejik \u00e7ukur \u00fcstad\u0131n\u0131n; \u00fclkemizi de kendisinin i\u00e7erisinde bulundu\u011fu karanl\u0131k anafora \u00e7ekmeye u\u011fra\u015ft\u0131\u011f\u0131 o me\u015fum ve karanl\u0131k d\u00f6nemde ter\u00f6r da\u011fdan \u015fehirlere ta\u015f\u0131nm\u0131\u015f, \u00f6\u011frenci g\u00f6r\u00fcn\u00fcml\u00fc ter\u00f6ristler \u00fcniversitelerde yuvalanm\u0131\u015f ve T\u00fcrk Devletine meydan okur hale getirilmi\u015fti.\n\n\u201cB\u00d6L\u00dcC\u00dc \u00d6RG\u00dcT YI\u011eINAK YAPTI\u201d\n\nBu s\u00fcre\u00e7te devlet kurumlar\u0131 zaafa u\u011frat\u0131lm\u0131\u015f, g\u00fcvenlik g\u00fc\u00e7lerinin hareket kabiliyeti s\u0131n\u0131rlanm\u0131\u015ft\u0131r. Bunun neticesinde b\u00f6l\u00fcc\u00fc \u00f6rg\u00fct \u015fehirlere y\u0131\u011f\u0131nak yapm\u0131\u015f, sokaklar\u0131 sava\u015f alan\u0131na \u00e7evirmi\u015ftir. Bu karanl\u0131k s\u00fcre\u00e7 \u00fclkemizi milyonlarca dolar zarara u\u011fratm\u0131\u015f, en \u00f6nemlisi de bine yak\u0131n asker ve polisimizin \u015fehit olmas\u0131na neden olmu\u015ftur. Bu durum kar\u015f\u0131s\u0131nda \u00dclk\u00fcc\u00fc T\u00fcrk Milliyet\u00e7ileri d\u0131\u015f\u0131nda adeta basireti ba\u011flanan T\u00fcrk Milletinden ne yaz\u0131k ki tek bir seda duyulmam\u0131\u015ft\u0131r. \u00dclk\u00fcc\u00fclerin bu dik ve cesur duru\u015fu neticesinde biz de F\u0131rat'\u0131m\u0131z\u0131 kaybettik. Ancak o, \u00fclk\u00fc u\u011fruna, \u00fclke u\u011fruna ad\u0131n\u0131 b\u0131rakarak \u00f6l\u00fcms\u00fczl\u00fc\u011fe ko\u015ftu. T\u00fcrk tarihi F\u0131rat'\u0131m\u0131z\u0131, F\u0131ratlar\u0131m\u0131z\u0131 her zaman \u015fanla \u015ferefle hat\u0131rlayacak, \u00dclk\u00fcc\u00fc camian\u0131n bu onurlu duru\u015funu \u00e7a\u011flar boyunca sayg\u0131yla yad edecektir\u201d \u015feklinde konu\u015ftu.\n\n\u201c\u00dcLK\u00dcC\u00dc HAREKET F\u0130G\u00dcRAN OLAMAZ\u201d\n\n\u00dclk\u00fcc\u00fc Hareketin senaryosunu kendisinin yazmad\u0131\u011f\u0131 hi\u00e7bir filmin fig\u00fcran\u0131 olmayaca\u011f\u0131n\u0131n alt\u0131n\u0131 \u00e7izen Tosik, yeri ve zaman\u0131 geldi\u011finde hainlerin tepesine y\u0131ld\u0131r\u0131m gibi ineceklerini s\u00f6yledi. \u201cAncak bug\u00fcn \u015fartlar de\u011fi\u015fmi\u015f, T\u00fcrkiye Cumhuriyeti Devleti kurucu de\u011ferlerine y\u00f6nelmi\u015f, milli ak\u0131l ve \u015fuur devlet idaresinde egemen hale gelmeye ba\u015flam\u0131\u015ft\u0131r\u201d diyen Orhan Tosik konu\u015fmas\u0131n\u0131 \u015f\u00f6yle s\u00fcrd\u00fcrd\u00fc;\n\n\u201cARTIK HA\u0130NLER\u0130N \u0130NLER\u0130NE G\u0130R\u0130L\u0130YOR\u201d\n\n\u201cBilhassa bug\u00fcn T\u00fcrkiye Cumhuriyeti Devleti hainlerin inlerine girmekte, \u015fer yuvalar\u0131n\u0131 katillerin ba\u015f\u0131na \u00e7evirmektedir. Da\u011fda, ovada, s\u0131n\u0131rlar\u0131m\u0131z\u0131n i\u00e7erisinde ve d\u0131\u015far\u0131s\u0131nda hi\u00e7bir b\u00f6l\u00fcc\u00fc unsur kalmayana kadar bu kararl\u0131 duru\u015ftan taviz verilmemelidir, verilmeyecektir. Bizler bu kararl\u0131 m\u00fccadele amas\u0131z, fakats\u0131z devletimizin yan\u0131nda ve her daim emrindeyiz.\n\nBizler; Mete Han'da disiplin, Attila'da kudret, Bilge Ka\u011fan'da \u015fuur, Alparslan'da iman, Fatih'teki azim ve sebat\u0131n temsilcileriyiz. Devlet ebed m\u00fcddet fikriyle; liderimiz yay\u0131n\u0131 nereye \u00e7eker, okunu nereye gezlerse teredd\u00fcds\u00fcz bizler de o hedefe y\u00f6nelir, ya yok olur ya da yok ederiz. Bug\u00fcn bu salonda bulunan herkes bir \u015fehit namzedidir. Hepimiz F\u0131rat'\u0131z ve bu \u00fclke i\u00e7in, bu \u00fclk\u00fc i\u00e7in seve seve \u015fehadete ko\u015far\u0131z.\n\n\u201cFIRAT \u00dcLK\u00dcC\u00dc Y\u0130\u011e\u0130TLERDEND\u0130\u201d\n\nBu vesileyle camiam\u0131zdan istirham\u0131m\u0131zd\u0131r ki F\u0131ratlar\u0131n kadrini ya\u015farken bilsinler. F\u0131rat Y\u0131lmaz \u00c7ak\u0131ro\u011flu \u00dclk\u00fcc\u00fc yi\u011fitlerden bir yi\u011fitti yaln\u0131zca. Bug\u00fcn binlerce F\u0131rat Ocaklardad\u0131r, samimi her \u00dclk\u00fcc\u00fcn\u00fcn yapmas\u0131 gerekense maddi manevi her t\u00fcrl\u00fc imkanla onlar\u0131n yan\u0131nda durmakt\u0131r. S\u00f6zlerime son verirken K\u0131l\u0131\u00e7k\u0131ran a\u011fabeyden F\u0131rat'a b\u00fct\u00fcn \u00dclk\u00fc \u015fehitlerini sayg\u0131yla selaml\u0131yor, aziz ruhlar\u0131 \u00f6n\u00fcnde tazimle e\u011filiyorum\u201d\n\n\u00dclk\u00fc Ocaklar\u0131 Ba\u015fkan\u0131 Orhan Tosik\u2019in konu\u015fmas\u0131n\u0131n ard\u0131ndan, F\u0131rat Y\u0131lmaz \u00c7ak\u0131ro\u011flu\u00b4nun anlatan belgesel ve \u015fiirler okunurken \u00c7ak\u0131ro\u011flu i\u00e7in haz\u0131rlanan slayt g\u00f6sterimi de izlendi.\n\n(Volkan SINAYU\u00c7)", "keywords": [], "meta_keywords": [""], "tags": [], "authors": ["\u00c7orum Haber"], "publish_date": null, "summary": "", "article_html": "", "meta_description": "Ege \u00dcniversitesi'nde \u00fclk\u00fcc\u00fc \u00f6\u011frenciler ile PKK/KCK'n\u0131n gen\u00e7lik \u00f6rg\u00fctlenmesi aras\u0131nda \u00e7\u0131kan kavgada b\u0131\u00e7aklanarak hayat\u0131n\u0131 kaybeden \u00dclk\u00fc Ocaklar\u0131 Ege \u00dcniversitesi sorumlusu Edebiyat Fak\u00fcltesi Tarih B\u00f6l\u00fcm\u00fc 4'\u00fcnc\u00fc s\u0131n\u0131f \u00f6\u011frencisi F\u0131rat Y\u0131lmaz \u00c7ak\u0131ro\u011flu, vefat\u0131n\u0131n 5. y\u0131l\u0131nda \u00dclk\u00fc Ocaklar\u0131 \u0130l Ba\u015fkanl\u0131\u011f\u0131 \u00dcniversite ve Orta\u00f6\u011fretim Te\u015fkilat\u0131 taraf\u0131ndan d\u00fczenlenen y\u00fcr\u00fcy\u00fc\u015f ve programla an\u0131ld\u0131.", "meta_lang": "tr", "meta_favicon": "http://www.corumhaber.net/images/banner/favicon.ico", "meta_data": {"description": "Ege \u00dcniversitesi'nde \u00fclk\u00fcc\u00fc \u00f6\u011frenciler ile PKK/KCK'n\u0131n gen\u00e7lik \u00f6rg\u00fctlenmesi aras\u0131nda \u00e7\u0131kan kavgada b\u0131\u00e7aklanarak hayat\u0131n\u0131 kaybeden \u00dclk\u00fc Ocaklar\u0131 Ege \u00dcniversitesi sorumlusu Edebiyat Fak\u00fcltesi Tarih B\u00f6l\u00fcm\u00fc 4'\u00fcnc\u00fc s\u0131n\u0131f \u00f6\u011frencisi F\u0131rat Y\u0131lmaz \u00c7ak\u0131ro\u011flu, vefat\u0131n\u0131n 5. y\u0131l\u0131nda \u00dclk\u00fc Ocaklar\u0131 \u0130l Ba\u015fkanl\u0131\u011f\u0131 \u00dcniversite ve Orta\u00f6\u011fretim Te\u015fkilat\u0131 taraf\u0131ndan d\u00fczenlenen y\u00fcr\u00fcy\u00fc\u015f ve programla an\u0131ld\u0131.", "author": "\u00c7orum Haber", "developer": "\u00c7orum Haber", "designer": "\u00c7orum Haber", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "\u00c7orum Haber", "title": "\u201c\u00dclk\u00fcc\u00fc irade hainlerin tepesine \u00e7elik yumruk gibi inecek\u201d", "description": "Ege \u00dcniversitesi'nde \u00fclk\u00fcc\u00fc \u00f6\u011frenciler ile PKK/KCK'n\u0131n gen\u00e7lik \u00f6rg\u00fctlenmesi aras\u0131nda \u00e7\u0131kan kavgada b\u0131\u00e7aklanarak hayat\u0131n\u0131 kaybeden \u00dclk\u00fc Ocaklar\u0131 Ege \u00dcniversitesi sorumlusu Edebiyat Fak\u00fcltesi Tarih B\u00f6l\u00fcm\u00fc 4'\u00fcnc\u00fc s\u0131n\u0131f \u00f6\u011frencisi F\u0131rat Y\u0131lmaz \u00c7ak\u0131ro\u011flu, vefat\u0131n\u0131n 5. y\u0131l\u0131nda \u00dclk\u00fc Ocaklar\u0131 \u0130l Ba\u015fkanl\u0131\u011f\u0131 \u00dcniversite ve Orta\u00f6\u011fretim Te\u015fkilat\u0131 taraf\u0131ndan d\u00fczenlenen y\u00fcr\u00fcy\u00fc\u015f ve programla an\u0131ld\u0131.", "image": {"identifier": "http://www.corumhaber.net/images/haberler/2020/02/ulkucu_irade_hainlerin_tepesine_celik_yumruk_gibi_inecek_h104217_11a50.jpg", "type": "image/jpeg", "width": 652, "height": 400}, "type": "article", "url": "http://www.corumhaber.net/guncel/ulkucu-irade-hainlerin-tepesine-celik-yumruk-gibi-inecek-h104217.html"}, "twitter": {"card": "summary_large_image", "url": "http://www.corumhaber.net/guncel/ulkucu-irade-hainlerin-tepesine-celik-yumruk-gibi-inecek-h104217.html", "domain": "http://www.corumhaber.net/", "site": "corumhaber19", "title": "\u201c\u00dclk\u00fcc\u00fc irade hainlerin tepesine \u00e7elik yumruk gibi inecek\u201d", "description": "Ege \u00dcniversitesi\u2019nde \u00fclk\u00fcc\u00fc \u00f6\u011frenciler ile PKK/KCK\u2019n\u0131n gen\u00e7lik \u00f6rg\u00fctlenmesi aras\u0131nda \u00e7\u0131kan kavgada b\u0131\u00e7aklanarak hayat\u0131n\u0131 kaybeden \u00dclk\u00fc Ocaklar\u0131 Ege \u00dcniversitesi sorumlusu Edebiyat Fak\u00fcltesi Tarih B\u00f6l\u00fcm\u00fc 4\u2019\u00fcnc\u00fc s\u0131n\u0131f \u00f6\u011frencisi F\u0131rat Y\u0131lmaz \u00c7ak\u0131ro\u011flu, vefat\u0131n\u0131n 5. y\u0131l\u0131nda \u00dclk\u00fc Ocaklar\u0131 \u0130l Ba\u015fkanl\u0131\u011f\u0131 \u00dcniversite ve Orta\u00f6\u011fretim Te\u015fkilat\u0131 taraf\u0131ndan d\u00fczenlenen y\u00fcr\u00fcy\u00fc\u015f ve programla an\u0131ld\u0131.", "image": {"src": "http://www.corumhaber.net/images/haberler/2020/02/ulkucu_irade_hainlerin_tepesine_celik_yumruk_gibi_inecek_h104217_11a50.jpg"}}, "dc.language": "tr", "dc.source": "http://www.corumhaber.net/", "dc.title": "\u201c\u00dclk\u00fcc\u00fc irade hainlerin tepesine \u00e7elik yumruk gibi inecek\u201d", "dc.description": "Ege \u00dcniversitesi'nde \u00fclk\u00fcc\u00fc \u00f6\u011frenciler ile PKK/KCK'n\u0131n gen\u00e7lik \u00f6rg\u00fctlenmesi aras\u0131nda \u00e7\u0131kan kavgada b\u0131\u00e7aklanarak hayat\u0131n\u0131 kaybeden \u00dclk\u00fc Ocaklar\u0131 Ege \u00dcniversitesi sorumlusu Edebiyat Fak\u00fcltesi Tarih B\u00f6l\u00fcm\u00fc 4'\u00fcnc\u00fc s\u0131n\u0131f \u00f6\u011frencisi F\u0131rat Y\u0131lmaz \u00c7ak\u0131ro\u011flu, vefat\u0131n\u0131n 5. y\u0131l\u0131nda \u00dclk\u00fc Ocaklar\u0131 \u0130l Ba\u015fkanl\u0131\u011f\u0131 \u00dcniversite ve Orta\u00f6\u011fretim Te\u015fkilat\u0131 taraf\u0131ndan d\u00fczenlenen y\u00fcr\u00fcy\u00fc\u015f ve programla an\u0131ld\u0131."}, "canonical_link": "http://www.corumhaber.net/guncel/ulkucu-irade-hainlerin-tepesine-celik-yumruk-gibi-inecek-h104217.html"}