{"source_url": "https://web.archive.org", "url": "https://web.archive.org/web/20201203195800id_/https://www.dunya.com/dunya/who-saglik-sistemlerinizi-guclendirin-haberi-464751", "title": "WHO: Sa\u011fl\u0131k sistemlerinizi g\u00fc\u00e7lendirin!", "top_image": "https://i.dunya.com/2/1280/720/storage/old/files/2020/3/12/464751/464751.jpg", "meta_img": "https://i.dunya.com/2/1280/720/storage/old/files/2020/3/12/464751/464751.jpg", "images": ["https://s.dunya.com/assets/web/images/header-logo.png", "https://i.dunya.com/2/1280/720/storage/old/files/2020/3/12/464751/464751.jpg", "https://i.dunya.com/storage/files/images/2020/11/13/igairport-logo-32GO.jpg", "https://web.archive.org/assets/web/images/menu-logo.png"], "movies": [], "text": "H\u0130LAL SARI\n\n\n\nD\u00fcnya Sa\u011fl\u0131k \u00d6rg\u00fct\u00fc 11 Mart\u2019ta ger\u00e7ekle\u015ftirdi\u011fi g\u00fcnl\u00fck bilgilendirme toplant\u0131s\u0131nda t\u00fcm h\u00fck\u00fcmetlere acil durum planlar\u0131n\u0131z\u0131 g\u00f6zden ge\u00e7irmelerini, sa\u011fl\u0131k sistemlerine \u00f6n\u00fcm\u00fczdeki d\u00f6nemde binebilecek a\u015f\u0131r\u0131 y\u00fcklemelerden korumak i\u00e7in salg\u0131n\u0131 kontrol alt\u0131na alacak ve bula\u015fmay\u0131 yava\u015flat\u0131p durduracak y\u00f6ntemlerin devreye girmesi gerekti\u011fini duyurdu. \u00d6rg\u00fct \u00fclkelere sadece semptom g\u00f6sterenleri de\u011fil salg\u0131n g\u00f6r\u00fclen b\u00f6lgelere seyahat ge\u00e7mi\u015fi olanlara ve vir\u00fcsl\u00fc ki\u015fi ve b\u00f6lgelerle temas nedeniyle riski olanlara da test yap\u0131lmas\u0131 gerekti\u011fini s\u00f6yledi. Yo\u011fun bak\u0131mda tedavi g\u00f6rmesi gereken ki\u015filerin say\u0131lar\u0131n\u0131n artt\u0131\u011f\u0131 \u0130talya\u2019y\u0131 \u00f6rnek g\u00f6steren WHO, t\u00fcm \u00fclkelerin sa\u011fl\u0131k sistemlerini ve personellerini olas\u0131 a\u015f\u0131r\u0131 y\u00fcklemelere haz\u0131rlamas\u0131 gerekti\u011fi uyar\u0131s\u0131 yapt\u0131. \u0130ran ve \u0130talya\u2019da sa\u011fl\u0131k personellerinin t\u00fckenme noktas\u0131na gelmelerinden endi\u015fe ettiklerini belirten WHO Acil Durum Program\u0131 Direkt\u00f6r\u00fc Dr. Michael J. Ryan yeterli \u00f6nlemi almayan \u00fclkeler oldu\u011funu s\u00f6yledi fakat bu \u00fclkelerin ismini vermedi.\n\n\n\n\u00c7in ve G\u00fcney Kore nas\u0131l yava\u015flatt\u0131: Temas takibi ve test!\n\n\n\nWHO Acil Durum Program\u0131\u2019n\u0131n teknik direkt\u00f6r\u00fc Maria van Kerkhove ise \u00c7in, G\u00fcney Kore ve Singapur gibi salg\u0131n\u0131 bast\u0131rmay\u0131/yava\u015flatmay\u0131 ba\u015farm\u0131\u015f \u00fclkelerin att\u0131\u011f\u0131 en \u00f6nemli ad\u0131m\u0131n vakalar\u0131n ortaya \u00e7\u0131kart\u0131lmas\u0131 ve \u2018temas takibinde\u2019 agresif bir y\u00f6ntem izlemek oldu\u011funu belirterek \u015f\u00f6yle a\u00e7\u0131kl\u0131yor: \u201cBunu en ba\u015f\u0131ndan ciddiye alm\u0131\u015f olmalar\u0131, kamu sa\u011fl\u0131\u011f\u0131 hizmet temellerinin sa\u011flam olmas\u0131, h\u00fck\u00fcmetin t\u00fcm ilgili kurumlar\u0131n\u0131n i\u015fbirli\u011fi yapmas\u0131, vakalar\u0131n ortaya \u00e7\u0131karrt\u0131lmas\u0131 ve temas takibinde \u00e7ok agresif ad\u0131mlar atabilmeleri ve takipte kar\u015f\u0131lar\u0131na \u00e7\u0131kan ki\u015filerin test edilmesi, bu \u00fclkelerin yapt\u0131\u011f\u0131 i\u015flerdi. Bunlar\u0131 her \u00fclke yapabilir. Hastalar\u0131n tam karantinaya al\u0131nmas\u0131 \u00e7ok \u00f6nemli. Vatanda\u015flar\u0131 da bu s\u00fcrece katmak \u00e7ok \u00f6nemli. Sadece kendilerini korumalar\u0131n\u0131 sa\u011flamak, bu salg\u0131n\u0131n yay\u0131lmas\u0131n\u0131 engelleyecek en \u00f6nemli unsurlardan. Laboratuvar ve hastanelerinizin haz\u0131r oldu\u011fundan emin olun.\n\n\n\nAz vakal\u0131 \u00fclkeler \u2018temas takibine\u2019 yo\u011funla\u015fmal\u0131\n\n\n\nBir\u00e7ok \u00fclkenin \u2018\u015f\u00fcphesiz\u2019 yak\u0131nda \u0130ran ve \u0130talya\u2019n\u0131n durumuna gelece\u011fini belirten Ryan, (T\u00fcrkiye gibi) az vaka olan \u00fclkelerde sosyal mesafeyi art\u0131racak \u00f6nlemlerden \u00e7ok, vakalar\u0131n temas\u0131n\u0131n takibi \u00e7ok daha b\u00fcy\u00fck \u00f6nem ta\u015f\u0131d\u0131\u011f\u0131n\u0131 s\u00f6yl\u00fcyor:\n\n\u201cTemas takibinden kast\u0131m\u0131z nedir? Bu pahal\u0131 bir\u015fey de\u011fil. Vaka say\u0131s\u0131 azken, \u00f6nemli olan \u015f\u00fcpheli vakalar\u0131n takibi, izole edilmesi, tedavisi, bu ki\u015filerin temas ge\u00e7mi\u015finin \u00e7\u0131kart\u0131l\u0131p \u015f\u00fcphelilerin de test edilmesi. N\u00fcfusun sadece k\u00fc\u00e7\u00fck bir b\u00f6l\u00fcm\u00fcn\u00fcn, \u00e7ok daha az say\u0131da insan\u0131n hayat\u0131na m\u00fcdahale etmi\u015f olursunuz. Bu \u00e7ok temel bir kamu sa\u011fl\u0131\u011f\u0131 ad\u0131m\u0131d\u0131r. Bu y\u00f6ntem, b\u00fcy\u00fck \u00e7apl\u0131 kapatmalardan ve seyahat engellerinden \u00e7ok daha maliyetsizdir. Yani vir\u00fcs bula\u015fan ve bula\u015fm\u0131\u015f olmas\u0131 ihtimali olan ki\u015filerin izole edilmesi az vaka g\u00f6r\u00fclen \u00fclkelerde b\u00fcy\u00fck \u00f6nem arzediyor. Vir\u00fcs\u00fcn nas\u0131l yay\u0131ld\u0131\u011f\u0131n\u0131n izini kaybettiyseniz, o zaman daha b\u00fcy\u00fck \u00e7apl\u0131 \u00f6nlemler almak zorunda kalabilirsiniz \u00e7\u00fcnk\u00fc kimin enfekte oldu\u011funu bilmiyorsunuz ve bu \u00e7ok daha maliyetli. Bu vir\u00fcs\u00fcn yay\u0131lmas\u0131n\u0131 \u00f6nlemek i\u00e7in bir\u015fey yapmazsan\u0131z, sa\u011fl\u0131k sistemlerinize a\u015f\u0131r\u0131 y\u00fcklemeler olabilir. Vir\u00fcs\u00fc geri bast\u0131rmak i\u00e7in \u00f6zellikle en ba\u015f\u0131nda \u00e7ok ciddi \u00e7aba sarfedilmeli. \u00c7\u00fcnk\u00fc bu en az\u0131ndan salg\u0131n\u0131n yay\u0131lma e\u011frisini bask\u0131laman\u0131z\u0131 ve sa\u011fl\u0131k sistemine a\u015f\u0131r\u0131 y\u00fcklenme durumunda meydana gelecek \u00f6l\u00fcml\u00fc vakalar\u0131 azaltman\u0131z\u0131 sa\u011flayacakt\u0131r.\n\n\n\n81 \u00fclkede vir\u00fcs yok, girmemesi i\u00e7in \u00e7al\u0131\u015fmal\u0131lar\n\n\n\nWHO Genel Direkt\u00f6r\u00fc Tedroos A. Ghebreyesus, vir\u00fcs\u00fcn hen\u00fcz g\u00f6r\u00fcnmedi\u011fi 81 \u00fclke oldu\u011funu ve bu \u00fclkelerin vir\u00fcs\u00fcn \u00fclkelerine girmemesi i\u00e7in ellerinden geleni yapmas\u0131 gerekti\u011fini s\u00f6yl\u00fcyor. T\u00fcrkiye\u2019nin de aralar\u0131nda bulundu\u011fu 57 \u00fclkede ise vaka say\u0131s\u0131 hen\u00fcz 10\u2019un alt\u0131nda. Bu \u00fclkeler vir\u00fcs\u00fc k\u00f6k\u00fcnden silebilir. Vakalar\u0131n y\u00fczde 90\u2019\u0131n\u0131n sadece d\u00f6rt \u00fclkede oldu\u011funu ve d\u00fcnyan\u0131n bu salg\u0131n\u0131 durdurmak i\u00e7in hala vakti oldu\u011funu belirten Ghebreyesus salg\u0131n\u0131 kontrol alt\u0131na alman\u0131n ana strateji olarak devam etmesi gerekti\u011fini, ve stratejilerin farkl\u0131 \u00f6nlemleri i\u00e7eren kapsaml\u0131 bir bak\u0131\u015f a\u00e7\u0131s\u0131yla olu\u015fturulmas\u0131 gerekti\u011fini belirtti.\n\n\n\n\u00d6nlemler \u00fclkeye g\u00f6re de\u011fi\u015fiyor\n\n\n\nOkul kapatmak ya da b\u00f6lgeleri kapat\u0131p karantina almak etkinlik iptalleri etmek gibi sosyal mesafeyi art\u0131racak \u00f6nlemler \u00fclkelerin kendilerinin yapaca\u011f\u0131 risk de\u011ferlendirmesine g\u00f6re verecekleri kararlar, diyor Ryan ve ekliyor: \u201cAma bu t\u00fcr \u00f6nlemler kesinlikle salg\u0131n\u0131n yay\u0131lmas\u0131n\u0131 net \u015fekilde yava\u015flat\u0131yor.\u201d\n\n\n\n\u0130ran\u2019da test, koruyucu ekipman, vantilat\u00f6r ve oksijene ihtiya\u00e7 var\n\n\n\n\u0130ran\u2019da durumun hala ciddiyetini korudu\u011funu belirten WHO Acil Durum Program\u0131 Direkt\u00f6r\u00fc Dr. Michael J. Ryan, test kiti, maske ve koruyucu ekipman ihtiyac\u0131n\u0131n hala ciddi d\u00fczeyde oldu\u011funu duyurdu ve uluslararas\u0131 toplumu deste\u011fe \u00e7a\u011f\u0131rd\u0131. \u0130ki hafta \u00f6nce \u00c7in \u0130ran\u2019a 20 bin, WHO 100 bin kadar test kiti g\u00f6nderdi. Ryan 10 Mart\u2019ta \u0130ran\u2019a 40 bin test kiti daha g\u00f6nderildi\u011fini belirtti ve vantilat\u00f6r ve oksijen konusunda da ciddi bir ihtiya\u00e7 oldu\u011funu duyurdu.", "keywords": [], "meta_keywords": [""], "tags": [], "authors": ["D\u00fcnya Gazetesi"], "publish_date": null, "summary": "", "article_html": "", "meta_description": "H\u0130LAL SARID\u00fcnya Sa\u011fl\u0131k \u00d6rg\u00fct\u00fc 11 Mart\u2019ta ger\u00e7ekle\u015ftirdi\u011fi g\u00fcnl\u00fck bilgilendirme toplant\u0131s\u0131nda t\u00fcm h\u00fck\u00fcmetlere...", "meta_lang": "tr", "meta_favicon": "https://s.dunya.com/assets/web/icons/apple-icon-57x57.png", "meta_data": {"description": "H\u0130LAL SARID\u00fcnya Sa\u011fl\u0131k \u00d6rg\u00fct\u00fc 11 Mart\u2019ta ger\u00e7ekle\u015ftirdi\u011fi g\u00fcnl\u00fck bilgilendirme toplant\u0131s\u0131nda t\u00fcm h\u00fck\u00fcmetlere...", "viewport": "width=device-width, initial-scale=1, shrink-to-fit=no", "og": {"title": "WHO: Sa\u011fl\u0131k sistemlerinizi g\u00fc\u00e7lendirin!", "type": "article", "url": "https://www.dunya.com/dunya/who-saglik-sistemlerinizi-guclendirin-haberi-464751", "description": "D\u00fcnya Sa\u011fl\u0131k \u00d6rg\u00fct\u00fc 11 Mart\u2019ta ger\u00e7ekle\u015ftirdi\u011fi g\u00fcnl\u00fck bilgilendirme toplant\u0131s\u0131nda t\u00fcm h\u00fck\u00fcmetlere acil durum planlar\u0131n\u0131z\u0131 g\u00f6zden ge\u00e7irmelerini, salg\u0131n\u0131 kontrol alt\u0131na alacak ve bula\u015fmay\u0131 yava\u015flat\u0131p durduracak y\u00f6ntemlerin devreye girmesi gerekti\u011fini duyurdu.", "image": {"identifier": "https://i.dunya.com/2/1280/720/storage/old/files/2020/3/12/464751/464751.jpg", "width": 1280, "height": 720}, "site_name": "D\u00fcnya Gazetesi"}, "thumbnail_height": 100, "thumbnail_width": 100, "twitter": {"site": "@dunya", "creator": "@dunya", "card": "summary_large_image", "url": "https://www.dunya.com/dunya/who-saglik-sistemlerinizi-guclendirin-haberi-464751", "domain": "https://www.dunya.com", "title": "WHO: Sa\u011fl\u0131k sistemlerinizi g\u00fc\u00e7lendirin!", "image": "https://i.dunya.com/2/1280/720/storage/old/files/2020/3/12/464751/464751.jpg", "description": "D\u00fcnya Sa\u011fl\u0131k \u00d6rg\u00fct\u00fc 11 Mart\u2019ta ger\u00e7ekle\u015ftirdi\u011fi g\u00fcnl\u00fck bilgilendirme toplant\u0131s\u0131nda t\u00fcm h\u00fck\u00fcmetlere acil durum planlar\u0131n\u0131z\u0131 g\u00f6zden ge\u00e7irmelerini, salg\u0131n\u0131 kontrol alt\u0131na alacak ve bula\u015fmay\u0131 yava\u015flat\u0131p durduracak y\u00f6ntemlerin devreye girmesi gerekti\u011fini duyurdu."}, "DC.Title": "WHO: Sa\u011fl\u0131k sistemlerinizi g\u00fc\u00e7lendirin!", "DC.Creator": "D\u00fcnya Gazetesi", "DC.Subject": "WHO: Sa\u011fl\u0131k sistemlerinizi g\u00fc\u00e7lendirin!", "DC.Description": "D\u00fcnya Sa\u011fl\u0131k \u00d6rg\u00fct\u00fc 11 Mart\u2019ta ger\u00e7ekle\u015ftirdi\u011fi g\u00fcnl\u00fck bilgilendirme toplant\u0131s\u0131nda t\u00fcm h\u00fck\u00fcmetlere acil durum planlar\u0131n\u0131z\u0131 g\u00f6zden ge\u00e7irmelerini, salg\u0131n\u0131 kontrol alt\u0131na alacak ve bula\u015fmay\u0131 yava\u015flat\u0131p durduracak y\u00f6ntemlerin devreye girmesi gerekti\u011fini duyurdu.", "DC.Publisher": "D\u00fcnya Gazetesi", "DC.Contributor": "D\u00fcnya Gazetesi", "DC.Date": "12-03-2020", "DC.Type": "Text", "DC.Source": "https://www.dunya.com/dunya/who-saglik-sistemlerinizi-guclendirin-haberi-464751", "DC.Language": "tr-TR", "msapplication-TileColor": "#ffffff", "msapplication-TileImage": "https://s.dunya.com/assets/web/icons/ms-icon-144x144.png", "theme-color": "#ffffff", "fb": {"pages": 118287164904009}, "robots": "index, follow", "Mediapartners-Google": "index, follow", "google-site-verification": "h2znDuHyXGRO2Zq-DkRyh4JMLt9lMkjNY9HmN2jq9jc", "msvalidate.01": "44B11A49BB122FC729A16CEC959E4D49", "yandex-verification": "c0cd5724b8e04f7c", "pocket-site-verification": "fe3fb5c0111e56c92f135ff555a11e"}, "canonical_link": "https://www.dunya.com/dunya/who-saglik-sistemlerinizi-guclendirin-haberi-464751"}