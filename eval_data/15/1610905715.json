{"source_url": "https://web.archive.org", "url": "https://web.archive.org/web/20200616155824id_/https://www.money.pl/gielda/mercator-cele-na-2020-r-zawarte-w-programie-motywac-mozliwe-do-realizacji-6512205759575681a.html", "title": "Mercator: Cele na 2020 r. zawarte w programie motywac. mo\u017cliwe do realizacji", "top_image": "https://i.wpimg.pl/1200x0/money.wpcdn.pl/i/placeholder/gielda5.jpg", "meta_img": "https://i.wpimg.pl/1200x0/money.wpcdn.pl/i/placeholder/gielda5.jpg", "images": ["https://money.wp.pl/QUJDREVGfjQrJiR2eTxzIWh-cCE5ZX13P2ZoZ3k1Y3o5LD0yeCA4M3U3IDNrKj47Lz0NKDkpNCxsJTExPyg_aCA3PSMwYSE5dyk9KzM-dyN3cXxxdDo=", "https://i.wpimg.pl/297x174/filerepo.grupawp.pl/api/v1/display/embed/9f3b90cc-1678-484e-9958-84144e9b4c42", "https://v.wpimg.pl/QUJDREVGfjQrJiR2eTxzIWh-cCYmLw44JSo3PGRlfXc_ZmhneSM4Jj5rITE3Mzg2ZSg9IjlqPDokISt3Oyg_MDNqIisxZSw=", "https://i.wpimg.pl/297x174/filerepo.grupawp.pl/api/v1/display/embed/50687783-dc64-443e-90fe-6a9abe88796a", "https://i.wpimg.pl/1200x0/money.wpcdn.pl/i/placeholder/gielda5.jpg", "https://i.wpimg.pl/297x174/filerepo.grupawp.pl/api/v1/display/embed/3b5aa8af-9553-4b9e-b373-c1b8049f0f6a", "https://v.wpimg.pl/QUJDREVGfjQrJiR2eTxzIWh-cCYmLw44JSo3PGRlfXc_ZmhneSM4Jj5rITE3Mzg2ZSg9IjlqJTo-JT4oOSk0LGQ0PCJ0Og==", "https://i.wpimg.pl/70x70/money.wpcdn.pl/i/placeholder/gielda5.jpg", "https://i.wpimg.pl/70x70/money.wpcdn.pl/i/placeholder/bankowosc1.jpg", "https://i.wpimg.pl/O/56x45/i.wp.pl/a/i/stg/pkf/bg.png", "https://i.wpimg.pl/x30/d.wpimg.pl/117307781--16917765/isbnews.png", "https://v.wpimg.pl/QUJDREVGfjQrJiR2eTxzIWh-cCYmLw44JSo3PGRlfXc_ZmhneSM4Jj5rITE3Mzg2ZSg9IjlqMyA5LTwgJTQyOSMnOWsmKTZ3Nw==", "https://i.wpimg.pl/70x70/money.wpcdn.pl/i/placeholder/gielda.jpg", "https://i.wpimg.pl/297x174/filerepo.grupawp.pl/api/v1/display/embed/f5295b7a-5319-4beb-b6ef-0e595845a47d", "https://www.facebook.com/tr?id=2739765152968893&ev=PageView&noscript=1", "https://i.wpimg.pl/297x174/filerepo.grupawp.pl/api/v1/display/embed/91d2126b-5eec-488a-8a01-5c630288f197", "https://i.wpimg.pl/297x174/filerepo.grupawp.pl/api/v1/display/embed/4aa2e4d6-3cca-46ef-b174-13ac2116345e"], "movies": [], "text": "\"Do\u015b\u0107 pesymistycznie wypowiadali\u015bmy si\u0119 na temat dzia\u0142ania tego programu jeszcze do ko\u0144ca roku 2019, natomiast w roku 2020 ten program nabra\u0142 rumie\u0144c\u00f3w w zwi\u0105zku ze wzrostem ceny rynkowej akcji\" - powiedzia\u0142 Kruszewski podczas wideokonferencji.\n\nProgram opcyjny zak\u0142ada\u0142 uzyskanie w 2018 roku 429,5 mln z\u0142 przychod\u00f3w, 38 mln z\u0142 wyniku EBITDA oraz 10,5 mln z\u0142 zysku netto. Celem na rok 2019 by\u0142o 511 mln z\u0142 sprzeda\u017cy, 56 mln z\u0142 EBITDA i 30,5 mln z\u0142 wyniku netto. W roku 2020 jest to odpowiednio: 567,5 mln z\u0142, 67 mln z\u0142 i 39 mln z\u0142.\n\nDoda\u0142, \u017ce je\u017celi chodzi o przychody, to rok 2018 i 2019 sp\u00f3\u0142ka zamkn\u0119\u0142a w okolicach realizacji celu. W jego ocenie, rok 2020 pod tym wzgl\u0119dem zapowiada si\u0119 bardzo dobrze, bo ju\u017c w I kwartale Mercator Medical zrealizowa\u0142 wi\u0119cej ni\u017c 1/3 sprzeda\u017cy ca\u0142orocznej.\n\n\"EBITDA - tu realizacja w latach 2018 i 2019 by\u0142a ni\u017csza, bo odpowiednio 80% i 40% celu, przy czym cele by\u0142y bardzo ambitne. Rok 2020 - w pierwszym kwartale zrealizowali\u015bmy ponad po\u0142ow\u0119 celu z ca\u0142ego roku i pytanie o to, czy uda si\u0119 zrealizowa\u0107 ca\u0142oroczny cel to pytanie o to, jak d\u0142ugo b\u0119dzie dzia\u0142a\u0142a pandemia i w jaki spos\u00f3b to si\u0119 b\u0119dzie przek\u0142ada\u0142o na nasze wyniki. Ten cel, podobnie jak przychody, r\u00f3wnie\u017c wydaje nam si\u0119 bezpieczny i mo\u017cliwy do zrealizowania\" - powiedzia\u0142 Kruszewski.\n\nWskaza\u0142, \u017ce je\u015bli chodzi o zysk netto, to realizacja celu by\u0142a jeszcze ni\u017csza ni\u017c wyniku EBITDA w latach 2018-2019, natomiast w I kwartale 2020 roku sp\u00f3\u0142ka osi\u0105gn\u0119\u0142a ponad po\u0142ow\u0119 zysku, kt\u00f3ry zosta\u0142 zaplanowany na ca\u0142y ten rok.\n\n\"Tutaj te\u017c wydaje nam si\u0119, \u017ce jest to bezpieczny cel i chcieliby\u015bmy go zrealizowa\u0107\" - zaznaczy\u0142 cz\u0142onek zarz\u0105du.\n\nMercator Medical odnotowa\u0142 21,27 mln z\u0142 skonsolidowanego zysku netto przypisanego akcjonariuszom jednostki dominuj\u0105cej w I kw. 2020 r. wobec 3,68 mln z\u0142 straty rok wcze\u015bniej. Zysk operacyjny wyni\u00f3s\u0142 30,77 mln z\u0142 wobec 2,24 mln z\u0142 straty rok wcze\u015bniej. Wynik EBITDA wyni\u00f3s\u0142 35,29 mln z\u0142 wobec 1,7 mln z\u0142 rok wcze\u015bniej.\n\n\"Wynik EBITDA pierwszego kwarta\u0142u 2020 jest imponuj\u0105cy - wynik 35,3 mln z\u0142 jest 20-krotnie wi\u0119kszy, ni\u017c w I kw. roku poprzedniego. G\u0142\u00f3wnym beneficjentem sytuacji pandemicznej w pierwszym kwartale by\u0142 segment dystrybucji. Utrzymuj\u0105cy si\u0119 wysoki popyt na r\u0119kawice i to, \u017ce producenci podnosz\u0105 ceny, dobrze wr\u00f3\u017cy wynikom zar\u00f3wno produkcji jak i dystrybucji w kolejnych kwarta\u0142ach\" - zaznaczy\u0142 Kruszewski.\n\nWskaza\u0142, \u017ce ceny w drugim kwartale wzros\u0142y i maj\u0105 tendencje bardzo pozytywne, ale podkre\u015bli\u0142, \u017ce jest te\u017c efekt w postaci wzrostu cen nabycia u dostawc\u00f3w sp\u00f3\u0142ki, kt\u00f3rzy ceny kwotowane w dolarze r\u00f3wnie\u017c podnosz\u0105.\n\n\"Mo\u017cna spodziewa\u0107 si\u0119 w drugim kwartale utrzymania wysokich mar\u017c na pocz\u0105tku, potem ich spadku w wyniku tego, \u017ce b\u0119dzie wi\u0119cej sprzedawanych produkt\u00f3w z naby\u0107 realizowanych po wy\u017cszych cenach w drugiej po\u0142owie kwarta\u0142u\" - wyja\u015bni\u0142.\n\nDoda\u0142, \u017ce wyniki I kwarta\u0142u nie s\u0105 wynikami jednorazowymi i przez jaki\u015b czas utrzymaj\u0105 si\u0119 w zwi\u0105zku z du\u017co wy\u017cszym popytem na r\u0119kawice w czasie pandemii. Dlatego te\u017c sp\u00f3\u0142ka zdecydowa\u0142a, aby rekomendowa\u0107 akcjonariuszom wyp\u0142at\u0119 dywidendy z zysku za 2019 r.\n\n\"My jeste\u015bmy i producentem, i dystrybutorem. Te dwa elementy b\u0119d\u0105 zachowywa\u0142y si\u0119 inaczej, ale og\u00f3lny wyd\u017awi\u0119k b\u0119dzie pozytywny. Os\u0142abienie si\u0119 presji koronawirusowej niekoniecznie negatywnie wp\u0142ywa na sprzeda\u017c, bo zu\u017cycie r\u0119kawic jest wysokie w tych sektorach, kt\u00f3re wracaj\u0105 do dzia\u0142ania, st\u0105d propozycja wp\u0142aty dywidendy i przeprowadzenia ograniczonego skupu akcji w\u0142asnych\" - wyja\u015bni\u0142 Kruszewski.\n\nJak wskaza\u0142 prezes Wies\u0142aw \u017byznowski, ceny r\u0119kawic - zar\u00f3wno kupowanych od dystrybutor\u00f3w, jak i na rynkach europejskim, zw\u0142aszcza detalicznym - nadal maj\u0105 tendencj\u0119 do wzrostu, ale te wzrosty nie s\u0105 tak gwa\u0142towne, jak mia\u0142o to miejsce na pocz\u0105tku epidemii.\n\n\"To wyp\u0142aszczenie wzrostu jeszcze przez jaki\u015b czas b\u0119dzie mia\u0142o miejsce. Jak d\u0142ugo? Nie wiemy\" - powiedzia\u0142 prezes.\n\n\"Jest powszechne prze\u015bwiadczenie nie tylko w naszej bran\u017cy, ale i w tej szerzej rozumianej bran\u017cy \u015brodk\u00f3w ochrony osobistej, jak i po\u015br\u00f3d tych, kt\u00f3rzy interesuj\u0105 si\u0119 tymi bran\u017cami, \u017ce popyt na materia\u0142y tego typu wzro\u015bnie w spos\u00f3b trwa\u0142y po ustaniu epidemii. Natomiast nie jestem w stanie podj\u0105\u0107 ryzyka i szacowa\u0107 na ile ten popyt b\u0119dzie wi\u0119kszy. Znam nasz\u0105 bran\u017c\u0119 do\u015b\u0107 dobrze, znam i konkurent\u00f3w azjatyckich, cz\u0119\u015b\u0107 osobi\u015bcie, znam ich firmy, dynamik\u0119 i potencja\u0142 i nie ulega kwestii, \u017ce popyt po jakim\u015b czasie zostanie wyr\u00f3wnany przez poda\u017c, poniewa\u017c producenci - zaliczamy sami siebie do tych dynamicznych producent\u00f3w i graczy na rynku r\u0119kawic - zwi\u0119ksz\u0105 moce produkcyjne\" - powiedzia\u0142 \u017byznowski.\n\nW d\u0142u\u017cszej perspektywie poda\u017c zostanie wyr\u00f3wnana i nawet je\u015bli popyt b\u0119dzie du\u017co wi\u0119kszy ni\u017c przed pandemi\u0105, to tylko przed\u0142u\u017cy r\u00f3wnowa\u017cenie tego popytu przez poda\u017c, doda\u0142.\n\nPrezes poinformowa\u0142, \u017ce w zwi\u0105zku z du\u017cym popytem na artyku\u0142y z bran\u017cy, w kt\u00f3rej dzia\u0142a Mercator Medical, zarz\u0105d rozwa\u017ca kilka wariant\u00f3w odno\u015bnie przysz\u0142o\u015bci zak\u0142adu w Pikutkowie, kt\u00f3ry obecnie nie pracuje.\n\n\"Jak tylko zaci\u0105gniemy jakie\u015b zobowi\u0105zania i postanowimy co\u015b na pewno, to b\u0119dziemy o tym informowa\u0107\" - powiedzia\u0142 \u017byznowski.\n\nGrupa Mercator Medical podaje, \u017ce jest liderem w Polsce oraz jednym z kluczowych graczy w Europie \u015arodkowo-Wschodniej na rynku jednorazowych r\u0119kawic medycznych. Nale\u017cy do niej zak\u0142ad produkcyjny w Tajlandii. Grupa dzia\u0142a globalnie w ponad 50 krajach. W 2013 r. sp\u00f3\u0142ka zadebiutowa\u0142a na GPW. Jej skonsolidowane przychody ze sprzeda\u017cy si\u0119gn\u0119\u0142y 540 mln z\u0142 w 2019 r.\n\nTagi: gie\u0142da , wiadomo\u015bci , gie\u0142da na \u017cywo\n\nkomentarze +1 +1 wa\u017cne smutne ciekawe irytuj\u0105ce", "keywords": [], "meta_keywords": [""], "tags": [], "authors": ["Grupa Wirtualna Polska"], "publish_date": "Tue May 19 15:11:51 2020", "summary": "", "article_html": "", "meta_description": "Cele finansowe na rok 2020, zawarte w programie motywacyjnym Mercator Medical na lata 2018-2020 s\u0105 bezpieczne i mo\u017cliwe do zrealizowania, poinformowa\u0142 cz\u0142onek zarz\u0105du ds. finansowych Witold Kruszewski.", "meta_lang": "pl", "meta_favicon": "", "meta_data": {"viewport": "width=device-width, initial-scale=1.0, user-scalable=no", "format-detection": "telephone=no", "theme-color": "#03357d", "logo": "https://money.wpcdn.pl/i/logo/money_pl_meta.png", "gaf": "MTcxODMx", "description": "Cele finansowe na rok 2020, zawarte w programie motywacyjnym Mercator Medical na lata 2018-2020 s\u0105 bezpieczne i mo\u017cliwe do zrealizowania, poinformowa\u0142 cz\u0142onek zarz\u0105du ds. finansowych Witold Kruszewski.", "og": {"title": "Mercator: Cele na 2020 r. zawarte w programie motywac. mo\u017cliwe do realizacji", "description": "Cele finansowe na rok 2020, zawarte w programie motywacyjnym Mercator Medical na lata 2018-2020 s\u0105 bezpieczne i mo\u017cliwe do zrealizowania, poinformowa\u0142 cz\u0142onek zarz\u0105du ds. finansowych Witold Kruszewski.", "image": "https://i.wpimg.pl/1200x0/money.wpcdn.pl/i/placeholder/gielda5.jpg", "url": "https://www.money.pl/gielda/mercator-cele-na-2020-r-zawarte-w-programie-motywac-mozliwe-do-realizacji-6512205759575681a.html", "type": "website", "site_name": "www.money.pl", "locale": "pl_PL"}, "twitter": {"card": "summary_large_image", "url": "https://www.money.pl/gielda/mercator-cele-na-2020-r-zawarte-w-programie-motywac-mozliwe-do-realizacji-6512205759575681a.html", "site": "@Money_pl", "image": "https://i.wpimg.pl/1200x0/money.wpcdn.pl/i/placeholder/gielda5.jpg", "description": "Cele finansowe na rok 2020, zawarte w programie motywacyjnym Mercator Medical na lata 2018-2020 s\u0105 bezpieczne i mo\u017cliwe do zrealizowania, poinformowa\u0142 cz\u0142onek zarz\u0105du ds. finansowych Witold Kruszewski.", "domain": "www.money.pl"}, "author": "Grupa Wirtualna Polska", "article": {"publisher": "https://www.facebook.com/portal.Moneypl", "published_time": "2020-05-19 15:11:51", "modified_time": "2020-05-19 15:11:51", "tag": "gie\u0142da, wiadomo\u015bci, gie\u0142da na \u017cywo", "author": "https://www.facebook.com/portal.Moneypl"}, "fb": {"app_id": 203880196374936, "pages": 203367529692524}}, "canonical_link": "https://www.money.pl/gielda/mercator-cele-na-2020-r-zawarte-w-programie-motywac-mozliwe-do-realizacji-6512205759575681a.html"}