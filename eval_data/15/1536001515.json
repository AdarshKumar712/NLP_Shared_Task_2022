{"source_url": "https://web.archive.org", "url": "https://web.archive.org/web/20200303150405id_/https://fakty.interia.pl/raporty/raport-koronawirus-chiny/aktualnosci/news-koronawirus-w-portugalii-potwierdzono-dwa-pierwsze-przypadki,nId,4358128", "title": "Koronawirus w Portugalii. Potwierdzono dwa pierwsze przypadki", "top_image": "https://i.iplsc.com/-/0009SS2YC15KIVTK-C411.jpg", "meta_img": "https://i.iplsc.com/-/0009SS2YC15KIVTK-C411.jpg", "images": ["https://web.archive.org/i/interia_logo_b.svg", "https://i.iplsc.com/narodowy-instytut-zdrowia-opublikowal-skan-spod-mikroskopu-w/0009VUDMG5FP95YF-C122-F4.png", "https://i.iplsc.com/koronawirus-z-chin-zdj-ilustracyjne/0009SS2YC15KIVTK-C122-F4.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/-/0009SS2YC15KIVTK-C411.jpg"], "movies": [], "text": "W poniedzia\u0142ek rano w\u0142adze sanitarne Portugalii potwierdzi\u0142y dwa pierwsze przypadki koronawirusa w tym kraju. Zaka\u017ceni Covid-19 m\u0119\u017cczy\u017ani znajduj\u0105 si\u0119 w dw\u00f3ch szpitalach w Porto - przekaza\u0142o ministerstwo zdrowia.\n\nZdj\u0119cie Koronawirus z Chin; zdj. ilustracyjne /AFP\n\nObaj zaka\u017ceni koronawirusem podr\u00f3\u017cowali w ostatnich dniach po Europie. Pierwszy to 60-letni lekarz, kt\u00f3ry przebywa\u0142 w lutym we W\u0142oszech, drugi za\u015b to 33-letni m\u0119\u017cczyzna, kt\u00f3ry podr\u00f3\u017cowa\u0142 po Hiszpanii.\n\nReklama\n\nW\u0142adze Portugalii i Hiszpanii potwierdzaj\u0105, \u017ce prowadz\u0105 r\u00f3wnie\u017c dochodzenie w sprawie zaka\u017cenia koronawirusem 70-letniego chilijskiego pisarza Luisa Sepulvedy, rezyduj\u0105cego w hiszpa\u0144skiej Asturii. Po powrocie do Hiszpanii z organizowanych w dystrykcie Porto targach ksi\u0105\u017cki zosta\u0142 on hospitalizowany z powodu zaka\u017cenia koronawirusem.\n\nW poniedzia\u0142ek rano portugalskie ministerstwo zdrowia potwierdzi\u0142o, \u017ce dwutygodniowej kwarantannie zosta\u0142o ju\u017c poddanych czterech pracownik\u00f3w wydawnictwa Porto Editora, kt\u00f3rzy mieli kontakt z Sepulved\u0105.\n\nW niedziel\u0119 wieczorem rz\u0105dowa agenda Generalna Dyrekcja Zdrowia (DGS) w Lizbonie zaapelowa\u0142a do os\u00f3b, kt\u00f3re mia\u0142y kontakt ze znanym pisarzem do zg\u0142aszania si\u0119 na ca\u0142odobow\u0105 infolini\u0119 tej instytucji w celu ustalenia grona os\u00f3b potencjalnie zainfekowanych koronawirusem. Dotychczas cz\u0119\u015b\u0107 portugalskich komentator\u00f3w wskazywa\u0142a, \u017ce Sepulveda zarazi\u0142 si\u0119 Covid-19 w Hiszpanii, gdzie zainfekowanych jest ju\u017c 86 os\u00f3b.\n\nZdj\u0119cie Narodowy Instytut Zdrowia opublikowa\u0142 skan spod mikroskopu wirusa SARS-CoV-2, wyizolowanego od zara\u017conego pacjenta / NIAID- RML/NATIONAL INSTITUTES OF HEALTH / PAP/EPA\n\nW poniedzia\u0142ek portugalski rz\u0105d Antonia Costy poinformowa\u0142 o planie ograniczenia mo\u017cliwo\u015bci rozprzestrzeniania si\u0119 koronawirusa poprzez m.in. skierowanie cz\u0119\u015bci urz\u0119dnik\u00f3w pa\u0144stwowych i samorz\u0105dowych do pracy w domach. Mieliby oni wykonywa\u0107 prac\u0119 za po\u015brednictwem internetu bez utraty prawa do ca\u0142o\u015bci pensji.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "poniedzia\u0142ek, rano, w\u0142adze, sanitarne, Portugalii, potwierdzi\u0142y, pierwsze, przypadki, koronawirusa, kraju, Zaka\u017ceni, Covid19, m\u0119\u017cczy\u017ani, znajduj\u0105, dw\u00f3ch, szpitalach, Porto, przekaza\u0142o, ministerstwo", "Description": "Koronawirus w Portugalii. Potwierdzono dwa pierwsze przypadki - fakty.interia.pl - W poniedzia\u0142ek rano w\u0142adze sanitarne Portugalii potwierdzi\u0142y dwa pierwsze przypadki koronawirusa w tym kraju. Zaka\u017ceni Covid-19 m\u0119\u017cczy\u017ani znajduj\u0105 si\u0119 w dw\u00f3ch szpitalach w", "twitter": {"description": "W poniedzia\u0142ek rano w\u0142adze sanitarne Portugalii potwierdzi\u0142y dwa pierwsze przypadki koronawirusa w tym kraju. Zaka\u017ceni Covid-19 m\u0119\u017cczy\u017ani znajduj\u0105 si\u0119 w dw\u00f3ch szpitalach w Porto - przekaza\u0142o ministerstwo zdrowia.", "card": "summary_large_image"}, "og": {"type": "article", "title": "Wirus w kolejnym kraju. Chorzy podr\u00f3\u017cowali po Europie", "description": "Kliknij i zobacz wi\u0119cej.", "image": "https://i.iplsc.com/-/0009SS2YC15KIVTK-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-koronawirus-w-portugalii-potwierdzono-dwa-pierwsze-przypadki,nId,4358128"}, "news_keywords": "fakty.interia.pl, Koronawirus z Chin, koronawirus z chin, fakty dnia, \u015bwiat", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-koronawirus-w-portugalii-potwierdzono-dwa-pierwsze-przypadki,nId,4358128"}