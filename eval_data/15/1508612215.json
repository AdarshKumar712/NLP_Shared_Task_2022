{"source_url": "https://web.archive.org", "url": "https://web.archive.org/web/20210128095452id_/https://www.rp.pl/Sadownictwo/200129231-Sondaz-406-proc-Polakow-zle-ocenia-wypowiedzi-prezydenta-o-sedziach.html", "title": "Sonda\u017c: 40,6 proc. Polak\u00f3w \u017ale ocenia wypowiedzi prezydenta o s\u0119dziach", "top_image": "https://www.rp.pl/storyimage/RP/20200129/KRAJ/200129231/AR/0/AR-200129231.jpg?minW=200&minH=200&exactW=1200&exactH=716&lastModified=20200702014120", "meta_img": "https://www.rp.pl/storyimage/RP/20200129/KRAJ/200129231/AR/0/AR-200129231.jpg?minW=200&minH=200&exactW=1200&exactH=716&lastModified=20200702014120", "images": ["https://www.facebook.com/tr?id=523191148171355&ev=PageView&noscript=1", "https://www.rp.pl/storyimage/RP/20200129/KRAJ/200129231/AR/0/AR-200129231.jpg?minW=200&minH=200&exactW=1200&exactH=716&lastModified=20200702014120", "https://web.archive.org/public/images/gremi-logo-white.svg", "https://web.archive.org/web/20210128095452id_/https:/www.rp.pl/Sadownictwo/ /storyimage/RP/20200130/KRAJ/200139978/AR/0/AR-200139978.jpg&MaxW=370", "https://web.archive.org/apps/pbcsi.dll/persbilde?Avis=RP&ID=98767", "https://web.archive.org/apps/pbcsi.dll/storyimage/RP/20200129/KRAJ/200129231/AR/0/AR-200129231.jpg?imageversion=Artykul&lastModified=", "https://web.archive.org/web/20210128095452id_/https:/www.rp.pl/Sadownictwo/ /storyimage/RP/20200205/KRAJ/200209724/AR/0/AR-200209724.jpg&MaxW=370", "https://web.archive.org/public/images/logotypy_rzepy_rp2.svg", "https://web.archive.org/web/20210128095452id_/https:/www.rp.pl/Sadownictwo/ /storyimage/RP/20200129/KRAJ/200129215/AR/0/AR-200129215.jpg&MaxW=370", "https://web.archive.org/public/images/google_news_icon.png", "https://web.archive.org/web/20210128095452id_/https:/www.rp.pl/Sadownictwo/ /storyimage/RP/20200130/KRAJ/200139981/AR/0/AR-200139981.jpg&MaxW=370", "https://web.archive.org/apps/Sc.dll/RP/NoJS/NoJS/story/20200129/KRAJ/200129231?nojs=1", "https://web.archive.org/public/images/logotyp_RGB_rppl_100lat.svg"], "movies": [], "text": "Prezydent Duda wcze\u015bniej kilkukrotnie deklarowa\u0142 si\u0119, jako zwolennik tej ustawy. W styczniu kilka razy zabiera\u0142 g\u0142os w sprawie s\u0119dzi\u00f3w i reformy s\u0105downictwa.\n\nPrezydent Andrzej Duda 29 stycznia spotka si\u0119 z szefami klub\u00f3w i k\u00f3\u0142 sejmowych w sprawie praworz\u0105dno\u015bci. Tematem spotkania ma by\u0107 tzw. ustawa represyjna przyj\u0119ta przez Sejm mimo odrzucenia jej przez Senat. Ustawa ma umo\u017cliwi\u0107 m.in. karanie s\u0119dzi\u00f3w podwa\u017caj\u0105cych prawo do orzekania s\u0119dzi\u00f3w wskazanych przez now\u0105 KRS.\n\n- Wymiar sprawiedliwo\u015bci musi zosta\u0107 naprawiony, a s\u0119dziowie musz\u0105 zrozumie\u0107, jaka rzeczywi\u015bcie jest ich rola w polskim pa\u0144stwie - m\u00f3wi\u0142 przed kilkunastoma dniami w Katowicach prezydent Duda. Doda\u0142, \u017ce nie rozumie tego wielu profesor\u00f3w na wydzia\u0142ach prawa polskich uczelni i jest mu z tego powodu \"strasznie przykro\". - Mam nadziej\u0119, \u017ce zdo\u0142amy to prze\u0142ama\u0107, jak prze\u0142amali\u015bmy wiele innych barier, kt\u00f3re nas blokowa\u0142y, tak jak uda\u0142o si\u0119 kiedy\u015b pokona\u0107 komun\u0119. Tak samo wierz\u0119 w to, \u017ce uda si\u0119 oczy\u015bci\u0107 do ko\u0144ca nasz polski dom, tak \u017ceby by\u0142 czysty, porz\u0105dny, pi\u0119kny - doda\u0142.\n\n- Naprawa wymiaru sprawiedliwo\u015bci jest dzie\u0142em bardzo trudnym, ale w tym dziele, patrz\u0105c na to co dzieje si\u0119 ostatnimi czasy, na to, jak zachowuje si\u0119 niestety pewna cz\u0119\u015b\u0107 \u015brodowiska s\u0119dziowskiego w Polsce, trzeba powiedzie\u0107 jasno i wyra\u017anie: musi by\u0107 twardo powiedziane, kim s\u0105 s\u0119dziowie i jaka jest ich rola - przekonywa\u0142 Duda podczas spotkania ze zwi\u0105zkowcami i g\u00f3rnikami.\n\n\n\n\u2013 Nie b\u0119d\u0105 nam tutaj w obcych j\u0119zykach narzucali, jaki ustr\u00f3j mamy mie\u0107 w Polsce i jak maj\u0105 by\u0107 prowadzone polskie sprawy \u2013 m\u00f3wi\u0142 z kolei prezydent po tym jak Komisja Wenecka wyrazi\u0142a krytyczn\u0105 opini\u0119 na temat ustaw s\u0105dowych, a Komisja Europejska zdecydowa\u0142a, \u017ce wyst\u0105pi do TSUE o zablokowanie prac polskiej Izby Dyscyplinarnej S\u0105du Najwy\u017cszego.\n\n\n\nUczestnik\u00f3w sonda\u017cu SW Research dla rp.pl spytali\u015bmy \"jak oceniaj\u0105 ostatnie wypowiedzi Andrzeja Dudy na temat s\u0119dzi\u00f3w i reformy s\u0105downictwa?\".\n\nNa tak zadane pytanie 40,6 proc. respondent\u00f3w odpowiedzia\u0142o: \"negatywnie\".\n\n29,1 proc. ankietowanych ocenia wypowiedzi prezydenta \"pozytywnie\".\n\n30,3 proc. nie ma zdania w tej kwestii.\n\n- Cz\u0119\u015bciej negatywn\u0105 ocen\u0119 tych wypowiedzi wystawiaj\u0105 m\u0119\u017cczy\u017ani (44%), osoby z powy\u017cej 59 lat (50%) oraz badani o wykszta\u0142ceniu wy\u017cszym (45%). Tego zdania s\u0105 te\u017c cz\u0119\u015bciej osoby o dochodzie powy\u017cej 5000 z\u0142 netto (56%) oraz badani z miast od 100 do 100 tys. mieszka\u0144c\u00f3w (46%) - m\u00f3wi Piotr Zimolzak z SW Research.", "keywords": [], "meta_keywords": [""], "tags": [], "authors": ["Fotorzepa", "Jerzy Dudek"], "publish_date": null, "summary": "", "article_html": "", "meta_description": "Jak Polacy oceniaj\u0105 ostatnie, g\u0142o\u015bne wypowiedzi prezydenta Andrzeja Dudy o s\u0119dziach i reformie s\u0105downictwa? Takie pytanie zadali\u015bmy uczestnikom sonda\u017cu SW Research dla rp.pl.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200129/KRAJ/200129231/AR/0/AR-200129231.jpg?minW=80&minH=150&exactW=80&exactH=150&exactFit=crop&lastModified=20200702014120", "robots": "max-image-preview:large", "news_keywords": "Sonda\u017c,\r\nPolityka,\r\nSejm,\r\nSenat,\r\nPrezydent,\r\nRz\u0105d,\r\nKraj,\r\nAndrzej Duda,\r\n_Main Topic,\r\nWymiar Sprawiedliwo\u015bci,\r\n_microsoft news Feed,\r\nKomisja Wenecka,\r\n_tablet_app_news_feed,\r\n_MT1_left_SG", "og": {"image": {"identifier": "https://www.rp.pl/storyimage/RP/20200129/KRAJ/200129231/AR/0/AR-200129231.jpg?minW=200&minH=200&exactW=1200&exactH=716&lastModified=20200702014120", "width": 1200, "height": 716}, "title": "Sonda\u017c: 40,6 proc. Polak\u00f3w \u017ale ocenia wypowiedzi prezydenta o s\u0119dziach", "type": "article", "description": "Jak Polacy oceniaj\u0105 ostatnie, g\u0142o\u015bne wypowiedzi prezydenta Andrzeja Dudy o s\u0119dziach i reformie s\u0105downictwa? Takie pytanie zadali\u015bmy uczestnikom sonda\u017cu SW Research dla rp.pl.", "url": "https://www.rp.pl/Sadownictwo/200129231-Sondaz-406-proc-Polakow-zle-ocenia-wypowiedzi-prezydenta-o-sedziach.html"}, "description": "Jak Polacy oceniaj\u0105 ostatnie, g\u0142o\u015bne wypowiedzi prezydenta Andrzeja Dudy o s\u0119dziach i reformie s\u0105downictwa? Takie pytanie zadali\u015bmy uczestnikom sonda\u017cu SW Research dla rp.pl.", "GOOGLEBOT": "NOARCHIVE"}, "canonical_link": "https://www.rp.pl/Sadownictwo/200129231-Sondaz-406-proc-Polakow-zle-ocenia-wypowiedzi-prezydenta-o-sedziach.html"}