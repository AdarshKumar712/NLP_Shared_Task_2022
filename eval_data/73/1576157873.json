{"source_url": "https://www.haberler.com", "url": "https://www.haberler.com/dib-cemaatle-kilinan-namazlara-televizyon-ve-13115226-haberi/", "title": "Diyanet: Cemaatle k\u0131l\u0131nan namazlara televizyondan veya internet uymak caiz de\u011fil", "top_image": "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg", "meta_img": "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg", "images": ["https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg", "https://mc.yandex.ru/watch/14231362", "https://www.haberler.com/static/reklam/advertisement.gif?ads=1"], "movies": [], "text": "Diyanet: Cemaatle k\u0131l\u0131nan namazlara televizyondan veya internet uymak caiz de\u011fil Diyanet \u0130\u015fleri Ba\u015fkanl\u0131\u011f\u0131 Din \u0130\u015fleri Y\u00fcksek Kurulu, cuma namaz\u0131 da dahil olmak \u00fczere cemaatle k\u0131l\u0131nan namazlarda imam ile ayn\u0131 mekanda olunmas\u0131 gerekti\u011fi i\u00e7in televizyon veya internetten yay\u0131nlanan namazlara e\u015flik edilmesinin caiz olmad\u0131\u011f\u0131n\u0131 ifade etti.\n\nDin \u0130\u015fleri Y\u00fcksek Kurulunca yap\u0131lan yaz\u0131l\u0131 a\u00e7\u0131klamada, \"cuma namazlar\u0131n\u0131n evde k\u0131l\u0131nmas\u0131 ve ba\u015fka yerde k\u0131l\u0131nan cuma namaz\u0131na televizyon ya da internet arac\u0131l\u0131\u011f\u0131yla uyulmas\u0131\" konusunun m\u00fczakere edildi\u011fi belirtildi.\n\n\u0130slam'\u0131n \u015fiarlar\u0131ndan say\u0131lan cuma namaz\u0131n\u0131n, cemaatle camide veya a\u00e7\u0131k alanda k\u0131l\u0131nmas\u0131 gereken temel bir ibadet oldu\u011funa i\u015faret edilen a\u00e7\u0131klamada, bu namaz\u0131n, \u00f6zel hanelerde k\u0131l\u0131nmas\u0131n\u0131n caiz olmad\u0131\u011f\u0131 bildirildi.\n\n\"TELEV\u0130ZYON VEYA \u0130NTERNETTEN \u0130MAMA UYMAK CA\u0130Z DE\u011e\u0130L\"\n\nEvde k\u0131l\u0131nan bir namaz\u0131n, cuma namaz\u0131 olarak ge\u00e7erlilik kazanmad\u0131\u011f\u0131n\u0131n alt\u0131 \u00e7izilen a\u00e7\u0131klamada, \u015funlar kaydedildi:\"Cuma namaz\u0131 da dahil olmak \u00fczere cemaatle k\u0131l\u0131nan namazlarda imam ile ona uyanlar\u0131n hakikaten veya h\u00fckmen ayn\u0131 mekanda bulunmas\u0131 \u015fart oldu\u011fundan televizyon, internet ve benzeri ara\u00e7larla yay\u0131nlanan namazlara ba\u015fka yerlerden uyulmas\u0131 da caiz de\u011fildir. Bu sebeple imam\u0131n namaz k\u0131ld\u0131rd\u0131\u011f\u0131 mekan\u0131n hakikaten ya da h\u00fckmen d\u0131\u015f\u0131nda olan ba\u015fka bir mahalde bulunan bir kimsenin o imama uyarak namaz k\u0131lmas\u0131 durumunda bu namaz ge\u00e7erli olmaz.\"\n\nAyet ve hadislerden \u00f6rneklerin verildi\u011fi a\u00e7\u0131klamada, \"\u0130badetler eda edilirken Kur'an-\u0131 Kerim ve S\u00fcnnet-i Seniyye'de belirtilen b\u00fct\u00fcn kural ve uygulamalara riayet etmek gerekir. \u0130badetlerde ekleme ve \u00e7\u0131karman\u0131n yan\u0131nda \u015fekil ve eda etme bi\u00e7imlerini de\u011fi\u015ftirmek de do\u011fru de\u011fildir.\" ifadeleri kullan\u0131ld\u0131.\n\nKaynak: AA", "keywords": [], "meta_keywords": ["Diyanet \u0130\u015fleri Ba\u015fkanl\u0131\u011f\u0131", "Din \u0130\u015fleri Y\u00fcksek Kurulu", "Ya\u015fam"], "tags": [], "authors": [], "publish_date": null, "summary": "", "article_html": "", "meta_description": "Diyanet \u0130\u015fleri Ba\u015fkanl\u0131\u011f\u0131 Din \u0130\u015fleri Y\u00fcksek Kurulu, cuma namaz\u0131 da dahil olmak \u00fczere cemaatle k\u0131l\u0131nan namazlarda imam ile ayn\u0131 mekanda olunmas\u0131 gerekti\u011fi i\u00e7in televizyon veya internetten yay\u0131nlanan namazlara e\u015flik edilmesinin caiz olmad\u0131\u011f\u0131n\u0131 ifade etti.", "meta_lang": "tr", "meta_favicon": "/touch-icon-iphone.png", "meta_data": {"description": "Diyanet \u0130\u015fleri Ba\u015fkanl\u0131\u011f\u0131 Din \u0130\u015fleri Y\u00fcksek Kurulu, cuma namaz\u0131 da dahil olmak \u00fczere cemaatle k\u0131l\u0131nan namazlarda imam ile ayn\u0131 mekanda olunmas\u0131 gerekti\u011fi i\u00e7in televizyon veya internetten yay\u0131nlanan namazlara e\u015flik edilmesinin caiz olmad\u0131\u011f\u0131n\u0131 ifade etti.", "keywords": "Diyanet \u0130\u015fleri Ba\u015fkanl\u0131\u011f\u0131, Din \u0130\u015fleri Y\u00fcksek Kurulu, Ya\u015fam", "image": "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg", "robots": "index, follow", "medium": "news", "dateCreated": "2020-04-12T14:54:09+03:00", "dateUpdated": "2020-04-12T18:55:32+03:00", "msapplication-starturl": "https://www.haberler.com", "article": {"id": 13115226, "author": "Haberler.com", "section": {"type": "Detail Page"}, "tag": "Diyanet \u0130\u015fleri Ba\u015fkanl\u0131\u011f\u0131, Din \u0130\u015fleri Y\u00fcksek Kurulu, Ya\u015fam"}, "og": {"url": "https://www.haberler.com/dib-cemaatle-kilinan-namazlara-televizyon-ve-13115226-haberi/", "site_name": "Haberler.com", "locale": "tr_TR", "type": "article", "title": "Diyanet: Cemaatle k\u0131l\u0131nan namazlara televizyondan veya internet uymak caiz de\u011fil", "description": "Diyanet \u0130\u015fleri Ba\u015fkanl\u0131\u011f\u0131 Din \u0130\u015fleri Y\u00fcksek Kurulu, cuma namaz\u0131 da dahil olmak \u00fczere cemaatle k\u0131l\u0131nan namazlarda imam ile ayn\u0131 mekanda olunmas\u0131 gerekti\u011fi i\u00e7in televizyon veya internetten yay\u0131nlanan namazlara e\u015flik edilmesinin caiz olmad\u0131\u011f\u0131n\u0131 ifade etti.", "image": {"identifier": "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg", "secure_url": "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg", "width": 640, "height": 425}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/dib-cemaatle-kilinan-namazlara-televizyon-ve-13115226-haberi/", "card": "summary_large_image", "site": "Haberler", "title": "Diyanet: Cemaatle k\u0131l\u0131nan namazlara televizyondan veya internet uymak caiz de\u011fil", "description": "Diyanet \u0130\u015fleri Ba\u015fkanl\u0131\u011f\u0131 Din \u0130\u015fleri Y\u00fcksek Kurulu, cuma namaz\u0131 da dahil olmak \u00fczere cemaatle k\u0131l\u0131nan namazlarda imam ile ayn\u0131 mekanda olunmas\u0131 gerekti\u011fi i\u00e7in televizyon veya internetten yay\u0131nlanan namazlara e\u015flik edilmesinin caiz olmad\u0131\u011f\u0131n\u0131 ifade etti.", "image": "https://foto.haberler.com/haber/2020/04/12/diyanet-cemaatle-kilinan-namazlara-televizyondan-13115226_2231_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/dib-cemaatle-kilinan-namazlara-televizyon-ve-13115226-haberi/"}