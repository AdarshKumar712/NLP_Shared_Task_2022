{"source_url": "https://web.archive.org", "url": "https://web.archive.org/web/20200310152126id_/https://www.takvim.com.tr/ekonomi/2020/03/09/son-dakika-borsa-haftaya-dususle-basladi-9-mart-bist100-endeksi", "title": "Son dakika: Borsa haftaya d\u00fc\u015f\u00fc\u015fle ba\u015flad\u0131 | 9 Mart B\u0130ST100 endeksi", "top_image": "https://iatkv.tmgrup.com.tr/40d8cf/600/314/0/22/864/473?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg", "meta_img": "https://iatkv.tmgrup.com.tr/40d8cf/600/314/0/22/864/473?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg", "images": ["https://isbh.tmgrup.com.tr/sbh/site/v3/i/ztk-1.png", "https://www.facebook.com/tr?id=1915741338735477&ev=PageView&noscript=1", "https://i.tmgrup.com.tr/egazete/ilk-sayfalar/2020/01/06/219x313/06TKV01.jpg?v=7116", "https://itkv.tmgrup.com.tr/site/v2/responsive/i/flip2.png", "https://itkv.tmgrup.com.tr/site/v2/i/icon-mosque.png", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://itkv.tmgrup.com.tr/site/v2/responsive/i/takvim-logo.png", "https://iatkv.tmgrup.com.tr/aa21b7/616/321/0/24/864/473?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg", "https://isbh.tmgrup.com.tr/sbh/site/v3/i/ztk-2.png", "https://iatkv.tmgrup.com.tr/c084c7/0/0/0/0/620/360?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737571282.jpeg&mw=616", "https://iatkv.tmgrup.com.tr/40d8cf/600/314/0/22/864/473?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg"], "movies": [], "text": "A\u00e7\u0131l\u0131\u015fta BIST 100 endeksi, 3.060,64 puan ve y\u00fczde 2,79 de\u011fer kaybederek 106.539,89 puana indi. Bankac\u0131l\u0131k endeksi y\u00fczde 2,96 ve holding endeksi y\u00fczde 3,17 geriledi. T\u00fcm sekt\u00f6r endeksleri haftaya d\u00fc\u015f\u00fc\u015fle ba\u015flarken, en \u00e7ok gerileyen y\u00fczde 6 ile orman, ka\u011f\u0131t, bas\u0131m oldu.\n\nGe\u00e7en haftan\u0131n son i\u015flem g\u00fcn\u00fcnde d\u00fcnya borsalar\u0131na paralel de\u011fer kaybeden BIST 100 endeksi, g\u00fcn\u00fc y\u00fczde 1,98 azal\u0131\u015fla 109.600,53 puandan tamamlad\u0131.\n\nAnalistler, k\u00fcresel piyasalar\u0131n yeni haftaya petrol fiyatlar\u0131ndaki sert d\u00fc\u015f\u00fc\u015f\u00fcn negatif etkisi ve devam eden yeni tip koronavir\u00fcs (Kovid-19) salg\u0131n\u0131na ili\u015fkin endi\u015felerle ba\u015flad\u0131\u011f\u0131n\u0131 bildirdi.\n\nPetrol \u0130hra\u00e7 Eden \u00dclkeler \u00d6rg\u00fct\u00fc (OPEC) ve OPEC d\u0131\u015f\u0131 baz\u0131 ham petrol \u00fcreticisi \u00fclkelerin toplant\u0131s\u0131ndan \u00fcretim kesintisi karar\u0131n\u0131n \u00e7\u0131kmamas\u0131 ve Suudi Arabistan ve Rusya yetkililerden gelen a\u00e7\u0131klamalar\u0131n herhangi bir anla\u015fmaya ili\u015fkin beklentileri azaltmas\u0131 sonras\u0131 Brent petrol\u00fcn varil fiyat\u0131 y\u00fczde 30 de\u011fer kaybederek 32 dolara geriledi.\n\n\n\n\n\nArz fazlas\u0131n\u0131n artmas\u0131 riskinin fiyatlanmas\u0131 ve Kovid-19 salg\u0131n\u0131n\u0131n ekonomik aktiviteyi yava\u015flataca\u011f\u0131na kesin g\u00f6z\u00fcyle bak\u0131lmas\u0131n\u0131n etkisiyle gerileyen petrol fiyatlar\u0131, enerji devi hisseler ve ba\u011fl\u0131 yat\u0131r\u0131m fonlar\u0131 \u00fczerinden d\u00fcnya pay piyasalar\u0131nda da tarihi d\u00fc\u015f\u00fc\u015flere neden oluyor.\n\nABD endeks vadeli i\u015flem kontratlar\u0131 hafta a\u00e7\u0131l\u0131\u015f\u0131nda y\u00fczde 5 de\u011fer kayb\u0131yla i\u015flem g\u00f6r\u00fcyor.\n\nAnalistler, bu hafta Avrupa Merkez Bankas\u0131'n\u0131n (ECB) per\u015fembe g\u00fcnk\u00fc toplant\u0131s\u0131ndan \u00e7\u0131kacak faiz karar\u0131n\u0131n yat\u0131r\u0131mc\u0131lar\u0131n oda\u011f\u0131nda bulundu\u011funu belirterek, veri g\u00fcndeminin de hafta genelinde yo\u011fun olaca\u011f\u0131n\u0131 s\u00f6yledi.\n\nPiyasalardaki oynakl\u0131\u011f\u0131n a\u015f\u0131r\u0131 derecede artt\u0131\u011f\u0131na dikkati \u00e7eken analistler, yat\u0131r\u0131mc\u0131lar\u0131n temkinli hareket etmesi gerekti\u011fini bildirdi.\n\nAnalistler, bug\u00fcn Almanya'da a\u00e7\u0131klanacak sanayi \u00fcretimi ve d\u0131\u015f ticaret verilerinin takip edilece\u011fini belirterek, teknik a\u00e7\u0131dan BIST 100 endeksinde, 105.000 seviyesinin destek, 110.000 puan\u0131n diren\u00e7 konumuna geldi\u011fini vurgulad\u0131.\n\n\n\n", "keywords": [], "meta_keywords": [""], "tags": ["Borsa", "Borsa \u0130stanbul", "B\u0130ST", "borsa", "bist", "OPEC"], "authors": [], "publish_date": "Mon Mar  9 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://itkv.tmgrup.com.tr/site/v2/i/favicon.ico", "meta_data": {"Description": "Son dakika haberi... Borsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 2,79 azalarak 106.539,89 puana geriledi. Analistler, k\u00fcresel piyasalar\u0131n yeni haftaya petrol fiyatlar\u0131ndaki sert d\u00fc\u015f\u00fc\u015f\u00fcn negatif etkisi ve devam eden yeni tip koronavir\u00fcs Kovid-19 salg\u0131n\u0131na ili\u015fkin endi\u015felerle ba\u015flad\u0131\u011f\u0131n\u0131...", "news_keywords": "borsa istanbul,Borsa,B\u0130ST, OPEC", "viewport": "width=device-width, initial-scale=1", "Rating": "General", "Distribution": "Global", "verify-v1": "aOlPQ57PwQiLEFaWZeaTbD4pL0v2QIC45KbX+24275Y=", "tagCategory": "Flash Bar | Ana Sayfa | Footer | ekonomi", "tagContentType": "haber", "og": {"type": "article", "title": "Son dakika: Borsa haftaya d\u00fc\u015f\u00fc\u015fle ba\u015flad\u0131 | 9 Mart B\u0130ST100 endeksi", "description": "Son dakika haberi... Borsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 2,79 azalarak 106.539,89 puana geriledi. Analistler, k\u00fcresel piyasalar\u0131n yeni haftaya petrol fiyatlar\u0131ndaki sert d\u00fc\u015f\u00fc\u015f\u00fcn negatif etkisi ve devam eden yeni tip koronavir\u00fcs (Kovid-19) salg\u0131n\u0131na ili\u015fkin endi\u015felerle ba\u015flad\u0131\u011f\u0131n\u0131...", "url": "https://www.takvim.com.tr/ekonomi/2020/03/09/son-dakika-borsa-haftaya-dususle-basladi-9-mart-bist100-endeksi", "image": {"identifier": "https://iatkv.tmgrup.com.tr/40d8cf/600/314/0/22/864/473?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg", "width": 600, "height": 314}, "site_name": "takvim.com.tr"}, "twitter": {"card": "summary_large_image", "title": "Son dakika: Borsa haftaya d\u00fc\u015f\u00fc\u015fle ba\u015flad\u0131 | 9 Mart B\u0130ST100 endeksi", "description": "Haberin devam\u0131", "url": "https://www.takvim.com.tr/ekonomi/2020/03/09/son-dakika-borsa-haftaya-dususle-basladi-9-mart-bist100-endeksi", "image": "https://iatkv.tmgrup.com.tr/40d8cf/600/314/0/22/864/473?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg"}, "application-name": "takvim.com.tr", "fb": {"admins": 100001253668158, "page_id": 163484663666075, "pages": 163484663666075}}, "canonical_link": "https://www.takvim.com.tr/ekonomi/2020/03/09/son-dakika-borsa-haftaya-dususle-basladi-9-mart-bist100-endeksi"}