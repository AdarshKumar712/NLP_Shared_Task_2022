{"source_url": "https://www.bresciaoggi.it", "url": "https://www.bresciaoggi.it/spunta-video-con-l-uccisione-di-un-altro-afroamericano-da-parte-di-un-poliziotto-1.8117295", "title": "Spunta video con l'uccisione di un altro afroamericano da parte di un poliziotto", "top_image": "https://www.bresciaoggi.it/image/policy:1.8117296:1591686442/image.jpg?f=16x9&w=1200&$p$f$w=9b37ea6", "meta_img": "https://www.bresciaoggi.it/image/policy:1.8117296:1591686442/image.jpg?f=16x9&w=1200&$p$f$w=9b37ea6", "images": ["https://www.bresciaoggi.it/image/policy:1.8028273:1588844667/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126470:1592267407/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.7239485:1554300419/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.7072707:1548427039/image.jpg?f=16x9&h=169&w=300&$p$f$h$w=931114c", "https://www.bresciaoggi.it/gfx/siti/quotidiani_web-v3/images/logos/footer.jpg", "https://www.bresciaoggi.it/gfx/siti/quotidiani_web-v3/images/logos/bso.png", "https://www.bresciaoggi.it/image/policy:1.8126512:1592267543/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/image/policy:1.8095573:1590409979/image.jpg?f=16x9&h=169&w=300&$p$f$h$w=931114c", "https://www.bresciaoggi.it/gfx/siti/quotidiani_web-v3/images/logos/bso_mini.png", "https://www.bresciaoggi.it/image/policy:1.8125093:1592180706/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8123101:1592007947/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126159:1592233350/image.jpg?f=16x9&h=169&w=300&$p$f$h$w=931114c", "https://www.bresciaoggi.it/gfx/siti/quotidiani_web-v3/images/arrow-blue-right.png", "https://www.bresciaoggi.it/image/policy:1.8126495:1592267511/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/gfx/siti/quotidiani_web-v3/images/logos/email30.jpg", "https://www.bresciaoggi.it/polopoly_fs/7.2691003.1582101924!/headerImage/1916357405.jpg", "https://www.bresciaoggi.it/gfx/siti/quotidiani_web-v3/images/spinners/ajax-loader.gif", "https://www.bresciaoggi.it/image/policy:1.7239487:1554300531/image.jpg?f=16x9&h=169&w=300&$p$f$h$w=931114c", "https://www.bresciaoggi.it/polopoly_fs/7.2545808.1582194801!/headerImage/432475678.jpg", "https://www.bresciaoggi.it/image/policy:1.8126254:1592238097/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8125643:1592216124/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126347:1592245731/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126417:1592267173/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/image/policy:1.8126430:1592267232/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.7239498:1554300764/image.jpg?f=16x9&h=169&w=300&$p$f$h$w=931114c", "https://www.bresciaoggi.it/gfx/siti/quotidiani_web-v3/images/logos/bso_premium.png", "https://www.bresciaoggi.it/image/policy:1.8005829:1585040827/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126504:1592267526/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/image/policy:1.8119504:1591794519/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8120194:1592094496/image.jpg?f=16x9&h=169&w=300&$p$f$h$w=931114c", "https://www.bresciaoggi.it/gfx/siti/quotidiani_web-v3/images/advertising_banner_300.gif", "https://www.bresciaoggi.it/image/policy:1.8126275:1592240433/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126440:1592267286/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126246:1592237591/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8121664:1591922016/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126147:1592233102/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.958988:1592293412/image/meteo_header_bso.png?$p=95c35a9", "https://www.bresciaoggi.it/image/policy:1.8126483:1592267493/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/gfx/siti/quotidiani_web-v3/images/icons/picture-fullscreen.png", "https://www.bresciaoggi.it/image/policy:1.8041771:1587051891/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.7239489:1554300586/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126502:1592287575/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/image/policy:1.3940053:1446195342/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.3647010:1446154186/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.3636116:1446192252/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8125039:1592180440/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/image/policy:1.8126507:1592267532/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8117296:1591686442/image.jpg?f=16x9&w=1200&$p$f$w=9b37ea6", "https://www.bresciaoggi.it/gfx/siti/quotidiani_web-v3/images/arrow-blue-left.png", "https://www.bresciaoggi.it/image/policy:1.8126267:1592239429/image.jpg?f=16x9&h=169&w=300&$p$f$h$w=931114c", "https://www.bresciaoggi.it/image/policy:1.8126473:1592267458/image.jpg?f=16x9&h=105&w=188&$p$f$h$w=3e744e2", "https://www.bresciaoggi.it/image/policy:1.8117296:1591686442/image.jpg?f=16x9&h=334&w=597&$p$f$h$w=ee82183", "https://www.bresciaoggi.it/gfx/siti/quotidiani_web-v3/images/logos/bso_default_slider.jpg", "https://www.bresciaoggi.it/gfx/siti/quotidiani_web-v3/images/logos/WhatsApp30.png", "https://www.bresciaoggi.it/gfx/siti/quotidiani_web-v3/images/pixel.gif", "https://www.bresciaoggi.it/image/policy:1.8009439:1585216875/image.jpg?f=16x9&h=169&w=300&$p$f$h$w=931114c"], "movies": [], "text": "Spunta un nuovo video che cattura l'uccisione di un altro giovane afroamericano disarmato dopo essere stato fermato in New Jersey da un poliziotto bianco per eccesso di velocit\u00e0. Nella clip si vede che l'agente chiede al giovane di sedersi nella propria 'gazzella' in attesa del carro attrezzi dopo che la sua auto \u00e8 finita in panne.\n\n\n\nL'afroamericano avrebbe tentato di sedersi sul posto di guida due volte: la prima volta l'agente usa lo spray urticante, la seconda lo tira fuori dall'auto e in una colluttazione gli spara 6 volte. Le immagini arrivano dalla videocamera sul cruscotto dell'auto dell'agente e sono state diffuse dall'attorney general del New Jersey, che sta indagando sull'episodio, accaduto il 23 maggio, due giorni prima della morte di George Floyd.\n\nNei circa 30 minuti di video, il fermo sembra routine. L'agente Randall Wetzel ottiene le generalit\u00e0 di Maurice Gordon, 28 anni, di Poughkeepsie, New York, e chiama un carro attrezzi. Il poliziotto gli offre una mascherina e un passaggio in una concessionaria d'auto. Dopo 20 minuti che era seduto nell'auto della polizia, Gordon si toglie la cintura di sicurezza ed esce dalla vettura. Wetzel gli grida di stare dentro diverse volte mentre sembrano azzuffarsi all'esterno. L'attorney general ha riferito che Gordon ha tentato di entrare due volte sul posto di guida della pattuglia e che l'agente ha reagito prima con lo spray e poi spingendolo fuori e sparandogli sei volte durante una colluttazione. Il poliziotto \u00e8 stato sospeso, in attesa dell'esito dell'indagine.\n\nA due settimane dalla barbara uccisione di Floyd, l'afroamericano soffocato con un ginocchio da un agente bianco a Minneapolis, il movimento di protesta che ha percorso il Paese ottiene intanto le prime promesse di cambiare la polizia e la giustizia, mentre Donald Trump affonda nei sondaggi anche per la pessima gestione della crisi. L'intervento pi\u00f9 importante arriva dai democratici, che hanno annunciato alla Camera un pacchetto di riforme dopo aver osservato inginocchiati nell'Emancipation hall 8 minuti e 46 secondi di silenzio, il tempo dell'agonia di Floyd. Tra i punti principali della proposta, la demilitarizzazione della polizia limitando il trasferimento di armi militari ai suoi dipartimenti locali e statali; l'obbligo delle videocamere sul cruscotto delle auto e sul corpo degli agenti; il divieto della stretta al collo (quella che ha ucciso Floyd) e le perquisizioni senza mandato in casi di droga; fine della profilatura razziale; un database nazionale sulla cattiva condotta degli agenti.\n\n\"Questo momento di angoscia nazionale si sta trasformando in un movimento di azione nazionale mentre gli americani in tutto il Paese protestano pacificamente per chiedere di far cessare l'ingiustizia\", ha spiegato la speaker della Camera Nancy Pelosi. Un'altra stretta sulla polizia - che secondo un conteggio del Washington Post ha ucciso quasi mille persone all'anno dal 2015 - arriva da 'De-fund the police', il movimento che chiede di togliere o ridurre i fondi ai dipartimenti di polizia e di usarli per risolvere i problemi socio-economici delle comunit\u00e0 locali. Una richiesta gi\u00e0 fatta propria dal consiglio comunale di Minneapolis, che ha deciso di smantellare la polizia di casa. Una mossa senza precedenti replicata dal sindaco dem di New York Bill de Blasio, che ha promesso di tagliare nel giro di tre settimane una parte dei fondi destinati al New York Police Department (il suo bilancio \u00e8 di 6 miliardi di dollari) e di destinarli ai servizi per i giovani e ai servizi sociali. Sulla stessa linea il sindaco di Los Angeles Eric Garcetti, anche lui democratico, che ha fatto marcia indietro sulla promessa di nuovi fondi alla polizia locale, reindirizzando 150 milioni di dollari a programmi per sanit\u00e0, lavoro e centri per la pace.\n\nMusica per le orecchie di Donald Trump, che cavalca il tema su Twitter: \"Ora la sinistra radicale dei democratici vuole togliere i fondi e abbandonare la nostra polizia. Scusate, io voglio legge e ordine\", cinquetta rilanciando lo slogan di Richard Nixon. Ma Joe Biden non gli lascia strada su questo terreno: tramite un portavoce, precisato di non condividere la riduzione dei finanziamenti alla polizia. E incontra i famigliari di Floyd nella sua citt\u00e0 natale di Houston, nel giorno dell'ultima commemorazione pubblica prima dei funerali di domani, ai quali non parteciper\u00e0 ma invier\u00e0 un videomessaggio. Il tycoon intanto perde terreno nei sondaggi. Nell'ultima rilevazione della Cnn sulla corsa presidenziale, l'ex vicepresidente stacca Trump di ben 14 punti, un margine che non aveva mai avuto: 55% a 41%, rispettivamente il livello pi\u00f9 alto e pi\u00f9 basso nelle rilevazioni della tv. Non solo. Il 38% approva l'operato presidenziale mentre il 57% lo boccia: \u00e8 il peggior rating dal gennaio 2019, analogo a quello di Jimmy Carter e George H.W.Bush nello stesso momento negli anni in cui non riuscirono ad essere rieletti. \"I sondaggi della Cnn sono falsi come le loro notizie\", ha commentato il presidente, ma anche i sondaggi interni del suo staff rivelano un crollo, soprattutto fra gli indipendenti e le donne in seguito all'uccisione di Floyd e al coronavirus. La sua campagna \u00e8 preoccupata e sta cercando di correggere il tiro\n\nE il senatore repubblicano Mitt Romney, ex candidato alla Casa Bianca, ieri era tra le persone che hanno marciato a Washington verso la Casa Bianca. \"Bisogna trovare un modo per porre fine all'ingiustizia e alla brutalit\u00e0 e per rassicurare una volta per tutte la gente che la vita dei neri conta, come la vita di tutti\", ha dichiarato Romney. Il senatore, notoriamente un forte critico di Trump, avrebbe fatto sapere - secondo quanto riportato dal New York Times - che a novembre non voter\u00e0 per il tycoon.\n\nUn appello a combattere chi fomenta divisioni e diffonde falsit\u00e0 e disinformazione in un periodo in cui gli Usa sono colpiti dalla pandemia e attraversati da proteste e disordini sociali: a lanciarlo \u00e8 Barack Obama, rivolgendosi ai giovani americani che nel 2020 si sono diplomati e laureati nel corso di una cerimonia virtuale su YouTube a cui hanno partecipato 70 personalit\u00e0 della politica, della cultura e dello spettacolo tra cui Beyonce', Lady Gaga e Michelle Obama. Quello dell'ex presidente suona come l'ennesimo affondo contro Donald Trump.", "keywords": [], "meta_keywords": ["Brescia provincia notizie cronaca"], "tags": [], "authors": ["Societ\u00e0 Editrice Athesis S.P.A."], "publish_date": "Tue Jun  9 09:08:08 2020", "summary": "", "article_html": "", "meta_description": "Spunta un nuovo video che cattura l'uccisione di un altro giovane afroamericano disarmato dopo essere stato fermato in New Jersey da un poliziotto bianco per eccesso di velocit\u00e0. Nella clip si vede che l'agente chiede al giovane di sedersi nella prop", "meta_lang": "it", "meta_favicon": "https://www.bresciaoggi.it/gfx/siti/quotidiani_web-v3/images/favicon/bso.ico", "meta_data": {"author": "Societ\u00e0 Editrice Athesis S.p.A.", "robots": "noindex, nofollow", "language": "it", "google-site-verification": "HYNjW8GR_YJiYvz7M3hRH3gi36_n2a03tbFBREJaoUM", "fb": {"app_id": 155675296229, "pages": 152240446599, "admins": 100000069616031}, "description": "Spunta un nuovo video che cattura l'uccisione di un altro giovane afroamericano disarmato dopo essere stato fermato in New Jersey da un poliziotto bianco per eccesso di velocit\u00e0. Nella clip si vede che l'agente chiede al giovane di sedersi nella prop", "keywords": "Brescia provincia notizie cronaca", "og": {"locale": "it_IT", "title": "Spunta video con l'uccisione di un altro afroamericano da parte di un poliziotto", "site_name": "Bresciaoggi.it", "type": "article", "url": "https://www.bresciaoggi.it/spunta-video-con-l-uccisione-di-un-altro-afroamericano-da-parte-di-un-poliziotto-1.8117295", "description": "Spunta un nuovo video che cattura l'uccisione di un altro giovane afroamericano disarmato dopo essere stato fermato in New Jersey da un poliziotto bianco per eccesso di velocit\u00e0. Nella clip si vede che l'agente chiede al giovane di sedersi nella prop", "image": {"identifier": "https://www.bresciaoggi.it/image/policy:1.8117296:1591686442/image.jpg?f=16x9&w=1200&$p$f$w=9b37ea6", "width": 1200}}, "ath": {"occhiello": "MONDO", "is_covid": "false", "id": "1.8117295"}, "article": {"section": "- Bresciaoggi", "published_time": "2020.06.09T09:08:08+0200"}}, "canonical_link": "https://www.bresciaoggi.it/spunta-video-con-l-uccisione-di-un-altro-afroamericano-da-parte-di-un-poliziotto-1.8117295"}