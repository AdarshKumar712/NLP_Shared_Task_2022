{"source_url": "https://www.open.online", "url": "https://www.open.online/2020/04/16/coronavirus-facebook-segnalera-agli-utenti-le-fake-news-condivise-tramite-notifica/", "title": "Coronavirus, Facebook segnaler\u00e0 agli utenti le fake news condivise tramite notifica", "top_image": "https://www.open.online/wp-content/uploads/2020/04/Schermata-2020-04-16-alle-15.04.22.png?w=1200&min-h=630&fit=crop&crop=center", "meta_img": "https://www.open.online/wp-content/uploads/2020/04/Schermata-2020-04-16-alle-15.04.22.png?w=1200&min-h=630&fit=crop&crop=center", "images": ["https://www.open.online/wp-content/uploads/2020/02/whatsapp-2-400x225.jpg", "https://www.open.online/wp-content/uploads/2020/04/GOLF_20200415210603779-400x253.jpg", "https://mc.yandex.ru/watch/56833234", "https://www.open.online/wp-content/uploads/2020/04/allertalom-1-400x267.jpg", "https://www.open.online/wp-content/uploads/2020/04/coronavirus-7-400x225.jpg", "https://www.open.online/wp-content/uploads/2020/04/GOLF_20200409213352799-400x282.jpg", "https://www.open.online/wp-content/uploads/2020/04/esempio-di-fake-news-sul-coronavirus-782x768.png", "https://www.open.online/wp-content/uploads/2020/04/Schermata-2020-04-16-alle-15.04.22.png?w=1200&min-h=630&fit=crop&crop=center", "https://www.open.online/wp-content/uploads/2020/04/rettifica-social-414x768.png", "https://www.open.online/wp-content/uploads/2020/04/Schermata-2020-04-16-alle-15.04.22.png", "https://www.open.online/wp-content/uploads/2020/04/Schermata-2020-04-07-alle-12.46.36-400x240.png"], "movies": [], "text": "Un recente report della Ong Avaaz mostra \u00abimportanti lacune rispetto ai provvedimenti presi finora da Facebook\u00bb, in particolare sulla \u201cinfodemia\u201d riguardante il Coronavirus. Forse per\u00f2 qualcosa sta cambiando nel social network, tanto che presto verranno segnalate tramite notifica le \u00abrettifiche social\u00bb. Spiegheremo a breve di cosa si tratta. L\u2019Ong internazionale, impegnata nella lotta alla disinformazione online, aveva gi\u00e0 messo in imbarazzo YouTube per le grosse falle dei suoi algoritmi, tanto da trovarsi a incentivare gli stessi contenuti che vorrebbe bandire. Ma anche Facebook non scherza, come l\u2019Associazione ha avuto modo di mostrarci da almeno due anni.\n\nCosa sono i flag nei post e perch\u00e9 \u00e8 importante notificarli\n\nForse questi sforzi non sono stati vani. Una delle idee maggiormente sostenute da Avaaz riguarda la possibilit\u00e0 di \u00abflaggare\u00bb i post, in modo da permettere agli utenti di essere avvisati, col link a una rettifica, quando si trovano a condividere una fake news. Questo sistema esiste gi\u00e0, ma non sembra avere efficacia, non per il metodo in s\u00e9, quanto per il fatto che gli utenti non sono raggiunti da notifiche ad hoc. I dati riportati dall\u2019associazione hanno dato una scossa al quartier generale di Facebook. Il social infatti \u00abannuncer\u00e0 un nuovo e cruciale provvedimento: tutti gli utenti esposti a misinformazione sul coronavirus riceveranno [tramite notifica] una rettifica\u00bb.\n\nAvaaz | Un esempio di fake news sul nuovo Coronavirus\n\nSe prima si doveva tornare su un post \u00abflaggato\u00bb per vedere l\u2019avviso di rettifica, ora l\u2019utente ricever\u00e0 anche una notifica. L\u2019efficacia della rettifica in s\u00e9 \u00e8 supportata anche da un ampio studio commissionato da Avaaz, condotto dai ricercatori della George Washington University e della Ohio State University, dove si suggerisce l\u2019efficacia dei flag nei post.\n\n\u00abPubblicare le rettifiche dei fact checker indipendenti ogni volta che un utente di Facebook viene a contatto con la misinformazione \u2013 spiegano i ricercatori \u2013 pu\u00f2 ridurre le convinzioni che nascono dalla disinformazione mediamente nel 50% dei casi (49.4%) arrivando anche al 61%\u00bb.\n\nAvaaz | Un esempio di notifica all\u2019utente della condivisione di una fake news\n\nMilioni di utenti contagiati dall\u2019infodemia\n\nSecondo l\u2019indagine di Avaaz, sarebbero milioni gli utenti Facebook continuamente esposti a contenuti che alimentano l\u2019infodemia sul Coronavirus. Tutto questo senza essere raggiunti direttamente da un avviso da parte del social network. Ora si prevede invece un cambio di rotta:\n\n\u00abL\u2019azienda ha deciso di intraprendere una delle azioni pi\u00f9 significative contro la misinformazione della sua storia \u2013 continuano gli autori del report \u2013 l\u2019invio di rettifiche retroattive ad ogni singolo utente che condivide o interagisce con misinformazione dannosa sul coronavirus, in ogni lingua\u00bb. \u00abFacebook si trova nell\u2019epicentro dell\u2019infodemia \u2013 afferma il direttore della campagna di Avaaz, Fadi Quran \u2013 Ma oggi l\u2019azienda sta facendo un passo cruciale per ripulire questo ecosistema di informazioni tossiche, diventando la prima piattaforma social ad inviare rettifiche a tutti gli utenti che sono stati esposti a misinformazione sul coronavirus e indirizzandoli verso informazioni sicure che possono salvare delle vite\u00bb.\n\nDal report risulta che su 100 fake news \u00e8 possibile costruire una diffusione virale pari a 1,7 milioni di condivisioni, con 117milioni di visualizzazioni, in sei lingue diverse. Tutto questo nonostante fossero stati pubblicati anche dei relativi fact checking indipendenti.\n\n\u00abPossono trascorrere fino a 22 giorni prima che l\u2019azienda pubblichi le rettifiche per le notizie false sul coronavirus \u2013 spiegano gli attivisti di Avaaz \u2013 anche quando i fact checker partner di Facebook segnalano tempestivamente alla piattaforma il contenuto dannoso. Il 41% delle storie di misinformazione analizzate \u00e8 rimasta sulla piattaforma senza nessun avvertimento\u00bb.\n\nIl problema di fondo \u00e8 che le segnalazioni vengono applicate nelle condivisioni in maniera ancora troppo disomogenea: il 68% dei post in lingua italiana contenenti fake news non viene mai raggiunto da avvisi sulla scorrettezza; in lingua spagnola questa forbice si allarga al 70%; si restringe invece per i post in lingua inglese, arrivando al 29%. Ora il nuovo sistema di notifiche previsto da Facebook potrebbe risolvere il problema \u2013 o almeno sarebbe un primo concreto passo avanti \u2013 rendendo efficace la cosiddetta \u00abrettifica social\u00bb. Se tutto questo rappresenter\u00e0 davvero una svolta avremo modo di vederlo nei prossimi mesi.\n\nIl parere degli esperti:\n\nLeggi anche:", "keywords": [], "meta_keywords": [""], "tags": ["Facebook", "Coronavirus (COVID-19)", "Social media", "Fake news"], "authors": [], "publish_date": "Thu Apr 16 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "/favicon/apple-touch-icon.png", "meta_data": {"viewport": "width=device-width, initial-scale=1.0", "msapplication-TileColor": "#da532c", "theme-color": "#ffffff", "og": {"image": {"identifier": "https://www.open.online/wp-content/uploads/2020/04/Schermata-2020-04-16-alle-15.04.22.png?w=1200&min-h=630&fit=crop&crop=center", "secure_url": "https://www.open.online/wp-content/uploads/2020/04/Schermata-2020-04-16-alle-15.04.22.png?w=1200&min-h=630&fit=crop&crop=center"}, "locale": "it_IT", "type": "article", "title": "Coronavirus, Facebook segnaler\u00e0 agli utenti le fake news condivise tramite notifica - Open", "description": "L'infodemia dilaga su Facebook, ma due ricerche presentate da Avaaz hanno convinto il social network a notificare le rettifiche dei fact checker", "url": "https://www.open.online/2020/04/16/coronavirus-facebook-segnalera-agli-utenti-le-fake-news-condivise-tramite-notifica/", "site_name": "Open", "updated_time": "2020-04-17T14:42:07+00:00"}, "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/Opengiornaleonline/", "author": "https://www.facebook.com/giovanni.pili", "tag": "Social media", "section": "TECNOLOGIA", "published_time": "2020-04-16T15:01:33+00:00", "modified_time": "2020-04-17T14:42:07+00:00"}, "fb": {"app_id": 574466270041833}, "twitter": {"card": "summary_large_image", "description": "L'infodemia dilaga su Facebook, ma due ricerche presentate da Avaaz hanno convinto il social network a notificare le rettifiche dei fact checker", "title": "Coronavirus, Facebook segnaler\u00e0 agli utenti le fake news condivise tramite notifica - Open", "site": "@Open_gol", "image": "https://www.open.online/wp-content/uploads/2020/04/Schermata-2020-04-16-alle-15.04.22.png", "creator": "@juannepili"}}, "canonical_link": "https://www.open.online/2020/04/16/coronavirus-facebook-segnalera-agli-utenti-le-fake-news-condivise-tramite-notifica/"}