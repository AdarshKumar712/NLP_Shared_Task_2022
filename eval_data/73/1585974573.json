{"source_url": "https://wiadomosci.onet.pl", "url": "https://wiadomosci.onet.pl/kraj/ekologiczna-debata-prezydencka-komentarz/3zv399z", "title": "Ekologiczna debata prezydencka, czyli dlaczego nie ma co zwleka\u0107 do wybor\u00f3w [KOMENTARZ]", "top_image": "https://ocdn.eu/pulscms-transforms/1/UfKk9kpTURBXy84ZGZmNmM0ODYzYjQwNmU3ZWJmMWI3Njc3ZmU4N2NkNS5qcGeTlQMAzNLNGkDNDsSTCaY1NjI3NmYGkwXNAjrNASyBoTAB/andrzej-duda-podczas-spotkania-wyborczego-z-mieszkancami-pruszkowa-2020-r.jpg", "meta_img": "https://ocdn.eu/pulscms-transforms/1/UfKk9kpTURBXy84ZGZmNmM0ODYzYjQwNmU3ZWJmMWI3Njc3ZmU4N2NkNS5qcGeTlQMAzNLNGkDNDsSTCaY1NjI3NmYGkwXNAjrNASyBoTAB/andrzej-duda-podczas-spotkania-wyborczego-z-mieszkancami-pruszkowa-2020-r.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/oLkk9kpTURBXy8wNjg0MGMzMzJhNDY1NTc3NDIzMTYwZDZiMjM0YjkzMi5wbmeSlQLNAxQAwsOVAgDNAvjCw4GhMAE", "https://ocdn.eu/weather/weather_state_icons/2.svg", "https://ocdn.eu/pulscms-transforms/1/jnak9kpTURBXy84ZGZmNmM0ODYzYjQwNmU3ZWJmMWI3Njc3ZmU4N2NkNS5qcGeTlQMAzNLNGkDNDsSTBc0DFM0BvJMJpjU2Mjc2ZgaBoTAB/andrzej-duda-podczas-spotkania-wyborczego-z-mieszkancami-pruszkowa-2020-r.jpg", "https://ocdn.eu/pulscms-transforms/1/UfKk9kpTURBXy84ZGZmNmM0ODYzYjQwNmU3ZWJmMWI3Njc3ZmU4N2NkNS5qcGeTlQMAzNLNGkDNDsSTCaY1NjI3NmYGkwXNAjrNASyBoTAB/andrzej-duda-podczas-spotkania-wyborczego-z-mieszkancami-pruszkowa-2020-r.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Za nami pierwsza debata prezydencka zorganizowana w ramach nowego cyklu \"zapytaj Prezydenta\". W pierwszej ods\u0142onie politycy rozmawiali o kryzysie klimatycznym oraz o mo\u017cliwych scenariuszach dla Polski, jakie nale\u017cy przedsi\u0119wzi\u0105\u0107 w obliczu zagro\u017ce\u0144, kt\u00f3rych istnienia nikt dzi\u015b ju\u017c nawet nie podwa\u017ca. A zaledwie kilka lat temu ma\u0142o kto w \u015brodowisku politycznym bra\u0142 je na powa\u017cnie. Kr\u00f3l nie jest ju\u017c nagi.\n\nW debacie udzia\u0142 wzi\u0119li: W\u0142adys\u0142aw Kosiniak-Kamysz, Ma\u0142gorzata Kidawa-B\u0142o\u0144ska, Robert Biedro\u0144, Szymon Ho\u0142ownia oraz Krzysztof Bosak.\n\nJak w przypadku ka\u017cdej debaty wa\u017cne by\u0142y tu nie tylko pytania, kt\u00f3re pad\u0142y, ale tak\u017ce te, kt\u00f3re mo\u017cna (i nale\u017cy) zada\u0107 ju\u017c po jej zako\u0144czeniu.\n\nGdzie by\u0142 Prezydent?\n\nOd pocz\u0105tku zwraca uwag\u0119 fakt, \u017ce w cyklu zatytu\u0142owanym \"zapytaj Prezydenta\" (nie: \"kandydata na Prezydenta\") zabrak\u0142o g\u0142osu jednego z najwa\u017cniejszych postaci zbli\u017caj\u0105cych si\u0119 wybor\u00f3w - Andrzeja Dudy.\n\nPrezydent spotka\u0142 si\u0119 dzi\u015b m.in. z ministrami, aby porozmawia\u0107 na temat polskich zasob\u00f3w wodnych i retencji, zaapelowa\u0142 o racjonalne gospodarowanie wod\u0105 oraz zd\u0105\u017cy\u0142 zasadzi\u0107 m\u0142ode drzewka w le\u015bnictwie B\u0105czki. Odby\u0142 tak\u017ce p\u00f3\u0142godzinn\u0105 wideokonferencj\u0119 z szefem NATO, Jensem Stoltenbergiem. Rozmowa dotyczy\u0142a zada\u0144 i dzia\u0142a\u0144 NATO w dobie pandemii koronawirusa.\n\nSprawy bezpiecze\u0144stwa i polityki energetycznej, rekordowej suszy oraz tragicznej jako\u015bci powietrza w Polsce wcale nie s\u0105 mniej pilnym kryzysem od tego wywo\u0142anego pandemi\u0105. W zasadzie ka\u017cda z tych spraw stanowi ju\u017c osobny kryzys - s\u0105 to kwestie nie tylko nak\u0142adaj\u0105ce si\u0119, ale i powi\u0105zane ze sob\u0105 znacznie silniej, ni\u017c to si\u0119 na pierwszy rzut oka wydaje. Wie o tym dzi\u015b w Polsce nie tylko opozycja, ale i rz\u0105d. Polityka punktowego \u0142atania dziur mo\u017ce okaza\u0107 si\u0119 jednak w tym wzgl\u0119dzie niewystarczaj\u0105ca - i ju\u017c wida\u0107, \u017ce taka w\u0142a\u015bnie jest.\n\nPanie Prezydencie - omin\u0105\u0142 Pan dzi\u015b spotkanie, kt\u00f3re okaza\u0142oby si\u0119 dla Pana jako reprezentanta obozu rz\u0105dz\u0105cego z pewno\u015bci\u0105 spotkaniem trudnym. Jednak znajdowali si\u0119 tam nie tylko Pa\u0144scy oponenci, ale tak\u017ce politycy, kt\u00f3rzy w wielu kwestiach przejawiaj\u0105 du\u017c\u0105 wra\u017cliwo\u015b\u0107 na problemy wi\u0105\u017c\u0105ce si\u0119 z wyzwaniami klimatycznymi. Co do problem\u00f3w i wyzwa\u0144, przed jakimi stan\u0105\u0142 kraj w tym trudnym czasie, spotka\u0142by Pan tam ludzi, kt\u00f3rym na dobru pa\u0144stwa prawdopodobnie zale\u017cy nie mniej, ni\u017c Panu. Konkretne, wielotorowe dzia\u0142ania potrzebne s\u0105 Polsce ju\u017c teraz - i by\u0107 mo\u017ce zamiast w pojedynk\u0119 sadzi\u0107 drzewa, lepiej po\u015bwi\u0119ci\u0107 czas na wsp\u00f3ln\u0105 rozmow\u0119 o tym, co zrobi\u0107 mo\u017cna tu i teraz.\n\nMamy wiosn\u0119 i ju\u017c w tej chwili wszystko wskazuje na to, \u017ce susza, z jak\u0105 b\u0119d\u0105 musieli mierzy\u0107 si\u0119 w tym roku Polacy, b\u0119dzie najgorsza od dziesi\u0119cioleci, a mo\u017ce i najpowa\u017cniejsza od stulecia. I najpewniej ka\u017cdy dzie\u0144 odk\u0142adania tych dzia\u0142a\u0144 nikomu nie dzia\u0142a na korzy\u015b\u0107, tak\u017ce partii rz\u0105dz\u0105cej. Zacz\u0105\u0107 trzeba ju\u017c przed wyborami.\n\nA \u017cadna partia nie da rady sprosta\u0107 tym wyzwaniom w pojedynk\u0119.\n\nCzy Polska naprawd\u0119 potrzebuje zielonego prezydenta?\n\nCo napawa nadziej\u0105 - zgadzaj\u0105 si\u0119 do tego niemal dzi\u015b wszyscy. I nie chodzi o zachwalanie rozwini\u0119tej \u015bwiadomo\u015bci polityk\u00f3w - bo je\u015bli dzi\u015b politycy zaczynaj\u0105 co\u015b deklarowa\u0107, najcz\u0119\u015bciej dzieje si\u0119 tak dlatego, \u017ce tego w\u0142a\u015bnie wymagaj\u0105 od nich ich wyborcy.\n\nTo wyborcy staj\u0105 si\u0119 coraz bardziej \u015bwiadomi. Wed\u0142ug danych przedstawionych przez Kantar Polska 72 proc. Polak\u00f3w zdaje sobie spraw\u0119, \u017ce mamy dzi\u015b ju\u017c naprawd\u0119 ca\u0142kiem powa\u017cny problem i dzia\u0142a\u0107 trzeba natychmiast. \"Natychmiast\" oznacza tu i teraz, a nie po wyborach. I jako wyborca chcia\u0142abym ju\u017c teraz widzie\u0107, \u017ce kandydaci na jeden z najwa\u017cniejszych urz\u0119d\u00f3w w kraju ju\u017c teraz podejmuj\u0105 kroki w walce z zagro\u017ceniami, kt\u00f3re sami uznaj\u0105 za pal\u0105ce. Pozostaje mie\u0107 nadziej\u0119, oby nie nawin\u0105, \u017ce walka polityczna nie oka\u017ce si\u0119 jednak zn\u00f3w wa\u017cniejsza.\n\nDlaczego Polacy naprawd\u0119 potrzebuj\u0105 zielonego prezydenta?\n\nBo tylko taki b\u0119dzie zdolny dostrzec, \u017ce w obecnym \u015bwiecie to w\u0142a\u015bnie ta barwa, pod kt\u00f3r\u0105 trzeba dzia\u0142a\u0107. Panuj\u0105ce, zaostrzaj\u0105ce si\u0119 z dnia na dzie\u0144 kryzysy - nie tylko klimatyczny, ale i pandemiczny, gospodarczy oraz wi\u0119kszo\u015b\u0107 stricte politycznych, i to w wielu r\u00f3\u017cnych rejonach \u015bwiata - w taki czy inny spos\u00f3b zale\u017cne s\u0105 w\u0142a\u015bnie od relacji z tym \u015bwiatem, kt\u00f3ry po\u017cyczyli\u015bmy. Susze i inne formy przejawiania si\u0119 kryzysu klimatycznego prowadz\u0105 do migracji, eskalacji konflikt\u00f3w i maj\u0105 bezpo\u015brednie prze\u0142o\u017cenie na \u015bwiatow\u0105 gospodark\u0119. \u017badnego z globalnych, pa\u0144stwowych czy lokalnych problem\u00f3w nie da si\u0119 trwale rozwi\u0105za\u0107 bez uwzgl\u0119dnienia tej optyki.\n\nPolacy potrzebuj\u0105 zielonego prezydenta, bo to jest w\u0142a\u015bnie rodzaj przyw\u00f3dcy, kt\u00f3ry sprosta \u015bwiatu w obecnej sytuacji. Nie tylko w Polsce.\n\nDo spraw klimatu i ochrony \u015brodowiska sprowadzaj\u0105 si\u0119 dzi\u015b ju\u017c wszystkie wyzwania, przed jakimi stoimy jako cywilizacja. I dopiero polityka prowadzona w oparciu o rozwini\u0119t\u0105 \u015bwiadomo\u015b\u0107 ekologiczn\u0105 b\u0119dzie zdolna przyjrze\u0107 im si\u0119 ca\u0142o\u015bciowo: nie tylko zrozumie\u0107 charakter i dynamik\u0119 rozwojow\u0105 (co w tym przypadku oznacza, niestety, pog\u0142\u0119bianie si\u0119) kluczowych problem\u00f3w, takich jak susza czy smog - ale spojrze\u0107 na nie jak na system naczy\u0144 po\u0142\u0105czonych. Tylko tak mo\u017cna zacz\u0105\u0107 szybko opracowywa\u0107 i wprowadza\u0107 kompleksowe rozwi\u0105zania, kt\u00f3re oka\u017c\u0105 si\u0119 w bli\u017cszej lub dalszej perspektywie skuteczne na wielu r\u00f3\u017cnych p\u0142aszczyznach. A nie \u0142ata\u0107 dziury i odkr\u0119ca\u0107 kurek z pieni\u0119dzmi, kt\u00f3rych po pierwsze i tak nie ma, a po drugie przyda\u0142yby si\u0119 w dobie p\u0105czkowania kryzys\u00f3w mo\u017ce gdzie indziej.\n\nKilka dni temu Jane Goodall wyg\u0142osi\u0142a przem\u00f3wienie na uniwersytecie w Oxfordzie. Odnios\u0142a si\u0119 w nim m.in. do s\u0142ynnego powiedzenia, zgodnie z kt\u00f3rym \"Ziemi nie odziedziczyli\u015bmy od przodk\u00f3w, tylko po\u017cyczamy od naszych dzieci\". - Sp\u00f3jrzcie na otaczaj\u0105cy nas \u015bwiat. Te s\u0142owa to k\u0142amstwo. Wcale niczego nie po\u017cyczamy od naszych dzieci. Po\u017cyczanie oznacza, \u017ce co\u015b \u200b\u200bsp\u0142acimy, a my niczego nie zdo\u0142amy sp\u0142aci\u0107. My kradniemy - podkre\u015bli\u0142a aktywistka.\n\nI trudno oprze\u0107 si\u0119 wra\u017ceniu, \u017ce ma\u0142o kto powinien rozumie\u0107 t\u0119 wypowied\u017a lepiej od polityk\u00f3w.\n\nFoto: Materia\u0142y prasowe\n\n\"zapytaj Prezydenta\" to cykl debat organizowany przez Kantar Polska i Global Compact Network Poland. Pytania kandydatom zadawali: \u0141ukasz Kijek z Gazeta.pl, Pawe\u0142 Balinowski z RMF FM i Miko\u0142aj Kunica, redaktor naczelny Business Insider Polska.\n\n(AS)", "keywords": [], "meta_keywords": [""], "tags": [], "authors": ["Foto", "Materia\u0142y Prasowe", "Redaktorka Onet Kultura"], "publish_date": "Wed Apr 22 19:52:41 2020", "summary": "", "article_html": "", "meta_description": "Po czym pozna\u0107, \u017ce kryzys jest naprawd\u0119 powa\u017cny? Pal\u0105cy charakter problem\u00f3w, jakie generuje, uniemo\u017cliwia politykom zamiecenie go pod dywan i od\u0142o\u017cenie na dogodniejsz\u0105 chwil\u0119, kt\u00f3ra zwykle nie nast\u0119puje. Je\u015bli w dobie pandemii i coraz wi\u0119kszych trudno\u015bci gospodarczych kandydaci na prezydenta i tak rozpoczynaj\u0105 debaty od spraw klimatu - wiedzcie, \u017ce co\u015b si\u0119 dzieje.", "meta_lang": "pl", "meta_favicon": "", "meta_data": {"DC.Identifier": "63c57a4c-240d-40c0-acd6-48ccac35834f", "pkg-uuid": "63c57a4c-240d-40c0-acd6-48ccac35834f", "detailType": "article", "serviceUuid": "b177a2c9-166f-4113-9b28-185bbe554807", "description": "Po czym pozna\u0107, \u017ce kryzys jest naprawd\u0119 powa\u017cny? Pal\u0105cy charakter problem\u00f3w, jakie generuje, uniemo\u017cliwia politykom zamiecenie go pod dywan i od\u0142o\u017cenie na dogodniejsz\u0105 chwil\u0119, kt\u00f3ra zwykle nie nast\u0119puje. Je\u015bli w dobie pandemii i coraz wi\u0119kszych trudno\u015bci gospodarczych kandydaci na prezydenta i tak rozpoczynaj\u0105 debaty od spraw klimatu - wiedzcie, \u017ce co\u015b si\u0119 dzieje.", "og": {"title": "Ekologiczna debata prezydencka, czyli dlaczego nie ma co zwleka\u0107 do wybor\u00f3w [KOMENTARZ]", "description": "Po czym pozna\u0107, \u017ce kryzys jest naprawd\u0119 powa\u017cny? Pal\u0105cy charakter problem\u00f3w, jakie generuje, uniemo\u017cliwia politykom zamiecenie go pod dywan i od\u0142o\u017cenie na dogodniejsz\u0105 chwil\u0119, kt\u00f3ra zwykle nie nast\u0119puje. Je\u015bli w dobie pandemii i coraz wi\u0119kszych trudno\u015bci gospodarczych kandydaci na prezydenta i tak rozpoczynaj\u0105 debaty od spraw klimatu - wiedzcie, \u017ce co\u015b si\u0119 dzieje.", "image": {"identifier": "https://ocdn.eu/pulscms-transforms/1/UfKk9kpTURBXy84ZGZmNmM0ODYzYjQwNmU3ZWJmMWI3Njc3ZmU4N2NkNS5qcGeTlQMAzNLNGkDNDsSTCaY1NjI3NmYGkwXNAjrNASyBoTAB/andrzej-duda-podczas-spotkania-wyborczego-z-mieszkancami-pruszkowa-2020-r.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-22 19:52:41+0200"}, "fb": {"pages": 185265414715}, "twitter": {"card": "summary_large_image", "description": "Po czym pozna\u0107, \u017ce kryzys jest naprawd\u0119 powa\u017cny? Pal\u0105cy charakter problem\u00f3w, jakie generuje, uniemo\u017cliwia politykom zamiecenie go pod dywan i od\u0142o\u017cenie na dogodniejsz\u0105 chwil\u0119, kt\u00f3ra zwykle nie nast\u0119puje. Je\u015bli w dobie pandemii i coraz wi\u0119kszych trudno\u015bci gospodarczych kandydaci na prezydenta i tak rozpoczynaj\u0105 debaty od spraw klimatu - wiedzcie, \u017ce co\u015b si\u0119 dzieje.", "title": "Ekologiczna debata prezydencka, czyli dlaczego nie ma co zwleka\u0107 do wybor\u00f3w [KOMENTARZ]", "site": "OnetWiadomosci", "image": "https://ocdn.eu/pulscms-transforms/1/0boktkpTURBXy84ZGZmNmM0ODYzYjQwNmU3ZWJmMWI3Njc3ZmU4N2NkNS5qcGeSlQMAzNLNGkDNDsSTBc0EsM0CWA"}}, "canonical_link": "https://wiadomosci.onet.pl/kraj/ekologiczna-debata-prezydencka-komentarz/3zv399z"}