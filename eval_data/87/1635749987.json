{"source_url": "http://www.ansa.it", "url": "http://www.ansa.it/toscana/notizie/2020/06/15/musei-anche-marini-firenze-riparte-visite-di-sera_8f663fd3-1fab-4e15-b2cb-145708d775b8.html", "title": "Musei: anche Marini Firenze riparte, visite di sera - Toscana", "top_image": "https://www.ansa.it/webimages/img_700/2020/6/15/8f7cdd6bbf27226a2a216c17e00da65b.jpg", "meta_img": "https://www.ansa.it/webimages/img_700/2020/6/15/8f7cdd6bbf27226a2a216c17e00da65b.jpg", "images": ["http://www.ansa.it/canale_viaggiart/img/banner/banner_300x80_ansaviaggiart.gif", "http://www.ansa.it/webimages/img_85x60/2020/6/11/1bc1beb62e15331a6ce3173b391fdbad.jpg", "http://www.ansa.it/canale_viaggiart/img/banner/banner_300x80_ansagolf.jpg", "http://www.ansa.it/webimages/img_115x80/2019/10/25/77df1e7cce8908fd371235738f75eee8.jpg", "http://www.ansa.it/sito/img/lazy.png", "http://www.ansa.it/webimages/img_85x60/2020/6/1/e0bc44dfa7c5f934cd05505b4ed802f4.jpg", "http://www.ansa.it/pmi/img/banner_300x45_pianetacamere2.png", "http://www.ansa.it/webimages/ch_300x169/2020/6/15/8f7cdd6bbf27226a2a216c17e00da65b.jpg", "http://www.ansa.it/sito/img/logo_a_14x13.png", "http://www.ansa.it/ansa2030/img/ansa2030_300x80.svg", "http://b.scorecardresearch.com/p?c1=2&c2=18389568&cv=2.0&cj=1", "http://www.ansa.it/webimages/img_85x60/2020/6/12/a24bf43fea13c3edf9bc1e8227b6938a.jpg", "http://www.ansa.it/webimages/img_85x60/2020/5/30/991604933c06af4629e1409fc91b81a7.jpg", "http://www.ansa.it/webimages/img_115x80/2020/6/17/c25e48f2edc24d2043c72ec3f0926f49.jpg", "https://cdn.flipboard.com/badges/flipboard_srrw.png", "https://www.ansa.it/webimages/img_700/2020/6/15/8f7cdd6bbf27226a2a216c17e00da65b.jpg", "http://www.ansa.it/webimages/img_300x200/2020/6/17/efaf0e7ec80f9e59a5d734ba7adddbe5.jpg", "http://www.ansa.it/webimages/img_457x/2020/6/15/8f7cdd6bbf27226a2a216c17e00da65b.jpg", "http://www.ansa.it/pressrelease/toscana/anci_toscana/anci_toscana_label.png"], "movies": [], "text": "(ANSA) - FIRENZE, 15 GIU - Dopo la chiusura imposta dalla pandemia da Covid-19, il Museo Marino Marini di Firenze torna a riaprirsi ai visitatori il 17 giugno con nuovi giorni e orari di apertura: tutti i mercoled\u00ec e i gioved\u00ec dalle 18:30 alle 22:30 e la domenica dalle 10 alle 19. \"La pandemia ha innescato nuove abitudini e imposto diverse modalit\u00e0 di fruizione degli spazi.\n\nIl Museo Marino Marini ha risposto a queste sfide aprendosi al pubblico in modo nuovo e coinvolgente: con le aperture serali offriremo inedite esperienze di visita e siamo al lavoro per definire un ricco programma di attivit\u00e0 attraverso il quale instaurare un dialogo con i visitatori per invitarli a riflettere insieme sui cambiamenti di oggi e di domani\" dichiara Patrizia Asproni, presidente del Museo Marini.\n\nCon le aperture serali infrasettimanali sar\u00e0 possibile ammirare, si spiega, \"i suggestivi effetti di luce che, dal tramonto alla sera, attraversando le ampie vetrate donano vita agli spazi del museo e offrono emozionanti punti di vista sulle opere esposte. La domenica sar\u00e0 dedicata soprattutto ai bambini e alle famiglie con un programma diversificato di attivit\u00e0 che sar\u00e0 comunicato a breve\".\n\nIl Museo - che custodisce 183 tra disegni, litografie, dipinti e sculture di Marino Marini e ospita al suo interno la Cappella Rucellai, capolavoro dell'architetto Leon Battista Alberti, con il Tempietto del Santo Sepolcro -, riapre adottando tutte le misure di sicurezza sanitaria dettate dalle prescrizioni del Governo nazionale, con la sanificazione degli spazi e nel rispetto delle distanze interpersonali. (ANSA).\n\n", "keywords": [], "meta_keywords": ["Marino-Marini", "museo", "pandemia", "Patrizia-Asproni", "abitudine", "Firenze", "visitatore", "domenica", "punto-di-vista", "modalit\u00e0", "fruizione", "vetrata", "visita"], "tags": [], "authors": ["Agenzia Ansa", "Redazione Ansa"], "publish_date": "Mon Jun 15 00:00:00 2020", "summary": "", "article_html": "", "meta_description": "Dopo la chiusura imposta dalla pandemia da Covid-19, il Museo Marino Marini di Firenze torna a\r\nriaprirsi ai visitatori il 17 giugno con nuovi giorni e orari di apertura: tutti i mercoled\u00ec e i\r\ngioved\u00ec dalle 18:30 alle 22:30 e la domenica dalle 10 alle 19. (ANSA)", "meta_lang": "it", "meta_favicon": "/sito/img/ico/favicon.ico", "meta_data": {"data-newschain": "b85ec5797a1d22256e9ed18444655f2b@ansa.newschain", "Author": "Agenzia ANSA", "description": "Dopo la chiusura imposta dalla pandemia da Covid-19, il Museo Marino Marini di Firenze torna a\r\nriaprirsi ai visitatori il 17 giugno con nuovi giorni e orari di apertura: tutti i mercoled\u00ec e i\r\ngioved\u00ec dalle 18:30 alle 22:30 e la domenica dalle 10 alle 19. (ANSA)", "keywords": "Marino-Marini,museo,pandemia,Patrizia-Asproni,abitudine,Firenze,visitatore,domenica,punto-di-vista,modalit\u00e0,fruizione,vetrata,visita", "news_keywords": "Marino-Marini,museo,pandemia,Patrizia-Asproni,abitudine,Firenze,visitatore,domenica,punto-di-vista,modalit\u00e0,fruizione,vetrata,visita", "EdTitle": "Musei: anche Marini Firenze riparte, visite di sera", "EdImage": "https://www.ansa.it/webimages/img_165x110/2020/6/15/8f7cdd6bbf27226a2a216c17e00da65b.jpg", "twitter": {"card": "summary_large_image", "site": "@Agenzia_Ansa", "title": "Musei: anche Marini Firenze riparte, visite di sera - Toscana", "description": "Dopo la chiusura imposta dalla pandemia da Covid-19, il Museo Marino Marini di Firenze torna a\r\nriaprirsi ai visitatori il 17 giugno con nuovi giorni e orari di apertura: tutti i mercoled\u00ec e i\r\ngioved\u00ec dalle 18:30 alle 22:30 e la domenica dalle 10 alle 19. (ANSA)", "image": {"src": "https://www.ansa.it/webimages/img_700/2020/6/15/8f7cdd6bbf27226a2a216c17e00da65b.jpg"}}, "fb": {"app_id": 514987508589175}, "og": {"title": "Musei: anche Marini Firenze riparte, visite di sera - Toscana", "type": "article", "url": "https://www.ansa.it/toscana/notizie/2020/06/15/musei-anche-marini-firenze-riparte-visite-di-sera_8f663fd3-1fab-4e15-b2cb-145708d775b8.html", "image": "https://www.ansa.it/webimages/img_700/2020/6/15/8f7cdd6bbf27226a2a216c17e00da65b.jpg", "description": "Dopo la chiusura imposta dalla pandemia da Covid-19, il Museo Marino Marini di Firenze torna a\r\nriaprirsi ai visitatori il 17 giugno con nuovi giorni e orari di apertura: tutti i mercoled\u00ec e i\r\ngioved\u00ec dalle 18:30 alle 22:30 e la domenica dalle 10 alle 19. (ANSA)", "site_name": "Agenzia ANSA"}, "article": {"published_time": "2020-06-15T15:48:00+02:00", "modified_time": "2020-06-15T15:48:00+02:00", "section": "Toscana"}, "application-name": "Ansa.it", "msapplication-starturl": "http://www.ansa.it/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "https://www.ansa.it/toscana/notizie/2020/06/15/musei-anche-marini-firenze-riparte-visite-di-sera_8f663fd3-1fab-4e15-b2cb-145708d775b8.html"}