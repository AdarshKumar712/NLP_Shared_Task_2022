{"source_url": "https://web.archive.org", "url": "https://web.archive.org/web/20200812172438id_/https://www.yeniasya.com.tr/dunya/ingiliz-vekil-yeni-tip-koronavirus-sebebiyle-kendini-tecrit-etti_512552", "title": "\u0130ngiliz vekil yeni tip koronavir\u00fcs sebebiyle kendini tecrit etti", "top_image": "https://www.yeniasya.com.tr/Sites/YeniAsya/Upload/images/Content/2020/02/14/ingilttere.jpg", "meta_img": "https://www.yeniasya.com.tr/Sites/YeniAsya/Upload/images/Content/2020/02/14/ingilttere.jpg", "images": ["data:image/gif;base64,R0lGODlhAQABAIAAAP///////yH5BAEKAAEALAAAAAABAAEAAAICTAEAOw==", "https://www.yeniasya.com.tr/Sites/YeniAsya/Upload/images/Content/2020/02/14/ingilttere.jpg", "https://web.archive.org/Sites/YeniAsya/Upload/images/Content/2020/02/14/ingilttere.jpg"], "movies": [], "text": "\u0130ngiltere'de bir milletvekili, yeni tip koronavir\u00fcs (Kovid-19) te\u015fhisi konulan ki\u015fiyle ayn\u0131 konferansa kat\u0131ld\u0131\u011f\u0131n\u0131n anla\u015f\u0131lmas\u0131 \u00fczerine kendini tecrit etti.\n\nBa\u015fkent Londra'da 6 \u015eubat'ta d\u00fczenlenen \u0130ngiltere Otob\u00fcs Zirvesi'nin kat\u0131l\u0131mc\u0131lar\u0131n\u0131n birinin koronavir\u00fcs ta\u015f\u0131d\u0131\u011f\u0131 belirlendi.\n\nZirveyi d\u00fczenleyen Transport Times adl\u0131 dergi, \u0130ngiltere Kamu Sa\u011fl\u0131\u011f\u0131 biriminin talimat\u0131yla kat\u0131l\u0131mc\u0131lara uyar\u0131 e-postas\u0131 g\u00f6nderdi.\n\nElektronik postada kat\u0131l\u0131mc\u0131lar kendilerini iyi hissediyorlarsa hi\u00e7bir \u015fey yapmalar\u0131n\u0131n gerekmedi\u011fi belirtildi. Ancak kat\u0131l\u0131mc\u0131lar\u0131n i\u00e7eride kalmalar\u0131, ba\u015fkalar\u0131yla temastan ka\u00e7\u0131nmalar\u0131 ve ate\u015f veya \u00f6ks\u00fcr\u00fck gibi belirtiler g\u00f6stermeleri durumunda sa\u011fl\u0131k yetkililerini aramalar\u0131 istendi.\n\nYakla\u015f\u0131k 250 ki\u015finin kat\u0131ld\u0131\u011f\u0131 etkinlikte, Ula\u015ft\u0131rma Bakan\u0131 dahil h\u00fck\u00fcmet yetkililerinin de yer ald\u0131\u011f\u0131 bildirildi.\n\nBu ki\u015filer aras\u0131nda bulunan ana muhalefetteki \u0130\u015f\u00e7i Partisinden milletvekili Alex Sobel, haberin duyulmas\u0131n\u0131n ard\u0131ndan kendini tecrit etti\u011fini a\u00e7\u0131klad\u0131.\n\nRiskin \u00e7ok az oldu\u011fu konusunda bilgilendirilmesine ra\u011fmen hastaneyle irtibata ge\u00e7ti\u011fini kaydeden Sobel, \"\u00d6nlem olarak 14 g\u00fcnl\u00fck kulu\u00e7ka d\u00f6neminin sona erece\u011fi gelecek per\u015fembeye kadar t\u00fcm g\u00f6r\u00fc\u015fmeleri iptal ettik.\" dedi.\n\n\u00d6te yandan Londra'da \u00c7inli bir kad\u0131n\u0131n testlerinin pozitif \u00e7\u0131kmas\u0131n\u0131n ard\u0131ndan \u0130ngiltere'de g\u00f6r\u00fclen vaka say\u0131s\u0131 9 oldu.\n\n\u00d6l\u00fc say\u0131s\u0131 1381'e \u00e7\u0131km\u0131\u015ft\u0131\n\n\u00c7in Ulusal Sa\u011fl\u0131k Komisyonundan (NHC) yap\u0131lan a\u00e7\u0131klamada, biri Hong Kong\u2019da olmak \u00fczere Kovid-19 salg\u0131n\u0131nda \u00f6l\u00fc say\u0131s\u0131n\u0131n 1381\u2019e \u00e7\u0131kt\u0131\u011f\u0131, \u00fclkede toplam Kovid-19 tespit edilen vaka say\u0131s\u0131n\u0131n 63 bin 851\u2019e ula\u015ft\u0131\u011f\u0131 belirtilmi\u015fti.\n\nHubey eyaletine ba\u011fl\u0131 Vuhan kentinde 12 Aral\u0131k 2019'da ortaya \u00e7\u0131kan yeni tip koronavir\u00fcs salg\u0131n\u0131 nedeniyle aralar\u0131nda T\u00fcrkiye'nin de bulundu\u011fu bir\u00e7ok \u00fclke, \u00c7in'de mahsur kalan vatanda\u015flar\u0131n\u0131 tahliye etmi\u015fti.\n\n\u0130lk olarak Vuhan'da tespit edilen yeni tip koronavir\u00fcs\u00fcn, k\u0131sa s\u00fcrede di\u011fer kent ve \u00fclkelere yay\u0131lmas\u0131 \u00fczerine D\u00fcnya Sa\u011fl\u0131k \u00d6rg\u00fct\u00fc (DS\u00d6) \"acil durum\" ilan etmi\u015fti.", "keywords": [], "meta_keywords": [""], "tags": [], "authors": ["S\u00fcleyman K\u00f6smene", "Faruk \u00c7akir", "Risale-I Nur'Dan", "Cevher \u0130lhan", "Ahmet Battal", "Ali Fer\u015fado\u011flu"], "publish_date": null, "summary": "", "article_html": "", "meta_description": "\u0130ngiltere'de bir milletvekili, yeni tip koronavir\u00fcs (Kovid-19) te\u015fhisi konulan ki\u015fiyle ayn\u0131 konferansa kat\u0131ld\u0131\u011f\u0131n\u0131n anla\u015f\u0131lmas\u0131 \u00fczerine kendini tecrit etti.", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1, user-scalable=no", "title": "\u0130ngiliz vekil yeni tip koronavir\u00fcs sebebiyle kendini tecrit etti", "description": "\u0130ngiltere'de bir milletvekili, yeni tip koronavir\u00fcs (Kovid-19) te\u015fhisi konulan ki\u015fiyle ayn\u0131 konferansa kat\u0131ld\u0131\u011f\u0131n\u0131n anla\u015f\u0131lmas\u0131 \u00fczerine kendini tecrit etti.", "image": "https://www.yeniasya.com.tr/Sites/YeniAsya/Upload/images/Content/2020/02/14/ingilttere.jpg", "copyright": "Yeni Asya Medya Grup", "medium": "news", "distribution": "global", "rating": "general", "robots": "index, follow", "expires": "never", "okunet": 0, "twitter": {"card": "summary", "site": "@yeniasya", "image": "https://www.yeniasya.com.tr/Sites/YeniAsya/Upload/images/Content/2020/02/14/ingilttere.jpg", "title": "\u0130ngiliz vekil yeni tip koronavir\u00fcs sebebiyle kendini tecrit etti", "description": "\u0130ngiltere'de bir milletvekili, yeni tip koronavir\u00fcs (Kovid-19) te\u015fhisi konulan ki\u015fiyle ayn\u0131 konferansa kat\u0131ld\u0131\u011f\u0131n\u0131n anla\u015f\u0131lmas\u0131 \u00fczerine kendini tecrit etti.", "url": "https://www.yeniasya.com.tr/dunya/ingiliz-vekil-yeni-tip-koronavirus-sebebiyle-kendini-tecrit-etti_512552"}, "og": {"type": "article", "title": "\u0130ngiliz vekil yeni tip koronavir\u00fcs sebebiyle kendini tecrit etti", "description": "\u0130ngiltere'de bir milletvekili, yeni tip koronavir\u00fcs (Kovid-19) te\u015fhisi konulan ki\u015fiyle ayn\u0131 konferansa kat\u0131ld\u0131\u011f\u0131n\u0131n anla\u015f\u0131lmas\u0131 \u00fczerine kendini tecrit etti.", "image": "https://www.yeniasya.com.tr/Sites/YeniAsya/Upload/images/Content/2020/02/14/ingilttere.jpg", "site_name": "YEN\u0130 ASYA - Ger\u00e7ekten haber verir", "url": "https://www.yeniasya.com.tr/dunya/ingiliz-vekil-yeni-tip-koronavirus-sebebiyle-kendini-tecrit-etti_512552"}}, "canonical_link": "https://www.yeniasya.com.tr/dunya/ingiliz-vekil-yeni-tip-koronavirus-sebebiyle-kendini-tecrit-etti_512552"}