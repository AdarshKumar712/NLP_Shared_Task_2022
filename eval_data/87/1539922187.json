{"source_url": "https://web.archive.org", "url": "https://web.archive.org/web/20201026022240id_/https://tr.sputniknews.com/abd/202003061041542250-abd-senatosundan-koronavirus-icin-83-milyar-dolarlik-butceye-onay/", "title": "ABD Senatosu'ndan koronavir\u00fcs i\u00e7in 8.3 milyar dolarl\u0131k b\u00fct\u00e7eye onay", "top_image": "https://cdntr2.img.sputniknews.com/images/104154/22/1041542247.jpg", "meta_img": "https://cdntr2.img.sputniknews.com/images/104154/22/1041542247.jpg", "images": ["data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E", "https://cdntr2.img.sputniknews.com/images/104154/22/1041542247.jpg", "https://web.archive.org/services/counter/?project=&obj_id=1041542250&obj_type=article&action_type=&ts=1603678959", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://cdntr1.img.sputniknews.com/img/104154/22/1041542221_0:0:3328:1800_1000x541_80_0_0_7b78a4dfef4b56bfed831143849be485.jpg", "https://cdntr1.img.sputniknews.com/i/avatar-default.png", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E"], "movies": [], "text": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in ABD Ba\u015fkan\u0131 Trump'a g\u00f6nderildi.\n\nABD Senatosu, \u00c7in'de ba\u015flayan ve ABD'de her ge\u00e7en g\u00fcn yay\u0131lan yeni tip koronavir\u00fcs (Kovid-19) salg\u0131n\u0131 ile m\u00fccadele i\u00e7in 8.3 milyar dolarl\u0131k ek b\u00fct\u00e7e \u00f6ng\u00f6ren tasar\u0131y\u0131 kabul etti.\n\nSenato Tahsisat Komitesi Ba\u015fkan\u0131 Senat\u00f6r Richard Shelby ve Temsilciler Meclisi Tahsisat Komitesi Ba\u015fkan\u0131 Nita Lowey'nin \u00e7ar\u015famba g\u00fcn\u00fc belirlenen rakam \u00fczerinde anla\u015fmas\u0131n\u0131n ard\u0131ndan Senato b\u00fct\u00e7e tasar\u0131s\u0131n\u0131 oylamaya sundu.\n\nGenel Kuruldaki oylamada 1'e kar\u015f\u0131 96 \"evet\" oyu alan s\u00f6z konusu tasar\u0131, Temsilciler Meclisi'nin ard\u0131ndan Senato'dan da ge\u00e7erek imzalanmas\u0131 i\u00e7in Ba\u015fkan Donald Trump'\u0131n masas\u0131na g\u00f6nderildi.\n\nS\u00f6z konusu 8.3 milyar dolarl\u0131k b\u00fct\u00e7enin federal, eyalet ve yerel halk sa\u011fl\u0131k kurumlar\u0131n\u0131n koronavir\u00fcs salg\u0131n\u0131na kar\u015f\u0131 tedavi geli\u015ftirmesi, laboratuvar testleri, enfeksiyon kontrol\u00fc ve enfekte \u015fah\u0131slarla temas etmi\u015f olabilecek ki\u015filerin izlenmesi i\u00e7in kullan\u0131lmas\u0131 \u00f6ng\u00f6r\u00fcl\u00fcyor.\n\nSenator Paul'dan 'hay\u0131r' oyu\n\nDi\u011fer yandan Demokratlar, b\u00fct\u00e7eden pay alacak \u00f6zel ila\u00e7 firmalar\u0131n\u0131n \u00fcretecekleri a\u015f\u0131n\u0131n makul bir fiyattan sat\u0131lmas\u0131n\u0131 talep ederken, Cumhuriyet\u00e7iler ise bu talebe \"firmalar\u0131 cayd\u0131rabilece\u011fi\" gerek\u00e7esiyle kar\u015f\u0131 \u00e7\u0131kt\u0131.\n\n\u00d6te yandan tasar\u0131ya tek hay\u0131r oyu veren senat\u00f6r\u00fcn Cumhuriyet\u00e7i Rand Paul olmas\u0131 dikkati \u00e7ekti.\n\nOylama \u00f6ncesinde a\u00e7\u0131klama yaparak salg\u0131n ile m\u00fccadele i\u00e7in ayr\u0131lan b\u00fct\u00e7enin fazla oldu\u011funu ve \u00fclkenin d\u0131\u015f yard\u0131m hesaplar\u0131ndan kar\u015f\u0131lanmas\u0131 gerekti\u011fini vurgulayan Paul, Kovid-19'un fazla abart\u0131ld\u0131\u011f\u0131n\u0131 ima etti.\n\nPaul, \"Korkumuzun veya aciliyetin sorumsuzca davranmam\u0131za ve akl\u0131m\u0131z\u0131 kaybetmemize sebebiyet vermesine izin vermemeliyiz\" ifadelerini kulland\u0131.\n\nS\u00f6z konusu tasar\u0131, \u00e7ar\u015famba g\u00fcn\u00fc Temsilciler Meclisi Genel Kurulunda onaylam\u0131\u015ft\u0131. Demokratlar\u0131n kontrol\u00fcndeki Temsilciler Meclisi'nde kabul edilen tasar\u0131da, Trump'\u0131n s\u00f6z konusu b\u00fct\u00e7eyi farkl\u0131 alanlarda harcayabilece\u011fi endi\u015fesiyle \"sadece Kovid-19 ve benzer salg\u0131nlar i\u00e7in harcanaca\u011f\u0131\" \u015feklinde bir madde yer alm\u0131\u015ft\u0131.", "keywords": [], "meta_keywords": ["ABD", "koronavir\u00fcs salg\u0131n\u0131", "b\u00fct\u00e7e"], "tags": ["Rand Paul", "Salg\u0131n", "Koronavir\u00fcs", "ABD Kongresi", "ABD Senatosu", "B\u00fct\u00e7e"], "authors": [], "publish_date": null, "summary": "", "article_html": "", "meta_description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in ABD Ba\u015fkan\u0131 Trump'a g\u00f6nderildi.", "meta_lang": "tr", "meta_favicon": "https://cdntr2.img.sputniknews.com/i/sputnik.png", "meta_data": {"description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in ABD Ba\u015fkan\u0131 Trump'a g\u00f6nderildi.", "keywords": "ABD, koronavir\u00fcs salg\u0131n\u0131, b\u00fct\u00e7e", "news_keywords": "ABD, koronavir\u00fcs salg\u0131n\u0131, b\u00fct\u00e7e", "robots": "all", "format-detection": "telephone=no", "analytics": {"site_domain": "tr.sputniknews.com", "article_id": 1041542250, "p_ts": 1583449004, "rubric": "abd", "tags": "ABD, koronavir\u00fcs salg\u0131n\u0131, b\u00fct\u00e7e"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "site": "@sputnik_TR", "url": "https://tr.sputniknews.com/abd/202003061041542250-abd-senatosundan-koronavirus-icin-83-milyar-dolarlik-butceye-onay/", "title": "ABD Senatosu'ndan koronavir\u00fcs i\u00e7in 8.3 milyar dolarl\u0131k b\u00fct\u00e7eye onay", "description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in ABD Ba\u015fkan\u0131 Trump'a g\u00f6nderildi.", "image": "https://tr.sputniknews.com/sharing_snippet/1041542250.png?1583449004"}, "fb": {"app_id": 1649800968572061, "pages": 325770234130103}, "apple-itunes-app": "app-id=969452947, app-argument=com.sputniknews://article?issuer_id=17&issuer_article_id=1041542250", "google-play-app": "app-id=com.sputniknews.sputnik", "og": {"title": "ABD Senatosu'ndan koronavir\u00fcs i\u00e7in 8.3 milyar dolarl\u0131k b\u00fct\u00e7eye onay", "url": "https://tr.sputniknews.com/abd/202003061041542250-abd-senatosundan-koronavirus-icin-83-milyar-dolarlik-butceye-onay/", "type": "website", "description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in ABD Ba\u015fkan\u0131 Trump'a g\u00f6nderildi.", "image": {"identifier": "https://cdntr2.img.sputniknews.com/images/104154/22/1041542247.jpg", "width": 705, "height": 375}}, "lastmod": "2020-03-06T01:56:44Z", "pubdate": "2020-03-06T01:56:44Z", "url_type": "usual"}, "canonical_link": "https://tr.sputniknews.com/abd/202003061041542250-abd-senatosundan-koronavirus-icin-83-milyar-dolarlik-butceye-onay/"}