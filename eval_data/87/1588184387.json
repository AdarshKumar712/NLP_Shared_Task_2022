{"source_url": "https://web.archive.org", "url": "https://web.archive.org/web/20200506091156id_/https://nczas.com/2020/04/24/unia-europejska-sie-sypie-niemal-polowa-wlochow-popiera-italexit/", "title": "W\u0142ochy opuszcz\u0105 Uni\u0119? Niemal po\u0142owa W\u0142och\u00f3w popiera Italexit", "top_image": "https://nczas.com/wp-content/uploads/2020/04/wlochy_UE_nczas.jpg", "meta_img": "https://nczas.com/wp-content/uploads/2020/04/wlochy_UE_nczas.jpg", "images": ["https://nczas.com/wp-content/uploads/2020/03/money-4823268_1280-100x70.jpg", "https://nczas.com/wp-content/uploads/2020/03/koronawirus-ludzie-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/03/konrad-berkowicz-218x150.jpg", "https://nczas.com/wp-content/uploads/2020/04/94615501_1584505865041553_122276829858889728_o-218x150.jpg", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2020/03/szumowski-218x150.jpg", "https://nczas.com/wp-content/uploads/2020/04/wlochy_UE_nczas-696x464.jpg", "https://nczas.com/wp-content/uploads/2020/04/wlochy_UE_nczas.jpg", "https://nczas.com/wp-content/uploads/2020/05/holownia_konstytucja_nczas-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/04/poczta_wybory_nczas-218x150.jpg", "https://nczas.com/wp-content/uploads/2020/05/boguslaw_machalinski-100x70.jpg", "https://nczas.com/wp-content/uploads/2020/05/Samuel_Pereira_Szymon_Ho\u0142ownia_nczas-218x150.jpg", "https://nczas.com/wp-content/uploads/2020/03/money-4823268_1280-218x150.jpg", "https://nczas.com/wp-content/uploads/2020/04/poczta_wybory_nczas-100x70.jpg", "https://nczas.com/wp-content/uploads/2020/05/karczewski_grodzki_nczas-218x150.jpg", "https://nczas.com/wp-content/uploads/2020/04/94615501_1584505865041553_122276829858889728_o-100x70.jpg", "https://nczas.com/wp-content/uploads/2020/04/michalkiewicz_stanislaw_nczas-100x70.jpg"], "movies": [], "text": "Wielka Brytania przetar\u0142a szlaki. Nie min\u0119\u0142o sporo czasu od Brexitu, a ju\u017c w \u015blady Wyspiarzy chc\u0105 p\u00f3j\u015b\u0107 W\u0142ochy. Niemal po\u0142owa mieszka\u0144c\u00f3w Italii popiera pomys\u0142 wyj\u015bcia z Unii Europejskiej.\n\nW Italii niech\u0119\u0107 do Unii Europejskiej przybra\u0142a na sile za spraw\u0105 ostatnich wydarze\u0144. Mimo \u017ce W\u0142ochy nigdy nie pa\u0142ay mi\u0142o\u015bci\u0105 do Wsp\u00f3lnoty, to czar\u0119 goryczy przela\u0142a opiesza\u0142o\u015b\u0107 w walce z epidemi\u0105 koronawirusa. W\u0142osi maj\u0105 ju\u017c do\u015b\u0107.\n\nZ przeprowadzonego przez Instytut Tecne sonda\u017cu wynika, \u017ce a\u017c 49 proc. W\u0142och\u00f3w chce wyj\u015bcia z Unii Europejskiej. To a\u017c o 20 proc. wi\u0119cej ni\u017c pod koniec 2018 roku. Ponadto 67 proc. mieszka\u0144c\u00f3w Italii uwa\u017ca, \u017ce obecno\u015b\u0107 ich kraju w szeregach Wsp\u00f3lnoty jest niekorzystna. Nie jest to jednak r\u00f3wnoznaczne ze wskazaniem koniczno\u015bci opuszczenia UE.\n\nW\u0142osi maj\u0105 ju\u017c do\u015b\u0107 Unii Europejskiej i otwarcie to manifestuj\u0105. W Internecie pojawia si\u0119 coraz wi\u0119cej nagra\u0144, na kt\u00f3rych wida\u0107, jak W\u0142osi usuwaj\u0105 z przestrzeni publicznej flag\u0119 UE. Czuj\u0105 si\u0119 bowiem oszukani przez Bruksel\u0119.\n\nJak podkre\u015bla \u201eRzeczpospolita\u201d, premier W\u0142och Giuseppe Conte od kilku tygodni pr\u00f3buje uzyska\u0107 zgod\u0119 UE na euroobligacje. Chodzi o emisj\u0119 przez pa\u0144stwa strefy euro instrument\u00f3w d\u0142u\u017cnych, kt\u00f3re sfinansuj\u0105 pomoc dla kraj\u00f3w najbardziej dotkni\u0119tych epidemi\u0105 koronawirusa. Pomys\u0142 ten jednak stanowczo odrzucaj\u0105 Niemcy. Zamiast tego RFN proponuje skorzystanie z Europejskiego Mechanizmy Stabilizacji. Je\u015bli tak by si\u0119 sta\u0142o, W\u0142osi otrzymaliby do wykorzystania 37 mld euro. Rzym uwa\u017ca jednak t\u0119 kwot\u0119 za niewystarczaj\u0105c\u0105.\n\nZa powo\u0142aniem funduszu opowiadaj\u0105 si\u0119 W\u0142ochy, Hiszpania i Francja. Przeciwne s\u0105 za\u015b Niemcy. Fundusz mia\u0142by dysponowa\u0107 kwot\u0105 rz\u0119du nawet 1,5 bln euro dla kraj\u00f3w wymagaj\u0105cych pomocy.\n\n\u0179r\u00f3d\u0142o: rp.pl", "keywords": [], "meta_keywords": [""], "tags": [], "authors": [], "publish_date": "Fri Apr 24 00:00:00 2020", "summary": "", "article_html": "", "meta_description": "Wielka Brytania przetar\u0142a szlaki. Nie min\u0119\u0142o sporo czasu od Brexitu, a ju\u017c w \u015blady Wyspiarzy chc\u0105 p\u00f3j\u015b\u0107 W\u0142ochy. Niemal po\u0142owa mieszka\u0144c\u00f3w Italii popiera", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Wielka Brytania przetar\u0142a szlaki. Nie min\u0119\u0142o sporo czasu od Brexitu, a ju\u017c w \u015blady Wyspiarzy chc\u0105 p\u00f3j\u015b\u0107 W\u0142ochy. Niemal po\u0142owa mieszka\u0144c\u00f3w Italii popiera", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "W\u0142ochy opuszcz\u0105 Uni\u0119? Niemal po\u0142owa W\u0142och\u00f3w popiera Italexit", "description": "Wielka Brytania przetar\u0142a szlaki. Nie min\u0119\u0142o sporo czasu od Brexitu, a ju\u017c w \u015blady Wyspiarzy chc\u0105 p\u00f3j\u015b\u0107 W\u0142ochy. Niemal po\u0142owa mieszka\u0144c\u00f3w Italii popiera", "url": "https://nczas.com/2020/04/24/unia-europejska-sie-sypie-niemal-polowa-wlochow-popiera-italexit/", "site_name": "NCZAS.COM", "image": {"identifier": "https://nczas.com/wp-content/uploads/2020/04/wlochy_UE_nczas.jpg", "width": 1200, "height": 800}}, "article": {"publisher": "https://www.facebook.com/nczas", "published_time": "2020-04-24T20:20:35+00:00", "modified_time": "2020-04-24T20:12:57+00:00"}, "twitter": {"card": "summary_large_image"}, "generator": "WordPress 5.4.1", "onesignal": "wordpress-plugin"}, "canonical_link": "https://nczas.com/2020/04/24/unia-europejska-sie-sypie-niemal-polowa-wlochow-popiera-italexit/"}