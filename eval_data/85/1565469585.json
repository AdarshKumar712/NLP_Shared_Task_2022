{"source_url": "https://web.archive.org", "url": "https://web.archive.org/web/20200404043130id_/https://fakty.interia.pl/swiat/news-pandemia-spowoduje-wycofanie-wojsk-usa-z-polski-ambasador-od,nId,4415706", "title": "Pandemia spowoduje wycofanie wojsk USA z Polski? Ambasador odpowiada", "top_image": "https://i.iplsc.com/-/0009YZGZFG1RUYBN-C411.jpg", "meta_img": "https://i.iplsc.com/-/0009YZGZFG1RUYBN-C411.jpg", "images": ["https://web.archive.org/i/interia_logo_b.svg", "https://i.iplsc.com/nato-zdjecie-ilustracyjne/0009YZGZFG1RUYBN-C122-F4.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://i.iplsc.com/-/0009YZGZFG1RUYBN-C411.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a w \u015brod\u0119 Kay Bailey Hutchinson, ambasador USA przy NATO.\n\nZdj\u0119cie NATO, zdj\u0119cie ilustracyjne /AFP\n\nHutchinson wzi\u0119\u0142a w \u015brod\u0119 udzia\u0142 w wirtualnej konferencji prasowej przed czwartkowym spotkaniem ministr\u00f3w - r\u00f3wnie\u017c wirtualnym - pa\u0144stw NATO. Zapytana, czy pandemia COVID-19 b\u0119dzie mia\u0142a wp\u0142yw na plany wzmocnienie obecno\u015bci wojskowej USA w Polsce, dyplomatka zapewni\u0142a, \u017ce zmiana plan\u00f3w nie wchodzi w gr\u0119.\n\nReklama\n\n\"To nie jest czas na zmniejszanie liczby \u017co\u0142nierzy. Chcemy ich chroni\u0107, zapewniamy im opiek\u0119. Jeste\u015bmy absolutnie zaanga\u017cowani w bezpiecze\u0144stwo Polski, pa\u0144stw ba\u0142tyckich i naszych sojusznik\u00f3w, ale te\u017c naszych partner\u00f3w, takich jak Ukraina i Gruzja\" - powiedzia\u0142a Hutchinson. \"Nie wprowadzamy \u017cadnych zmian. Z pewno\u015bci\u0105 nie opu\u015bcimy Europy\" - doda\u0142a.\n\nZapytana o przysz\u0142o\u015b\u0107 wydatk\u00f3w pa\u0144stw Sojuszu w czasie, kiedy rz\u0105dy b\u0119d\u0105 k\u0142a\u015b\u0107 wi\u0119kszy nacisk na ochron\u0119 zdrowia i gospodark\u0119, Hutchinson odpowiedzia\u0142a, \u017ce cho\u0107 rozumie wag\u0119 i trudno\u015b\u0107 problemu, bezpiecze\u0144stwo nadal musi pozosta\u0107 priorytetem.\n\n\"Nie zaprzestan\u0105 pr\u00f3b rakietowych\"\n\n\"Zagro\u017cenia nie ustan\u0105, nasi adwersarze nie zaprzestan\u0105 pr\u00f3b destabilizacji pa\u0144stw i nie zaprzestan\u0105 pr\u00f3b rakietowych. Musimy postawi\u0107 bezpiecze\u0144stwo na pierwszym miejscu\" - zaznaczy\u0142a. Doda\u0142a, \u017ce inwestycje w obron\u0119 przynosz\u0105 efekt tak\u017ce w czasie pandemii, bo wojsko odgrywa wa\u017cn\u0105 rol\u0119 w udzielaniu pomocy humanitarnej i zapewnieniu kluczowego sprz\u0119tu.\n\nAmerykanka stwierdzi\u0142a przy tym, \u017ce NATO sta\u0142o si\u0119 jednym z g\u0142\u00f3wnych punkt\u00f3w koordynacji dzia\u0142a\u0144 mi\u0119dzy sojusznikami w czasie pandemii.\n\nWitaj\u0105c najnowszego cz\u0142onka NATO - Macedoni\u0119 P\u00f3\u0142nocn\u0105 - przedstawicielka Waszyngtonu zapowiedzia\u0142a, \u017ce drzwi sojuszu s\u0105 ca\u0142y czas otwarte, tak\u017ce dla pa\u0144stw takich jak Ukraina, Gruzja, czy Bo\u015bnia i Hercegowina.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Stany, Zjednoczone, pozostaj\u0105, absolutnie, zaanga\u017cowane, bezpiecze\u0144stwo, Europie, zamierzaj\u0105, wycofywa\u0107, \u017co\u0142nierzy, Polski, innych, kraj\u00f3w, powiedzia\u0142a, \u015brod\u0119, Bailey, Hutchinson, ambasador", "twitter": {"description": "Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a w \u015brod\u0119 Kay Bailey Hutchinson, ambasador USA przy NATO.", "card": "summary_large_image"}, "Description": "Pandemia spowoduje wycofanie wojsk USA z Polski? Ambasador odpowiada - Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a w \u015brod\u0119 Kay Bailey Hutchinson, ambasador USA przy NATO.", "og": {"type": "article", "title": "Pandemia spowoduje wycofanie wojsk USA z Polski? Ambasador odpowiada", "description": "Kliknij i zobacz wi\u0119cej.", "image": "https://i.iplsc.com/-/0009YZGZFG1RUYBN-C411.jpg", "url": "https://fakty.interia.pl/swiat/news-pandemia-spowoduje-wycofanie-wojsk-usa-z-polski-ambasador-od,nId,4415706"}, "news_keywords": "fakty.interia.pl, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/swiat/news-pandemia-spowoduje-wycofanie-wojsk-usa-z-polski-ambasador-od,nId,4415706"}