{"source_url": "http://www.avellinotoday.it", "url": "http://www.avellinotoday.it/cronaca/maxi-truffa-inps-coinvolti-soggetti-irpini.html", "title": "Maxi truffa ai danni dell'Inps, coinvolti anche soggetti irpini", "top_image": "http://www.avellinotoday.it/~media/horizontal-hi/43666100001980/napoli-guardia-di-finanza-sequestri-evasione-fiscale-650x412-2.jpg", "meta_img": "http://www.avellinotoday.it/~media/horizontal-hi/43666100001980/napoli-guardia-di-finanza-sequestri-evasione-fiscale-650x412-2.jpg", "images": ["http://3.citynews.stgy.ovh/~shared/images/v2015/avatars/citynews-avellinotoday.png", "http://www.avellinotoday.it/~shared/do/~/count/?7Ow2_niYOtMHWQVFYM84gsXjz3GTg1I8zx784q6teuSIV58z0qByjdVqctQ7KbeS4IOjeaeYskLGrkei_gmnd7z81mnkH1kNz7SrBL2KCBqcXROOFQ3JEG9quiBVOj6LOZZKScHoUDBD43uG5sYdNbaqscAB", "http://1.citynews.stgy.ovh/~shared/images/v2015/brands/today-logo.svg", "http://www.avellinotoday.it/~media/horizontal-hi/43666100001980/napoli-guardia-di-finanza-sequestri-evasione-fiscale-650x412-2.jpg", "http://3.citynews.stgy.ovh/~shared/images/v2015/icons/badge-google.png", "http://1.citynews-citynews.stgy.ovh/images/cn-horizontal-simple-full-10years.png", "http://3.citynews.stgy.ovh/~shared/images/v4/elementi/mappa-sud.gif", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://b.scorecardresearch.com/p?c1=2&c2=9751734&cs_ucfr=0&cv=2.0&cj=1", "http://1.citynews.stgy.ovh/~shared/images/v2015/icons/badge-apple.svg", "http://1.citynews-avellinotoday.stgy.ovh/~media/horizontal-hi/18667983408698/movie_20200116_190132-2.jpg"], "movies": [], "text": "Maxi operazione alle prime luci dell\u2019alba. E una delle operazioni pi\u00f9 corpose condotte finora dalla Guardia di Finanza: 248 capi d\u2019imputazione, 110 indagati per truffa ai danni dello Stato, reati tributari e riciclaggio, 10 misure cautelari eseguite, circa 60 Fiamme Gialle impiegate. Sono stati passati al setaccio 300 contratti di assunzione, migliaia di settimane lavorative fittiziamente registrate. Tra le persone coinvolte tra cui figurano anche soggetti di Avellino, San Potito Ultra, Capriglia, Nusco, Atripalda, Monteforte, Chianche, Salza Irpina, Taurasi e Roccabascerana.\n\nNella mattinata odierna, all\u2019esito di un\u2019indagine coordinata dalla Procura della Repubblica di Benevento, militari del Gruppo del Comando provinciale della Guardia di Finanza di Benevento hanno dato esecuzione all\u2019ordinanza con cui il Giudice per le Indagini Preliminari di Benevento, su richiesta della Procura, ha disposto l\u2019applicazione di dieci misure cautelari personali e di misure reali. La complessa e articolata attivit\u00e0 di indagine, scaturita da uno specifico servizio in materia di lavoro sommerso, ha consentito di accertare la sussistenza di un grave quadro indiziario a carico di una vera e propria associazione per delinquere volta a perpetrare una serie indeterminata di reati ed, in particolare, di delitti fiscali e di truffe aggravate per il conseguimento di erogazioni pubbliche ai danni dell\u2019I.N.P.S. e ai danni dello Stato, condotte delittuose i cui proventi costituivano a loro volta oggetto di condotte di riciclaggio e di auto-riciclaggio.\n\nNel corso della corposa attivit\u00e0 investigativa, fondata su attivit\u00e0 di intercettazione, perquisizioni ed analisi del contenuto dei dispositivi sequestrati agli indagati, di acquisizione documentale e di escussione delle persone informate sui fatti, si \u00e8 infatti avuto modo di verificare che le suddette condotte delittuose sono state poste in essere mediante la costituzione e/o la gestione di molteplici societ\u00e0 (ben 17), tutte riconducibili di fatto allo stesso sodalizio criminale e quasi tutte, in concreto, non operative e utilizzate precipuamente per finalit\u00e0 elusive. Per un verso le societ\u00e0 erano tutte strumentali all\u2019emissione e all\u2019utilizzo di fatture per operazioni inesistenti e quindi ai fini di evasione, per altro verso venivano adoperate per la fittizia assunzione di personale, stante l\u2019assenza di attivit\u00e0 lavorativa concretamente prestata, al solo fine di consentire la percezione indebita di indennit\u00e0 di disoccupazione in seguito al licenziamento (anch\u2019esso fittizio) e il conseguimento di settimane utili ai fini pensionistici, cos\u00ec sostanzialmente creando crediti di imposta a favore delle societ\u00e0 da compensare con ritenute previdenziali ed assistenziali scaturenti dalle assunzioni presso le stesse di numerose persone.\n\nTutti i soggetti assunti dalle anzidette societ\u00e0, a distanza di un lasso temporale utile a far maturare i diritti previsti dalla normativa vigente, venivano licenziati ed invitati a presentare domanda di indennit\u00e0 di disoccupazione che, una volta indebitamente ottenuta e accreditata, veniva dagli stessi riversata nelle mani del sodalizio criminoso: il tutto mediante una struttura organizzativa complessa e articolata con suddivisione di ruoli e compiti ben precisi tra gli indagati, con una gestione pianificata nei minimi dettagli e mediante tecniche ed espedienti ben collaudati nel tempo cos\u00ec come \u00e8 emerso dall\u2019attivit\u00e0 di perquisizione e analisi del materiale sequestrato, rendendo di fatto possibile che gli stessi agissero indisturbati per quasi tutto un decennio. Alla base dell\u2019organizzazione \u00e8 stata pertanto sfruttata la collaborazione di centinaia di soggetti che, in cambio di una piccola percentuale dell\u2019indennit\u00e0 indebitamente percepita e della conseguente opportunit\u00e0 di ritrovarsi contributi figurativi e settimane lavorative, si \u00e8 prestata a farsi assumere e licenziare e a presentare domanda per conseguire le indennit\u00e0 di disoccupazione che venivano accreditate sui conti correnti accesi dai beneficiari e poi versate in tutto o in parte ai vertici dell\u2019associazione.\n\nFondamentale si \u00e8 rivelato altres\u00ec il ruolo di coloro ai quali sono state intestate le societ\u00e0 e che hanno di fatto reso possibile la commissione di molteplici reati fiscali e di plurime truffe e che ora si rendevano disponibili per ogni operazione anche simulata e atto necessario per il conseguimento delle finalit\u00e0 illecite dell\u2019associazione, ora si recavano presso istituti bancari, emettevano assegni, firmavano documenti, effettuavano movimentazioni bancarie e facevano transitare sui propri conti correnti i proventi dell\u2019attivit\u00e0 delittuosa, compiendo operazioni volte a dissimularne la relativa provenienza, ora procacciavano nominativi utili ai fini delle assunzioni. Prezioso si \u00e8 cos\u00ec rivelato il contributo, nell\u2019ambito dell\u2019associazione, dei \u201cprestanome\u201d, soggetti prevalentemente provenienti da contesti sociali di disagio, da fasce deboli della popolazione disposte a tutto per pochi soldi, facilmente circonvenibili e senza nulla da perdere, atteso che trattasi di soggetti senza reddito e occupazione lavorativa, alcuni dei quali con precedenti penali specifici e disposti alla commissione di qualsivoglia reato per guadagnare la giornata (finanche per percepire denaro per le sigarette e/o pagamento delle varie bollette e per l\u2019acquisto di beni di prima necessit\u00e0). Parimenti essenziale per il funzionamento del meccanismo fraudolento \u00e8 stata l\u2019opera di chi ha rivestito la qualit\u00e0 di consulente del lavoro delle societ\u00e0 del sodalizio, mettendo a disposizione la propria attivit\u00e0 professionale, in particolare consentendo di avviare e perfezionare la procedura finalizzata al conseguimento delle indebite indennit\u00e0 di disoccupazione.\n\nRisalendo nella struttura piramidale della compagine associativa, basilare \u00e8 stato il contributo degli organizzatori, i quali, a vario titolo, hanno coadiuvato il promotore, ora curando sistematicamente l\u2019attivit\u00e0 di gestione dell\u2019intero apparato societario e la tenuta della relativa contabilit\u00e0, predisponendo tutta la documentazione necessaria per la commissione delle truffe e dei reati fiscali, ora rappresentando legalmente le societ\u00e0, ora procacciando nominativi utili per le assunzioni, ora gestendo, istruendo e accompagnando i prestanome ogniqualvolta si rendesse necessario, ora fungendo da referenti esterni per l\u2019associazione, ora occupandosi della riscossione delle stesse indennit\u00e0 di disoccupazione. Infine, ruolo di assoluto rilievo \u00e8 stato ricoperto dal promotore dell\u2019associazione, reale dominus di tutta l\u2019attivit\u00e0, nonch\u00e9 fulcro della gestione aziendale di tutte le societ\u00e0 e ideatore di tutto il meccanismo fraudolento, controllando di fatto l\u2019intero apparato in modo puntuale, anche pianificando strategie difensive in caso di controlli fiscali, nonch\u00e9 assumendo ogni decisione e impartendo direttive ai suoi sodali in ordine alla gestione delle societ\u00e0, coordinando ogni operazione e beneficiando dei proventi dell\u2019attivit\u00e0 delittuosa, di cui risultava ultimo collettore, attraverso condotte di riciclaggio degli altri indagati e di auto-riciclaggio. Nei confronti del promotore e degli organizzatori dell\u2019associazione, cinque persone, \u00e8 stata disposta dal gip l\u2019applicazione della misura degli arresti domiciliari, laddove nei confronti degli ulteriori compartecipi dell\u2019associazione, altri cinque, \u00e8 stata disposta la misura dell\u2019obbligo di presentazione alla polizia giudiziaria. All\u2019esito delle attivit\u00e0 espletate e dei conteggi effettuati dall\u2019I.n.p.s., \u00e8 stato possibile accertare l\u2019enorme portata del meccanismo fraudolento attuato dagli indagati e del giro illecito di \u201caffari\u201d che ne \u00e8 derivato, risultando innanzitutto coinvolte a vario titolo nelle ipotesi truffaldine pi\u00f9 di 100 persone, almeno 17 le societ\u00e0 utilizzate per le fittizie assunzioni, pi\u00f9 di 200 i rapporti di lavoro fittizi instaurati, ma soprattutto che l\u2019I.N.P.S. ha erogato, a far data quanto meno dal 2013, somme non dovute per indennit\u00e0 di disoccupazione per un importo complessivo pari a \u20ac 1.037.569,92 e che le settimane complessive accumulate illecitamente a fini pensionistici risultano essere pari a 11361 pari a circa 218 anni contributivi. Allo stesso tempo, attraverso l\u2019utilizzo e l\u2019emissione di fatture per operazioni inesistenti e la commissione di molteplici delitti fiscali, l\u2019intero meccanismo fraudolento architettato ha consentito di evadere un\u2019imposta complessiva pari a \u20ac 2.687.254,28. Infine, i proventi dei predetti delitti venivano di volta in volta trasferiti su conti correnti intestati ad altre persone riconducibili comunque all\u2019associazione, attraverso una pluralit\u00e0 di movimentazioni bancarie effettuate tra persone fisiche e giuridiche, in modo da ostacolarne l\u2019accertamento della provenienza delittuosa: dagli accertamenti bancari effettuati nel corso delle indagini emergeva, in particolare, che gran parte delle somme, dopo una serie di operazioni e trasferimenti, confluivano su conti correnti situati all\u2019estero ovvero Malta e Lussemburgo. In relazione ai predetti fatti \u00e8 stata data altres\u00ec esecuzione al sequestro preventivo, disposto dal gip, anche per equivalente del profitto dei reati tributari e delle truffe fino alla concorrenza del valore complessivo di \u20ac 3.724.824,20, nonch\u00e9 al sequestro delle 17 societ\u00e0 utilizzate per la commissione dei suddetti reati, mentre si sta tuttora procedendo, mediante coordinamento con Eurojust, al sequestro dei conti correnti aperti all\u2019estero. Non pu\u00f2 che sottolinearsi, a completamento dell\u2019allarmante quadro emerso, la peculiare pericolosit\u00e0 degli indagati: nel corso dell\u2019attivit\u00e0 investigativa hanno dimostrato, non solo particolare scaltrezza e abilit\u00e0, ma anche un atteggiamento del tutto sprezzante nei confronti della legge e del sistema giudiziario, continuando a delinquere, noncuranti dei controlli e delle indagini in corso, che gi\u00e0 peraltro conoscevano, e provvedendo ad eliminare file e documenti finanche oggi nella fase di esecuzione delle misure, precostituendosi prove a discarico (avevano predisposto un memorandum per ogni lavoratore, predisponendo anche il contenuto delle dichiarazioni da rendere all\u2019autorit\u00e0 giudiziaria, il tutto contenuto in una penna usb di cui si disfacevano nel corso della prima perquisizione) nonch\u00e9 disponendo, in modo particolarmente allarmante, di canali privilegiati di acquisizione di notizie segrete relative alle indagini con particolare riferimento alle intercettazioni autorizzate nei loro confronti che provvedevano a neutralizzare sia pure parzialmente.", "keywords": [], "meta_keywords": ["Guardia di Finanza", "truffa all'Inps", ""], "tags": ["truffa all'Inps", "Guardia di Finanza"], "authors": [], "publish_date": null, "summary": "", "article_html": "", "meta_description": "Operazione della Guardia di Finanza: 110 indagati per truffa ai danni dello Stato", "meta_lang": "it", "meta_favicon": "http://3.citynews-avellinotoday.stgy.ovh/images/v2015/brand/favicon.png", "meta_data": {"title": "Maxi truffa ai danni dell'Inps, coinvolti anche soggetti irpini", "description": "Operazione della Guardia di Finanza: 110 indagati per truffa ai danni dello Stato", "keywords": "Guardia di Finanza, truffa all'Inps,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1203745686, affiliate-data=ct=smart-banner&pt=408258, app-argument=http://www.avellinotoday.it/cronaca/maxi-truffa-inps-coinvolti-soggetti-irpini.html", "theme-color": "#50AE55", "msapplication-navbutton-color": "#50AE55", "msapplication-TileColor": "#50AE55", "og": {"title": "Maxi truffa ai danni dell'Inps, coinvolti anche soggetti irpini", "description": "Operazione della Guardia di Finanza: 110 indagati per truffa ai danni dello Stato", "image": {"identifier": "http://www.avellinotoday.it/~media/horizontal-hi/43666100001980/napoli-guardia-di-finanza-sequestri-evasione-fiscale-650x412-2.jpg", "width": 1000, "height": 563}, "url": "http://www.avellinotoday.it/cronaca/maxi-truffa-inps-coinvolti-soggetti-irpini.html", "site_name": "AvellinoToday", "type": "article"}, "fb": {"pages": 639059976225087}}, "canonical_link": "http://www.avellinotoday.it/cronaca/maxi-truffa-inps-coinvolti-soggetti-irpini.html"}