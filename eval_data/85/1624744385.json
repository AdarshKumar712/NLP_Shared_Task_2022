{"source_url": "https://web.archive.org", "url": "https://web.archive.org/web/20210512064943id_/https://www.polsatnews.pl/wiadomosc/2020-06-03/lotnisko-w-pyrzowicach-na-europejskiej-liscie-obszarow-zagrozonych-epidemia/", "title": "Lotnisko w Pyrzowicach na europejskiej li\u015bcie obszar\u00f3w zagro\u017conych epidemi\u0105", "top_image": "https://ipla.pluscdn.pl/dituel/cp/uu/uusms4ceaud7s72kwzi81zx456kr1n54.jpg", "meta_img": "https://ipla.pluscdn.pl/dituel/cp/uu/uusms4ceaud7s72kwzi81zx456kr1n54.jpg", "images": ["https://ipla.pluscdn.pl/dituel/cp/pv/pvsfjursceabstyzz9hxnco1uxfsdryi.png", "https://ipla.pluscdn.pl/dituel/cp/uu/uusms4ceaud7s72kwzi81zx456kr1n54.jpg", "https://web.archive.org/templates/pnews2018/build/gfx/logo.svg", "https://ipla.pluscdn.pl/dituel/cp/fg/fgu4ddfk5kdihc7o95873244i3cttv54.JPG", "https://ipla.pluscdn.pl/dituel/cp/h4/h4j1evcksn844a4c7xu7zw49mq49k1n1.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "Pasa\u017cerowie odlatuj\u0105cy z Katowic do Grecji po przylocie zostan\u0105 poddani obowi\u0105zkowej kwarantannie. Port lotniczy w Pyrzowicach, jako jedyny z Polski, znalaz\u0142 si\u0119 na europejskiej li\u015bcie lotnisk o wysokim ryzyku epidemiologicznym.\n\nW pi\u0105tek greckie ministerstwo turystyki poinformowa\u0142o, \u017ce obywatele 29 pa\u0144stw b\u0119d\u0105 od 15 czerwca zwolnieni po przyje\u017adzie do Grecji z odbywania obowi\u0105zkowej kwarantanny w zwi\u0105zku z zagro\u017ceniem koronawirusem. Do tego grona do\u0142\u0105czy\u0142a r\u00f3wnie\u017c Polska, kt\u00f3rej pocz\u0105tkowo na li\u015bcie nie by\u0142o. Losowo wybierane osoby b\u0119d\u0105 jednak poddawane badaniom na obecno\u015b\u0107 koronawirusa.\n\nZOBACZ: Prze\u0142om. Wpuszcz\u0105 Polak\u00f3w do Grecji na wakacje\n\nWyj\u0105tek stanowi katowickie lotnisko w Pyrzowicach. Tury\u015bci przylatuj\u0105cy do Grecji z tego portu zostan\u0105 poddani 7-dniowej kwarantannie.\n\nLotniska o wysokim ryzyku zara\u017cenia si\u0119 koronawirusem\n\nMi\u0119dzynarodowy Port Lotniczy Katowice w Pyrzowicach znalaz\u0142 si\u0119 bowiem na europejskiej li\u015bcie lotnisk o wysokim ryzyku zara\u017cenia si\u0119 koronawirusem. Wytyczne Agencji Unii Europejskiej ds. Bezpiecze\u0144stwa Lotniczego (European Union Aviation Safety Agency - EASA) sporz\u0105dzono na podstawie danych \u015awiatowej Organizacji Zdrowia oraz Europejskiego Centrum ds. Zapobiegania i Kontroli Chor\u00f3b.\n\nR\u00f3wnie\u017c w Polsce \u015bl\u0105skie lotnisko zosta\u0142o potraktowane bardziej restrykcyjnie. LOT, kt\u00f3ry przywr\u00f3ci\u0142 ruch krajowy do o\u015bmiu krajowych port\u00f3w lotniczych, w rozk\u0142adzie na pierwsze dwa tygodnie czerwca nie uwzgl\u0119dni\u0142 lotniska w Pyrzowicach. Loty krajowe mia\u0142y na nie powr\u00f3ci\u0107 15 czerwca. W poniedzia\u0142ek jednak poinformowano, \u017ce ta sytuacja potrwa do 19 czerwca.\n\nPowodem jest wci\u0105\u017c du\u017ca liczba stwierdzanych nowych przypadk\u00f3w zaka\u017cenia koronawirusem w woj. \u015bl\u0105skim.\n\nRzecznik prasowy lotniska: spe\u0142niamy wszystkie wymogi\n\n- Nasze lotnisko ju\u017c od 1 czerwca jest pod ka\u017cdym wzgl\u0119dem przygotowane do odprawy samolot\u00f3w. Spe\u0142niamy wszystkie wymogi re\u017cimu sanitarnego wprowadzone przez Urz\u0105d Lotnictwa Cywilnego oraz G\u0142\u00f3wny Inspektorat Sanitarny - przekonywa\u0142 w rozmowie z polsatnews.pl rzecznik prasowy Katowice Airport Cezary Orzech.\n\nZOBACZ: Bon zamiast pieni\u0119dzy za odwo\u0142any lot? KE grozi procedurami\n\nZgodnie z wytycznymi na lotniskach prowadzone s\u0105 pomiary temperatury przy wej\u015bciu do terminali. Do terminala mog\u0105 wej\u015b\u0107 tylko pasa\u017cerowie z biletami - o ile to mo\u017cliwe nale\u017cy odprawi\u0107 si\u0119 on-line.\n\nNa lotniskach obowi\u0105zuje r\u00f3wnie\u017c dystans spo\u0142eczny rozumiany jako zachowanie 1,5 m odst\u0119pu mi\u0119dzy lud\u017ami. Trzeba tak\u017ce nosi\u0107 maseczk\u0119. Ograniczone jest te\u017c korzystanie z us\u0142ug i obiekt\u00f3w lotniskowych np. plac\u00f3w zabaw, czy palarni.\n\nO\u015bwiadczenie o stanie zdrowia\n\nULC zaznaczy\u0142, \u017ce nowo\u015bci\u0105 jest obowi\u0105zek wype\u0142nienia o\u015bwiadczenia o stanie zdrowia, zgodnie z instrukcj\u0105 przewo\u017anika, jeszcze przed odlotem samolotu.\n\nUrz\u0105d doda\u0142, \u017ce lotniska maj\u0105 zapewni\u0107 dost\u0119p do \u015brodk\u00f3w dezynfekcyjnych oraz p\u0142atnych dyspenser\u00f3w z maseczkami ochronnymi. W celu ograniczenia bezpo\u015bredniego kontaktu mi\u0119dzy pasa\u017cerami a pracownikami lotnisk, np. w punktach informacji, kontroli paszportowej czy odprawy, zainstalowano ekrany ochronne. Pracownicy lotnisk zaopatrzeni s\u0105 w sprz\u0119t ochronny, a terminale regularnie czyszczone i dezynfekowane.\n\nZOBACZ: Maski, wietrzenie i odst\u0119py. Cz\u0119\u015b\u0107 student\u00f3w wraca na uczenie\n\nNa pok\u0142adach samolot\u00f3w personel nosi maseczki oraz r\u0119kawiczki. Pasa\u017cerowie zobowi\u0105zani s\u0105 do zakrywania maseczk\u0105 ust i nosa przez ca\u0142y lot; maseczki powinno zmienia\u0107 si\u0119 co cztery godziny.\n\nOgraniczono serwis pok\u0142adowy, tak by maksymalnie zmniejszy\u0107 bezpo\u015bredni kontakt pasa\u017cer\u00f3w z za\u0142og\u0105. Napoje i przek\u0105ski serwowane s\u0105 w indywidualnych opakowaniach. Pasa\u017cerowie musz\u0105 wype\u0142nia\u0107 Karty Lokalizacji Podr\u00f3\u017cnego przed l\u0105dowaniem.\n\nULC planuje kontrole na lotniskach\n\nUrz\u0105d Lotnictwa Cywilnego zach\u0119ca ponadto do ograniczenia baga\u017cu podr\u0119cznego, a po przylocie bezzw\u0142oczne opuszczenie terminala.\n\nSzef ULC zwr\u00f3ci\u0142 uwag\u0119, \u017ce tylko konsekwentne stosowanie si\u0119 do zalece\u0144 sprawi, \u017ce latanie b\u0119dzie bezpieczne.\n\n- W najbli\u017cszym czasie planujemy kontrole na lotniskach, aby sprawdzi\u0107 egzekwowanie nowych wymaga\u0144. Apeluj\u0119 r\u00f3wnie\u017c do pasa\u017cer\u00f3w o wykonywanie polece\u0144 personelu lotniczego i pracownik\u00f3w lotnisk. Jestem przekonany, \u017ce dzi\u0119ki wsp\u00f3\u0142pracy i wzajemnemu zrozumieniu podr\u00f3\u017c lotnicza przebiegnie szybko i sprawnie - podsumowa\u0142 Samson.\n\nWIDEO - Bursztyn w okolicach Mierzei Wi\u015blanej. \"Gor\u0105czka ba\u0142tyckiego z\u0142ota\" Twoja przegl\u0105darka nie wspiera odtwarzacza wideo...\n\nemi/grz/ PAP, polsatnews.pl", "keywords": [], "meta_keywords": [""], "tags": ["KORONAWIRUS"], "authors": ["Polsat News", "Emi Grz", "Pap"], "publish_date": "Wed Jun  3 00:00:00 2020", "summary": "", "article_html": "", "meta_description": "Pasa\u017cerowie odlatuj\u0105cy z Katowic do Grecji po przylocie zostan\u0105 poddani obowi\u0105zkowej kwarantannie. Port lotniczy w Pyrzowicach, jako jedyny z Polski, znalaz\u0142 si\u0119 na europejskiej li\u015bcie lotnisk o wysokim ryzyku epidemiologicznym.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Pasa\u017cerowie odlatuj\u0105cy z Katowic do Grecji po przylocie zostan\u0105 poddani obowi\u0105zkowej kwarantannie. Port lotniczy w Pyrzowicach, jako jedyny z Polski, znalaz\u0142 si\u0119 na europejskiej li\u015bcie lotnisk o wysokim ryzyku epidemiologicznym.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-06-03/lotnisko-w-pyrzowicach-na-europejskiej-liscie-obszarow-zagrozonych-epidemia/", "title": "Lotnisko w Pyrzowicach na europejskiej li\u015bcie obszar\u00f3w zagro\u017conych epidemi\u0105 - Polsat News", "description": "Pasa\u017cerowie odlatuj\u0105cy z Katowic do Grecji po przylocie zostan\u0105 poddani obowi\u0105zkowej kwarantannie. Port lotniczy w Pyrzowicach, jako jedyny z Polski, znalaz\u0142 si\u0119 na europejskiej li\u015bcie lotnisk o wysokim ryzyku epidemiologicznym.", "image": "https://ipla.pluscdn.pl/dituel/cp/uu/uusms4ceaud7s72kwzi81zx456kr1n54.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-06-03/lotnisko-w-pyrzowicach-na-europejskiej-liscie-obszarow-zagrozonych-epidemia/"}