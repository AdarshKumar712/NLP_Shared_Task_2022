{"source_url": "https://web.archive.org", "url": "https://web.archive.org/web/20200404033848id_/https://wiadomosci.onet.pl/swiat/ambasador-usa-w-nato-koronawirus-nie-wplynie-na-obecnosc-zolnierzy-w-polsce/hrbgns7", "title": "Ambasador USA w NATO: koronawirus nie wp\u0142ynie na obecno\u015b\u0107 \u017co\u0142nierzy w Polsce", "top_image": "https://ocdn.eu/pulscms-transforms/1/sShk9kqTURBXy82YzA4YjE5NTY4MTQ0MTcyYzE0NWQ5Yzc3OWVhOTcwYS5qcGVnk5UDAMyfzRLdzQqckwmmNjFiYjVmBpMFzQI6zQEsgaEwAQ/kay-bailey-hutchinson-ambasador-usa-przy-nato.jpg", "meta_img": "https://ocdn.eu/pulscms-transforms/1/sShk9kqTURBXy82YzA4YjE5NTY4MTQ0MTcyYzE0NWQ5Yzc3OWVhOTcwYS5qcGVnk5UDAMyfzRLdzQqckwmmNjFiYjVmBpMFzQI6zQEsgaEwAQ/kay-bailey-hutchinson-ambasador-usa-przy-nato.jpg", "images": ["https://ocdn.eu/pulscms-transforms/1/bCZk9kqTURBXy82YzA4YjE5NTY4MTQ0MTcyYzE0NWQ5Yzc3OWVhOTcwYS5qcGVnk5UDAMyfzRLdzQqckwXNAxTNAbyTCaY2MWJiNWYGgaEwAQ/kay-bailey-hutchinson-ambasador-usa-przy-nato.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/1.svg", "https://ocdn.eu/pulscms-transforms/1/sShk9kqTURBXy82YzA4YjE5NTY4MTQ0MTcyYzE0NWQ5Yzc3OWVhOTcwYS5qcGVnk5UDAMyfzRLdzQqckwmmNjFiYjVmBpMFzQI6zQEsgaEwAQ/kay-bailey-hutchinson-ambasador-usa-przy-nato.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/8.svg"], "movies": [], "text": "Hutchinson wzi\u0119\u0142a dzi\u015b udzia\u0142 w wirtualnej konferencji prasowej przed jutrzejszym spotkaniem ministr\u00f3w - r\u00f3wnie\u017c wirtualnym - pa\u0144stw NATO. Zapytana, czy pandemia COVID-19 b\u0119dzie mia\u0142a wp\u0142yw na plany wzmocnienie obecno\u015bci wojskowej USA w Polsce, dyplomatka zapewni\u0142a, \u017ce zmiana plan\u00f3w nie wchodzi w gr\u0119.\n\n- To nie jest czas na zmniejszanie liczby \u017co\u0142nierzy. Chcemy ich chroni\u0107, zapewniamy im opiek\u0119. Jeste\u015bmy absolutnie zaanga\u017cowani w bezpiecze\u0144stwo Polski, pa\u0144stw ba\u0142tyckich i naszych sojusznik\u00f3w, ale te\u017c naszych partner\u00f3w, takich jak Ukraina i Gruzja - powiedzia\u0142a Hutchinson. - Nie wprowadzamy \u017cadnych zmian. Z pewno\u015bci\u0105 nie opu\u015bcimy Europy - doda\u0142a.\n\nZapytana o przysz\u0142o\u015b\u0107 wydatk\u00f3w pa\u0144stw Sojuszu w czasie, kiedy rz\u0105dy b\u0119d\u0105 k\u0142a\u015b\u0107 wi\u0119kszy nacisk na ochron\u0119 zdrowia i gospodark\u0119, Hutchinson odpowiedzia\u0142a, \u017ce cho\u0107 rozumie wag\u0119 i trudno\u015b\u0107 problemu, bezpiecze\u0144stwo nadal musi pozosta\u0107 priorytetem.\n\n- Zagro\u017cenia nie ustan\u0105, nasi adwersarze nie zaprzestan\u0105 pr\u00f3b destabilizacji pa\u0144stw i nie zaprzestan\u0105 pr\u00f3b rakietowych. Jako demokracje musimy postawi\u0107 bezpiecze\u0144stwo na pierwszym miejscu - zaznaczy\u0142a. Doda\u0142a, \u017ce inwestycje w obron\u0119 przynosz\u0105 efekt tak\u017ce w czasie pandemii, bo wojsko odgrywa wa\u017cn\u0105 rol\u0119 w udzielaniu pomocy humanitarnej i zapewnieniu kluczowego sprz\u0119tu.\n\nDrzwi do NATO otwarte dla kolejnych pa\u0144stw Europy Wschodniej\n\nAmerykanka stwierdzi\u0142a przy tym, \u017ce NATO sta\u0142o si\u0119 jednym z g\u0142\u00f3wnych punkt\u00f3w koordynacji dzia\u0142a\u0144 mi\u0119dzy sojusznikami w czasie pandemii.\n\nWitaj\u0105c najnowszego cz\u0142onka NATO - Macedoni\u0119 P\u00f3\u0142nocn\u0105 - przedstawicielka Waszyngtonu zapowiedzia\u0142a, \u017ce drzwi sojuszu s\u0105 ca\u0142y czas otwarte, tak\u017ce dla pa\u0144stw takich jak Ukraina, Gruzja, czy Bo\u015bnia i Hercegowina.\n\n(pc)", "keywords": [], "meta_keywords": [""], "tags": [], "authors": [], "publish_date": "Wed Apr  1 16:33:21 2020", "summary": "", "article_html": "", "meta_description": "Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a dzisiaj Kay Bailey Hutchinson, ambasador USA przy NATO.", "meta_lang": "pl", "meta_favicon": "", "meta_data": {"DC.Identifier": "010d7bc9-2f1b-4412-bfc2-6527db078add", "pkg-uuid": "010d7bc9-2f1b-4412-bfc2-6527db078add", "detailType": "article", "serviceUuid": "b177a2c9-166f-4113-9b28-185bbe554807", "description": "Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a dzisiaj Kay Bailey Hutchinson, ambasador USA przy NATO.", "og": {"title": "Ambasador USA w NATO: koronawirus nie wp\u0142ynie na obecno\u015b\u0107 \u017co\u0142nierzy w Polsce", "description": "Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a dzisiaj Kay Bailey Hutchinson, ambasador USA przy NATO.", "image": {"identifier": "https://ocdn.eu/pulscms-transforms/1/sShk9kqTURBXy82YzA4YjE5NTY4MTQ0MTcyYzE0NWQ5Yzc3OWVhOTcwYS5qcGVnk5UDAMyfzRLdzQqckwmmNjFiYjVmBpMFzQI6zQEsgaEwAQ/kay-bailey-hutchinson-ambasador-usa-przy-nato.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-01 16:33:21+0200"}, "fb": {"pages": 185265414715}, "twitter": {"card": "summary_large_image", "description": "Stany Zjednoczone pozostaj\u0105 absolutnie zaanga\u017cowane w bezpiecze\u0144stwo w Europie i nie zamierzaj\u0105 wycofywa\u0107 \u017co\u0142nierzy z Polski ani z innych kraj\u00f3w - powiedzia\u0142a dzisiaj Kay Bailey Hutchinson, ambasador USA przy NATO.", "title": "Ambasador USA w NATO: koronawirus nie wp\u0142ynie na obecno\u015b\u0107 \u017co\u0142nierzy w Polsce", "site": "OnetWiadomosci", "image": "https://ocdn.eu/pulscms-transforms/1/V8TktkqTURBXy82YzA4YjE5NTY4MTQ0MTcyYzE0NWQ5Yzc3OWVhOTcwYS5qcGVnkpUDAMyfzRLdzQqckwXNBLDNAlg"}}, "canonical_link": "https://wiadomosci.onet.pl/swiat/ambasador-usa-w-nato-koronawirus-nie-wplynie-na-obecnosc-zolnierzy-w-polsce/hrbgns7"}