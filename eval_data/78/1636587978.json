{"source_url": "https://web.archive.org", "url": "https://web.archive.org/web/20200618184739id_/https://www.cdt.ch/mondo/trump-firma-il-decreto-vietato-il-soffocamento-DJ2821104", "title": "Trump firma il decreto, vietato il soffocamento", "top_image": "https://www.cdt.ch/binrepository/1280x853/0c0/1279d720/none/798450/ODUR/20200616192102646_1560182_20200616203918.jpg", "meta_img": "https://www.cdt.ch/binrepository/1280x853/0c0/1279d720/none/798450/ODUR/20200616192102646_1560182_20200616203918.jpg", "images": ["https://www.cdt.ch/binrepository/640x464/0c103/640d360/none/798450/UUHS/20200618152129755_1565459_20200618201725.jpg", "https://www.cdt.ch/binrepository/641x427/0c0/640d360/none/798450/WVBB/20200617213949378_1565193_20200618180236.jpg", "https://www.cdt.ch/binrepository/1280x853/0c0/1279d720/none/798450/ODUR/20200616192102646_1560182_20200616203918.jpg", "https://www.cdt.ch/binrepository/640x427/0c0/640d360/none/798450/VLKD/shutterstock-710426032_1565007_20200618165154.jpg", "https://www.cdt.ch/binrepository/641x427/0c67/640d360/none/798450/AHDK/shutterstock-519411367_1565398_20200618191929.jpg", "https://www.cdt.ch/binrepository/960x640/0c0/960d640/none/798450/XWQG/20200616192102646_1560182_20200616203918.jpg", "https://www.cdt.ch/binrepository/640x428/0c67/640d360/none/798450/QYKK/20200604123313597_1565258_20200618183659.jpg"], "movies": [], "text": "Il presidente degli Stati Uniti Donald Trump ha firmato oggi un decreto che ordina una riforma limitata delle forze dell\u2019ordine nel tentativo di rispondere allo storico movimento di rabbia contro le violenze della polizia e il razzismo negli Stati Uniti.\n\nTale decreto include il controverso divieto di soffocamento, tranne \u00abnel caso in cui la vita di un agente di polizia \u00e8 in pericolo\u00bb, ha precisato Trump dopo aver incontrato privatamente famiglie delle vittime di violenze perpetrate dalla polizia o razziste.\n\nEgli \u00abincoraggia\u00bb le migliaia di unit\u00e0 della polizia statunitense ad adottare \u00able norme professionali pi\u00f9 elevate\u00bb, ha detto nel giardino della Casa Bianca.\n\nQueste misure sono tuttavia inferiori a quanto richiesto dai manifestanti che si sono mobilitati dopo la morte dell\u2019afroamericano George Floyd, soffocato da un poliziotto bianco il 25 maggio a Minneapolis.\n\nCon questo decreto Trump ha detto di voler fornire \u00abun futuro sicuro agli americani di tutte le razze, religioni, colori e credo\u00bb.\n\nDavanti a rappresentanti del suo governo, della polizia e dei parlamentari repubblicani, Trump ha ribadito la sua volont\u00e0 di ripristinare \u00abla legge e l\u2019ordine\u00bb, parola d\u2019ordine che ha martellato fin dall\u2019inizio delle manifestazioni. E ha sottolineato che difendere i poliziotti \u00abcoraggiosi\u00bb e rendere giustizia alle famiglie non \u00e8 incompatibile.\n\n\u00abGli americani conoscono la verit\u00e0: senza la polizia c\u2019\u00e8 il caos, senza la legge c\u2019\u00e8 l\u2019anarchia e senza sicurezza c\u2019\u00e8 il disastro\u00bb, ha detto. Trump ha aggiunto di essere \u00abfermamente\u00bb contrario agli sforzi \u00abradicali\u00bb per smantellare i servizi di polizia, come quello annunciato a Minneapolis.\n\nIl decreto presidenziale ordina che i sussidi federali siano riservati alle unit\u00e0 di polizia che dimostrano, attraverso organismi indipendenti, di rispettare \u00abi pi\u00f9 alti standard\u00bb nella \u00abformazione sull\u2019uso della forza e sulle tecniche di disimpegno\u00bb, ha detto.\n\nPrevede inoltre fondi per \u00absostenere gli agenti di polizia\u00bb quando siano confrontati con persone senza fissa dimora o individui con problemi di salute mentale e di dipendenza, ha aggiunto il presidente degli Stati Uniti. Saranno inoltre previsti finanziamenti per gli assistenti sociali \u00abche possono aiutare gli agenti di polizia a gestire questi incontri complessi\u00bb.\n\nTrump ha infine invitato il Congresso a concordare ulteriori misure. Ma un compromesso tra repubblicani e democratici sembra ancora molto lontano. Rispondendo alle richieste della strada, questi ultimi hanno incluso in un disegno di legge il divieto assoluto di soffocamento.\n\n\u00a9CdT.ch - Riproduzione riservata", "keywords": [], "meta_keywords": ["ats"], "tags": ["Uccisione di Minneapolis", "Coronavirus", "ats"], "authors": [], "publish_date": "Tue Jun 16 20:30:30 2020", "summary": "", "article_html": "", "meta_description": "Via libera alla riforma limitata delle forze dell\u2019ordine - La stretta al collo ammessa solo \u00abnel caso in cui la vita di un agente di polizia \u00e8 in pericolo\u00bb", "meta_lang": "it", "meta_favicon": "https://www.cdt.ch/base-portlet/webrsrc/ctxvar/458b309e-b821-4f4f-8a03-613f8a72bf2b.png", "meta_data": {"keywords": "uccisione di minneapolis", "description": "Via libera alla riforma limitata delle forze dell\u2019ordine - La stretta al collo ammessa solo \u00abnel caso in cui la vita di un agente di polizia \u00e8 in pericolo&#187;", "og": {"locale": "it_IT", "title": "Trump firma il decreto, vietato il soffocamento", "description": "Via libera alla riforma limitata delle forze dell\u2019ordine - La stretta al collo ammessa solo \u00abnel caso in cui la vita di un agente di polizia \u00e8 in pericolo\u00bb", "image": "https://www.cdt.ch/binrepository/1280x853/0c0/1279d720/none/798450/ODUR/20200616192102646_1560182_20200616203918.jpg", "type": "Article", "url": "https://www.cdt.ch/mondo/trump-firma-il-decreto-vietato-il-soffocamento-DJ2821104", "site_name": "www.cdt.ch"}, "article": {"section": "Mondo", "published_time": "2020-06-16T20:30:30+0100"}, "ROBOTS": "INDEX, FOLLOW", "viewport": "width=device-width", "twitter": {"card": "summary_large_image"}, "apple-itunes-app": "app-id=501635482", "google-play-app": "app-id=ch.gruppocdt.cdtlive"}, "canonical_link": "https://www.cdt.ch/mondo/trump-firma-il-decreto-vietato-il-soffocamento-DJ2821104"}