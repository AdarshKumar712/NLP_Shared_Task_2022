{"source_url": "https://web.archive.org", "url": "https://web.archive.org/web/20200310164036id_/https://www.haberler.com/sehit-aileleriyle-gorusulerek-hazirlanan-acidan-12996627-haberi/", "title": "\u015eehit aileleriyle g\u00f6r\u00fc\u015f\u00fclerek haz\u0131rlanan \"Ac\u0131dan Erdeme Yolculuk\" adl\u0131 kitap \u00e7\u0131kt\u0131", "top_image": "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg", "meta_img": "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg", "https://web.archive.org/static/img/tasarim/haberler-logo.svg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://b.scorecardresearch.com/p?c1=2&c2=11114222&cv=2.0&cj=1"], "movies": [], "text": "\u015eehit aileleriyle g\u00f6r\u00fc\u015f\u00fclerek haz\u0131rlanan \"Ac\u0131dan Erdeme Yolculuk\" adl\u0131 kitap \u00e7\u0131kt\u0131 Afyon Kocatepe \u00dcniversitesi (AK\u00dc) \u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan, \u015fehit aileleri ve gazilerin ya\u015fad\u0131klar\u0131 travma sonras\u0131nda, dinin \u00fczerlerindeki etkisini ara\u015ft\u0131rd\u0131.\n\nAfyon Kocatepe \u00dcniversitesi (AK\u00dc) \u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan, \u015fehit aileleri ve gazilerin ya\u015fad\u0131klar\u0131 travma sonras\u0131nda, dinin \u00fczerlerindeki etkisini ara\u015ft\u0131rd\u0131.\n\nDini hayat\u0131n insan psikolojisi \u00fczerinde etkisi konusunda ara\u015ft\u0131rmalar y\u00fcr\u00fcten Do\u011fan, 50 ev ziyareti ger\u00e7ekle\u015ftirip, 159 \u015fehit ailesi ve gaziyle anket yaparak, elde etti\u011fi bilimsel verileri kitap haline getirdi.\n\nDo\u011fan, \"Ac\u0131dan Erdeme Yolculuk\" adl\u0131 kitab\u0131n\u0131 T\u00fcrkiye Harp Malul\u00fc Gaziler \u015eehit Dul ve Yetimleri Derne\u011fi Afyonkarahisar \u015eubesi'nde imzalayarak \u015fehit aileleri ve gazilere takdim etti.\n\n\u0130lk imzalad\u0131\u011f\u0131 kitab\u0131 Dernek Ba\u015fkan\u0131 \u0130smail Kumarta\u015fl\u0131'ya takdim eden Do\u011fan, ara\u015ft\u0131rma a\u015famas\u0131nda kendisine destek oldu\u011fu i\u00e7in de te\u015fekk\u00fcr etti.\n\nDernek Ba\u015fkan\u0131 Kumarta\u015fl\u0131, yapt\u0131\u011f\u0131 konu\u015fmada, \u015fehit aileleri ve gazilerin travma ya\u015fayan ki\u015filer oldu\u011funu belirtti.\n\nAilelerinin o\u011flunun \u015fehit oldu\u011fu haberini ald\u0131\u011f\u0131 zaman ayr\u0131 bir travma ya\u015fad\u0131\u011f\u0131na dikkat \u00e7eken Kumarta\u015fl\u0131, \u015f\u00f6yle konu\u015ftu:\n\n\"Gazilerimiz yine yaraland\u0131\u011f\u0131 g\u00fcnden itibaren ayr\u0131 bir travma ya\u015f\u0131yorlar. Bu s\u00fcre\u00e7te bir tak\u0131m psikolojik de\u011fi\u015fiklikler ya\u015f\u0131yoruz. Hastanelerde tedavi g\u00f6rd\u00fc\u011f\u00fcm\u00fcz s\u00fcre i\u00e7erinde bize \u00e7ok anketler getirildi. T\u0131bbi olarak bizler travma sonras\u0131 stres bozuklu\u011fuyla ilgili bir \u00e7ok ara\u015ft\u0131rma g\u00f6rd\u00fck. Hep t\u0131bbi y\u00f6nden incelemesi yap\u0131lm\u0131\u015ft\u0131. Mebrure hocam\u0131z bir g\u00fcn bize geldi, \u0130slami a\u00e7\u0131dan bu travman\u0131n bizlerde ne \u015fekilde de\u011fi\u015fiklik olu\u015fturdu\u011funu ara\u015ft\u0131rmak istedi\u011fini s\u00f6yledi. B\u00f6yle bir \u00e7al\u0131\u015fman\u0131n bizim kar\u015f\u0131m\u0131za ilk defa geldi\u011fini g\u00f6rd\u00fck. Hocam\u0131z\u0131n emeklerine sa\u011fl\u0131k, baya uzun zamand\u0131r \u00e7al\u0131\u015f\u0131yordu. \u0130limizdeki bir\u00e7ok \u015fehit ailesi ve gazilerimiz ile g\u00f6r\u00fc\u015ft\u00fc. \u00c7al\u0131\u015fmalar\u0131n sonunda da Ac\u0131dan Erdeme Yolculuk isimli kitab\u0131n\u0131 haz\u0131rlad\u0131 ve ilk takdimi bize yapt\u0131.\"\n\n\"G\u00fczel bir ara\u015ft\u0131rma oldu ailelerimiz bizi \u00e7ok g\u00fczel kar\u015f\u0131lad\u0131\"\n\n\u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan da dinin insan psikolojisi \u00fczerindeki etkilerini ara\u015ft\u0131rd\u0131klar\u0131n\u0131 kaydetti.\n\nDo\u011fan, bilimsel bir ara\u015ft\u0131rma y\u00fcr\u00fcterek \u015fehit aileleri ve gazilerin ya\u015fad\u0131klar\u0131 travma sonras\u0131 dinin \u00fczerlerindeki etkisini ara\u015ft\u0131rd\u0131klar\u0131n s\u00f6yledi.\n\nBu ara\u015ft\u0131rmay\u0131 yapmak i\u00e7in gerekli yetkili ki\u015filerden izinlerini ald\u0131klar\u0131n\u0131 kaydeden Do\u011fan, \u015f\u00f6yle devam etti:\n\n\"\u015eehit yak\u0131nlar\u0131m\u0131z ve gaziler travma ya\u015fad\u0131klar\u0131 i\u00e7in hassas gruplar. Onlar\u0131 rahats\u0131z edecek herhangi bir durumdan uzak durmak gerekiyor. Etik a\u00e7\u0131dan gerekli izinleri ald\u0131k. \u015eehit ailelerimize ve gazilere ziyaretler yaparak 50 kadar ev ziyareti yapt\u0131k. \u00c7al\u0131\u015fanlar\u0131 i\u015fyerlerinde ziyaret ettik. \u00c7al\u0131\u015fmam\u0131z\u0131n 2 aya\u011f\u0131 oldu. Birinci aya\u011f\u0131nda nicel ara\u015ft\u0131rma yapt\u0131k. Bu ara\u015ft\u0131rmam\u0131zda anket uygulamas\u0131 yapt\u0131k. Daha sonra bu anketlerden elde etti\u011fimiz konumuz travma sonras\u0131 geli\u015fim ve bunun \u00fczerindeki dini hayat\u0131n etkisi. Zaten travma sonras\u0131 geli\u015fimin boyutlar\u0131ndan bir tanesi de manevi geli\u015fim. Bunu incelemek \u00fczere ziyaretlerimizi yapt\u0131k. G\u00fczel bir ara\u015ft\u0131rma oldu ailelerimiz bizi \u00e7ok g\u00fczel kar\u015f\u0131lad\u0131.\"\n\nAra\u015ft\u0131rmalar sonucunda travma sonras\u0131 dinin ki\u015fiye olumlu etkilerinin oldu\u011funu tespit ettiklerini savunan Do\u011fan, \"\u00c7al\u0131\u015fmam\u0131z\u0131 biraz daha derinle\u015ftirmek i\u00e7in nitel ara\u015ft\u0131rma yapt\u0131k. M\u00fclakatlar da yaparak daha derinlemesine incelemeyi esas ald\u0131k. Sonu\u00e7 olarak ailelerimizde ciddi anlamda travma sonras\u0131nda dini hayat\u0131n katk\u0131s\u0131n\u0131n olumlu oldu\u011funu tespit ettik. Bizzat kendilerinin ifadeleri de var.\" dedi.\n\nKaynak: AA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Afyon Kocatepe \u00dcniversitesi (AK\u00dc) \u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan, \u015fehit aileleri ve gazilerin ya\u015fad\u0131klar\u0131 travma sonras\u0131nda, dinin \u00fczerlerindeki etkisini ara\u015ft\u0131rd\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "Afyon Kocatepe \u00dcniversitesi (AK\u00dc) \u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan, \u015fehit aileleri ve gazilerin ya\u015fad\u0131klar\u0131 travma sonras\u0131nda, dinin \u00fczerlerindeki etkisini ara\u015ft\u0131rd\u0131.", "keywords": "Afyon, G\u00fcncel", "image": "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg", "medium": "news", "dateCreated": "2020-03-09T15:30:20+03:00", "dateUpdated": "2020-03-09T15:30:20+03:00", "msapplication-starturl": "https://www.haberler.com", "article": {"id": 12996627, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Afyon, G\u00fcncel"}, "og": {"url": "https://www.haberler.com/sehit-aileleriyle-gorusulerek-hazirlanan-acidan-12996627-haberi/", "site_name": "Haberler.com", "locale": "tr_TR", "type": "article", "title": "\u015eehit aileleriyle g\u00f6r\u00fc\u015f\u00fclerek haz\u0131rlanan 'Ac\u0131dan Erdeme Yolculuk' adl\u0131 kitap \u00e7\u0131kt\u0131", "description": "Afyon Kocatepe \u00dcniversitesi (AK\u00dc) \u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan, \u015fehit aileleri ve gazilerin ya\u015fad\u0131klar\u0131 travma sonras\u0131nda, dinin \u00fczerlerindeki etkisini ara\u015ft\u0131rd\u0131.", "image": {"identifier": "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg", "secure_url": "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/sehit-aileleriyle-gorusulerek-hazirlanan-acidan-12996627-haberi/", "card": "summary_large_image", "site": "Haberler", "title": "\u015eehit aileleriyle g\u00f6r\u00fc\u015f\u00fclerek haz\u0131rlanan 'Ac\u0131dan Erdeme Yolculuk' adl\u0131 kitap \u00e7\u0131kt\u0131", "description": "Afyon Kocatepe \u00dcniversitesi (AK\u00dc) \u0130slami \u0130limleri Fak\u00fcltesi Dr. \u00d6\u011fretim \u00dcyesi Mebrure Do\u011fan, \u015fehit aileleri ve gazilerin ya\u015fad\u0131klar\u0131 travma sonras\u0131nda, dinin \u00fczerlerindeki etkisini ara\u015ft\u0131rd\u0131.", "image": "https://foto.haberler.com/haber/2020/03/09/sehit-aileleriyle-gorusulerek-hazirlanan-acid-12996627_local.jpg"}, "viewport": "width=device-width, initial-scale=0, user-scalable=yes, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/sehit-aileleriyle-gorusulerek-hazirlanan-acidan-12996627-haberi/"}