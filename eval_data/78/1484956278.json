{"source_url": "https://web.archive.org", "url": "https://web.archive.org/web/20200114031017id_/http://www.ilgiornale.it/news/politica/famiglia-cristiana-elogia-tolo-tolo-e-attacca-sovranisti-e-1806325.html", "title": "Famiglia Cristiana: \"Salvini veda Tolo Tolo e non scimmiotti il Papa\"", "top_image": "http://www.ilgiornale.it/sites/default/files/foto/2019/12/31/1577783287-tolo-tolo.jpg", "meta_img": "http://www.ilgiornale.it/sites/default/files/foto/2019/12/31/1577783287-tolo-tolo.jpg", "images": ["https://web.archive.org/sites/default/files/spazio_curvo%20%283%29.jpg", "http://www.ilgiornale.it/sites/default/files/styles/large/public/foto/2019/12/31/1577783287-tolo-tolo.jpg", "http://www.ilgiornale.it/sites/default/files/styles/thumbnail/public/pictures/T1RJM016Yz0-Ti%20amo.png", "http://www.ilgiornale.it/sites/default/files/styles/thumbnail/public/pictures/T0RjME5Uaz0-pierogobetti.jpeg", "http://www.shinystat.com/cgi-bin/shinystat.cgi?USER=mdilgiornale&P=2", "http://www.ilgiornale.it/sites/default/files/styles/thumbnail/public/pictures/TVRFNU9UZzU-Screen%20Shot%202018-09-04%20at%2009.43.10.png", "https://web.archive.org/sites/default/modules/ilg_logo/img/logo_interne.png", "http://www.ilgiornale.it/sites/default/files/styles/thumbnail/public/pictures/picture-15409-1360084075.jpg", "https://web.archive.org/sites/default/modules/ilg_firme/img/691.png", "http://www.ilgiornale.it/sites/default/files/styles/thumbnail/public/pictures/TVRNeE1qazE-images%20%281%29.jpg", "http://mediasetitalia01.wt-eu02.net/769396664005295/wt.pl?p=328,0", "https://web.archive.org/sites/default/modules/ilg_firme/img/475.png", "https://web.archive.org/sites/all/themes/ilgiornaledefault05/img/mobile_icon.png", "http://secure-it.imrworldwide.com/cgi-bin/m?ci=mediamond-it&cg=0", "http://www.ilgiornale.it/sites/default/files/styles/thumbnail/public/pictures/TXpNek1UTT0-getmedia.php_.jpeg", "http://www.ilgiornale.it/sites/default/files/styles/thumbnail/public/pictures/TXpZMk1nPT0-BerninGLSelfportrait2Borghese.jpg", "http://www.ilgiornale.it/sites/default/files/foto/2019/12/31/1577783287-tolo-tolo.jpg", "http://www.ilgiornale.it/sites/default/files/styles/thumbnail/public/pictures/TmpNeE5UUT0-Bandiera_animata_flag_Venezia_Repubblica_mercantile.gif", "https://web.archive.org/sites/all/themes/ilgiornaledefault05/img/rss_mini.png", "http://www.ilgiornale.it/sites/default/files/styles/thumbnail/public/pictures/TVRFMU1qSTU-14199587_1208438205844360_8399970900699557989_n.jpg", "http://www.ilgiornale.it/sites/default/files/styles/thumbnail/public/pictures/TXpjeU5qVTE-Immagine2.png"], "movies": [], "text": "Famiglia Cristiana non perde l\u2019occasione e, sfruttando l\u2019uscita al cinema di ''Tolo Tolo'' di Checco Zalone, lancia un durissimo attacco ai sovranisti, a coloro che chiedono semplicemente un freno all\u2019immigrazione incontrollata e, ovviamente, a Matteo Salvini colpevole anche di aver preso in giro Papa Francesco per la sua discutibile e violenta reazione avuta con una fedele un po\u2019 troppo esagitata.\n\n''Ecco perch\u00e9 Matteo Salvini invece di scimmiottare Papa Francesco e baciare rosari in pubblico, dovrebbe andare a vedere Tolo Tolo di Checco Zalone''. Questo \u00e8 il tweet con cui il giornale dei Paolini accompagna il lungo post di Francesco Anfossi. Quest\u2019ultimo si sofferma sul film da ieri nelle sale e, in modo netto, dichiara di apprezzare la pellicola perch\u00e9 sulla questione migranti racconta ''la disperazione di chi ha perso tutto''.\n\nAnfossi si rivolge direttamente al leader della Lega augurandosi che abbia il tempo di vederlo '' tra un rosario baciato in pubblico e uno scimmiottamento del Papa sulle nevi''. Ma non basta. Il suo messaggio \u00e8 rivolto ad un pubblico ben pi\u00f9 ampio. ''Spero anche che lo leggano tutti i leghisti, i sovranisti, i grillini, gli xenofobi, i machisti, i fascisti, i celoduristi, le Meloni e i Grillo e tutti coloro che gridano all'invasione per raccattare voti. Con l'ultimo film avevo scritto che questo Alberto Sordi postmoderno racconta l'Italia pi\u00f9 di Ilvo Diamanti e Giuseppe de Rita. Lo fa anche in questo'' , si legge in un altro passaggio del post.\n\nAnfossi sottolinea, inoltre, come il film ''racconta l'Italia di oggi, il dramma del Sud, la miseria di una classe politica incapace di guardare al bene comune e soprattutto l'origine della tragedia dei migranti, la causa che li spinge a cercare miglior fortuna in Europa: la disperazione di chi ha perso tutto''.\n\nEcco perch\u00e9 #matteosalvini invece di scimmiottare #PapaFrancesco e baciare rosari in pubblico, dovrebbe andare a vedere #ToloTolo di #CheccoZalone https://t.co/MQ6dYW6oN8 \u2014 Famiglia Cristiana (@fam_cristiana) 2 gennaio 2020\n\nPer l\u2019autore del post, \u201cTolo Tolo\u201d ha anche un altro merito: quello di raccontarel\u2019invasione degli immigrati, che secondo Anfossi non c\u2019\u00e8, partendo dal fondo: ''Per capire il dramma dei rifugiati basta mettersi nei loro panni, un metodo evangelico. Papa Francesco lo dice sempre, puntandosi il dito sul petto: \u201cMi accompagna spesso una domanda: perch\u00e9 loro e non io?''.\n\n''Eccola l\u2019essenza del sovranismo- ha continuato il saggista nella sua invettiva politica- il resto sono tutte scuse buone per giustificare questa pretestuosa visione nazionalista, che in fondo \u00e8 solo ottusamente egoista\u201d. Per lo scrittore, \u201cse i fatti ci contraddicono ci sono sempre le fake news, le bufale utilizzate dagli xenofobi di tutto il mondo. E se qualcuno ha un sussulto di coscienza? In quel caso ci sono sempre i rosari - trasformati in rassicuranti feticci - da baciare''.\n\nForse bisognerebbe ricordare ad Anfossi, cos\u00ec spietato con Salvini, quanto ha fatto l\u2019Italia sull\u2019immigrazione e quante persone il nostro Paese ha accolto in questi ultimi anni. Il tutto mentre l\u2019Europa guardava e pontificava senza, per\u00f2, compiere passi decisi in nostro aiuto.", "keywords": [], "meta_keywords": [""], "tags": ["Famiglia cristiana", "Tolo tolo"], "authors": ["Gabriele Lagan\u00e0", "Alessandro Sallusti", "Francesco Maria Del Vigo"], "publish_date": "Thu Jan  2 20:59:48 2020", "summary": "", "article_html": "", "meta_description": "Al giornale dei Paolini non \u00e8 piaciuto il video con cui Matteo Salvini ha preso in giro Papa Francesco per gli schiaffi alle mani alla fedele esagitata.", "meta_lang": "", "meta_favicon": "http://www.ilgiornale.it/misc/favicon.ico", "meta_data": {"og": {"description": "Al settimanale dei Paolini non \u00e8 piaciuto il video con cui Matteo Salvini ha ironicamente preso in giro Papa Francesco per gli schiaffi alle mani alla fedele esagitata", "image": "http://www.ilgiornale.it/sites/default/files/foto/2019/12/31/1577783287-tolo-tolo.jpg", "site_name": "ilGiornale.it", "url": "http://www.ilgiornale.it/news/politica/famiglia-cristiana-elogia-tolo-tolo-e-attacca-sovranisti-e-1806325.html", "title": "Famiglia Cristiana: \"Salvini veda Tolo Tolo e non scimmiotti il Papa\"", "type": "article"}, "news_keywords": "Tolo tolo, Famiglia cristiana", "article": {"published_time": "2020-01-02T20:59:48+01:00"}, "description": "Al giornale dei Paolini non \u00e8 piaciuto il video con cui Matteo Salvini ha preso in giro Papa Francesco per gli schiaffi alle mani alla fedele esagitata.", "generator": "Drupal 7 (http://drupal.org)"}, "canonical_link": "http://www.ilgiornale.it/news/politica/famiglia-cristiana-elogia-tolo-tolo-e-attacca-sovranisti-e-1806325.html"}