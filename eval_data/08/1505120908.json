{"source_url": "https://web.archive.org", "url": "https://web.archive.org/web/20200127141423id_/https://euroislam.pl/nowy-jork-uliczny-gang-kontra-muzulmanski-patrol/", "title": "Nowy Jork: uliczny gang kontra muzu\u0142ma\u0144ski patrol \u22c6 Euroislam", "top_image": "https://euroislam.pl/app/uploads/2020/01/1-5.jpg", "meta_img": "https://euroislam.pl/app/uploads/2020/01/1-5.jpg", "images": ["https://euroislam.pl/app/uploads/2020/01/1-5.jpg", "https://euroislam.pl/app/themes/euroislam/assets/img/logo-euroislam.jpg", "https://euroislam.pl/app/plugins/pdf-print/images/pdf.png", "https://euroislam.pl/app/uploads/2020/01/2-6-96x96.jpg", "https://euroislam.pl/app/uploads/2020/01/1-2-210x120.jpg", "https://euroislam.pl/app/themes/euroislam/assets/img/english.png", "https://euroislam.pl/app/uploads/2020/01/Raymond-Ibrahim-96x96.jpg", "https://euroislam.pl/app/uploads/2019/12/Malmo-zamachy-bombowe-210x120.jpg", "https://euroislam.pl/app/themes/euroislam/assets/img/sharefb.png", "https://euroislam.pl/app/uploads/2019/12/W\u00f3jcik-Jan.-jpg-96x96.jpg", "https://euroislam.pl/app/uploads/2020/01/1-5-640x400.jpg", "https://euroislam.pl/app/uploads/2018/12/GL-96x96.jpg", "https://euroislam.pl/app/plugins/pdf-print/images/print.png", "https://euroislam.pl/app/uploads/2009/02/Grzegorz-Lindenberg-96x96.jpg", "https://euroislam.pl/app/uploads/2020/01/1-210x120.jpg", "https://euroislam.pl/app/uploads/2020/01/image-asset-100x60.jpeg", "https://euroislam.pl/app/uploads/2020/01/2-4.jpg", "https://euroislam.pl/app/uploads/2019/05/wzbierajaca-fala-long-e1556786253589.jpg", "https://euroislam.pl/app/themes/euroislam/assets/img/send-article.png", "https://euroislam.pl/app/themes/euroislam/assets/img/tweet.png"], "movies": [], "text": "Muzu\u0142ma\u0144ski patrol z Brooklynu przekaza\u0142 swojego by\u0142ego cz\u0142onka gangowi Bloods. Muzu\u0142manin pobi\u0142 nastoletniego syna \u201eprawdziwego gangstera\u201d z tego gangu ulicznego. Zaj\u015bcie mia\u0142o miejsce przed meczetem Taqwa, a spraw\u0119 opisa\u0142 Martin Mawyer z Christian Action Network.\n\nTakie posuni\u0119cie zarz\u0105dzi\u0142 radykalny imam z tego meczetu, Siraj Wahhaj, kt\u00f3ry jest tak\u017ce szefem muzu\u0142ma\u0144skiego patrolu (Muslim Community Patrol). Ruch ten mia\u0142 na celu za\u017cegnanie wrogo\u015bci mi\u0119dzy dwiema grupami, a cz\u0142onek patrolu zosta\u0142 po\u015bwi\u0119cony dla dobra og\u00f3\u0142u. Gang Bloods za\u017c\u0105da\u0142 wydania im cz\u0142owieka albo przynajmniej podania adresu zamieszkania. By\u0142 to warunek zako\u0144czenia akcji odwetowych na meczecie.\n\nAli Karim, negocjator ze strony muzu\u0142man\u00f3w, kt\u00f3ry pracowa\u0142 bezpo\u015brednio z Sirajem, odrzuci\u0142 to \u017c\u0105danie i w zamian wynegocjowa\u0142, \u017ce muzu\u0142ma\u0144skie patrole, kt\u00f3rych auta stylizowane s\u0105 na auta nowojorskiej policji, nie b\u0119d\u0105 si\u0119 zapuszcza\u0107 w rejony podlegaj\u0105ce Bloods. Przekaza\u0142 te\u017c gangowi informacj\u0119, \u017ce sprawca pobicia zosta\u0142 wydalony z szereg\u00f3w patrolu.\n\nWahhaj odrzuci\u0142 plan Karima i powiedzia\u0142, \u017ce sprawca powinien by\u0107 wydany Bloods z zastrze\u017ceniem, \u017ce kar\u0105 dla niego b\u0119dzie \u201ewalka na pi\u0119\u015bci\u201d. Jak scharakteryzowa\u0142 to jeden ze wsp\u00f3\u0142pracownik\u00f3w imama, by\u0142a to typowa umowa \u201eoko za oko\u201d. \u201eCz\u0142onek patrolu rzuci\u0142 ch\u0142opakiem o p\u0142ot, a potem trzyma\u0142 go za kark. To by\u0142o z\u0142e i powinien zosta\u0107 za to ukarany. Koran uczy zasady oko za oko. Nic poza tym i taka by\u0142a umowa. Bloods mog\u0105 ustawi\u0107 z nim walk\u0119, ale nic poza tym\u201d \u2013 m\u00f3wi\u0142 Wahhaj. Co wydarzy\u0142o si\u0119 potem, by\u0142o dalekie od zapowiedzi.\n\nWalka zosta\u0142a um\u00f3wiona na 29 grudnia o 21:00, w okolicach g\u0142\u00f3wnej siedziby Bloods\u00f3w. Muzu\u0142manin pojawi\u0142 si\u0119 w asy\u015bcie o\u015bmiu uzbrojonych koleg\u00f3w i z godzinnym op\u00f3\u017anieniem zosta\u0142 przekazany pi\u0119ciu uzbrojonym cz\u0142onkom gangu. Scena by\u0142a jak wyj\u0119ta z musicalu West Side Story \u2013 muzu\u0142manie stali po jednej stronie boiska, gang po drugiej, a po\u015brodku byli walcz\u0105cy.\n\nWed\u0142ug relacji \u015bwiadk\u00f3w, by\u0142y cz\u0142onek muzu\u0142ma\u0144skiego patrolu, Ahmed, zosta\u0142 rzucony na ziemi\u0119, po czym przez 31 minut by\u0142 kopany i bity. Jego przeciwnik wyszed\u0142 ze starcia \u201ebez szwanku\u201d. \u201eNigdy nie widzia\u0142em czego\u015b takiego\u201d, powiedzia\u0142 \u015bwiadek walki i doda\u0142, \u017ce Ahmed walczy\u0142 \u201eanemicznie\u201d, by\u0142 \u201ezbyt przestraszony\u201d aby oddawa\u0107 ciosy. \u201eMy\u015bl\u0119, \u017ce Ahmed naprawd\u0119 si\u0119 ba\u0142. By\u0142 dla przeciwnika jak szmata. Ale wiedzia\u0142, \u017ce je\u015bli zacznie bi\u0107 si\u0119 z nim, inni cz\u0142onkowie gangu prawdopodobnie go zastrzel\u0105. Walczyli przez 31 minut, poniewa\u017c taka jest zasada gangu Bloods, walczysz przez 31 minut\u201d, opowiada\u0142 \u015bwiadek.\n\n- - - - - - - - - - - - - - Reklama - - - - - - - - - - - - -\n\nNiesnaski zacz\u0119\u0142y si\u0119 trzy tygodnie wcze\u015bniej, kiedy Ahmed rzuci\u0142 nastolatkiem o ogrodzenie w odpowiedzi na jego \u201ewerbalny\u201d brak szacunku wzgl\u0119dem muzu\u0142manki ko\u0142o meczetu na Brooklynie. Nastolatek okaza\u0142 si\u0119 by\u0107 synem wysoko postawionego cz\u0142onka gangu. Po tym zaj\u015bciu Bloods natychmiast okre\u015blili wszystkich cz\u0142onk\u00f3w patrolu jak i innych cz\u0142onk\u00f3w muzu\u0142ma\u0144skiej spo\u0142eczno\u015bci przy meczecie jako \u201ejedzenie dla swoich ps\u00f3w\u201d.\n\nNa pierwszy odwet muzu\u0142manie nie musieli d\u0142ugo czeka\u0107. W kilka dni p\u00f3\u017aniej przed meczetem zosta\u0142 pobity przypadkowy muzu\u0142manin, na tyle powa\u017cnie, \u017ce przewieziono go na intensywn\u0105 terapi\u0119. Aby zapobiec eskalacji przemocy Ahmed zosta\u0142 usuni\u0119ty z szereg\u00f3w patrolu, a Karim zorganizowa\u0142 spotkanie z pobitym nastolatkiem i jego ojcem. Pad\u0142o wtedy \u017c\u0105danie przekazania Ahmeda gangowi albo ujawnienia jego adresu. Propozycj\u0119 odrzuci\u0142 Karim i zaproponowa\u0142 inne rozwi\u0105zanie. Kilka dni p\u00f3\u017aniej zosta\u0142o ono odrzucone przez imama Wahhaja, kt\u00f3ry zarz\u0105dzi\u0142 przekazanie Ahmeda gangowi.\n\n\u201eBloods nie lubi walczy\u0107, wol\u0105 strzela\u0107. Ahmed dosta\u0142 siedem, mo\u017ce 8 cios\u00f3w w g\u0142ow\u0119, ale by\u0142y to mocne ciosy i mocno go zrani\u0142y. Dosta\u0142 mocno w ty\u0142ek\u201d \u2013 m\u00f3wi\u0142 \u015bwiadek.\n\nPo zako\u0144czonej walce Ahmed przeprosi\u0142 ojca nastolatka za dotkni\u0119cie jego syna. W odpowiedzi us\u0142ysza\u0142, \u017ce powinien podzi\u0119kowa\u0107 Aliemu, poniewa\u017c to on \u201eocali\u0142 jego \u017cycie\u201d. Gdyby nie Ali, Ahmed zosta\u0142by zastrzelony. Powiedziano te\u017c Ahmedowi, \u017ce je\u015bli jeszcze kiedykolwiek dotknie cz\u0142onka Bloods to \u201erozwal\u0105 mu \u0142eb\u201d.\n\nPoza \u017c\u0105daniem wydania Ahmeda, Bloodsi za\u017c\u0105dali, aby auta muzu\u0142ma\u0144skiego patrolu trzyma\u0142y si\u0119 z dala od ich teren\u00f3w.\n\nMuslim Community Patrol jest organizacj\u0105 non profit, kt\u00f3ra przyku\u0142a uwag\u0119 w zesz\u0142ym roku u\u017cywaj\u0105c aut wygl\u0105daj\u0105cych jak radiowozy nowojorskiej policji oraz narzucaj\u0105c muzu\u0142manom i niemuzu\u0142manom przestrzeganie szariatu na ulicach. MCP Posiada obecnie siedem aut patroluj\u0105cych g\u0142\u00f3wnie Brooklyn, ale docelowo chc\u0105 mie\u0107 30 woz\u00f3w patrolowych. Sp\u00f3r z Bloods mo\u017ce pogrzeba\u0107 plany tej ekspansji. \u201eMuzu\u0142ma\u0144ski patrol zosta\u0142 zlekcewa\u017cony, to niedobrze. Teraz b\u0119dziemy mie\u0107 problemy z innymi gangami, kt\u00f3re nie chc\u0105 naszych aut na ulicach\u201d \u2013 powiedzia\u0142 anonimowy cz\u0142onek patrolu.\n\nOprac. Severus Snape, na podstawie https://clarionproject.org", "keywords": [], "meta_keywords": ["muzu\u0142ma\u0144ski patrol", "Nowy Jork muzu\u0142manie"], "tags": ["Nowy Jork muzu\u0142manie", "muzu\u0142ma\u0144ski patrol"], "authors": ["Fundacja Europa Przysz\u0142o\u015bci"], "publish_date": "Sun Jan 26 11:23:39 2020", "summary": "", "article_html": "", "meta_description": "", "meta_lang": "pl", "meta_favicon": "https://euroislam.pl/app/uploads/2015/12/cropped-Ikona-ei-32x32.png", "meta_data": {"viewport": "width=device-width, initial-scale=1", "og": {"locale": "pl_PL", "type": "article", "title": "Nowy Jork: uliczny gang kontra muzu\u0142ma\u0144ski patrol", "description": "Muzu\u0142ma\u0144ski patrol z Brooklynu przekaza\u0142 swojego by\u0142ego cz\u0142onka gangowi Bloods. Muzu\u0142manin pobi\u0142 nastoletniego syna \u201eprawdziwego gangstera\u201d z tego gangu ulicznego. Zaj\u015bcie mia\u0142o miejsce przed meczetem Taqwa, a spraw\u0119 opisa\u0142 Martin Mawyer z Christian Action Network.", "url": "https://euroislam.pl/nowy-jork-uliczny-gang-kontra-muzulmanski-patrol/", "site_name": "euroislam.pl", "updated_time": "2020-01-27T09:38:44+00:00", "image": "https://euroislam.pl/app/uploads/2020/01/1-5.jpg", "published_at": "2020-01-26T13:23:39+00:00", "modified_at": "2020-01-27T11:38:44+00:00"}, "article": {"publisher": "https://www.facebook.com/euroislampl", "tag": "Nowy Jork muzu\u0142manie", "section": "Wiadomo\u015b\u0107", "published_time": "2020-01-26 13:23", "modified_time": "2020-01-27 11:38", "author": "http://www.facebook.com/euroislampl"}, "twitter": {"card": "summary_large_image", "description": "Muzu\u0142ma\u0144ski patrol z Brooklynu przekaza\u0142 swojego by\u0142ego cz\u0142onka gangowi Bloods. Muzu\u0142manin pobi\u0142 nastoletniego syna \u201eprawdziwego gangstera\u201d z tego gangu ulicznego. Zaj\u015bcie mia\u0142o miejsce przed meczetem Taqwa, a spraw\u0119 opisa\u0142 Martin Mawyer z Christian Action Network.", "title": "Nowy Jork: uliczny gang kontra muzu\u0142ma\u0144ski patrol \u22c6 Euroislam - imigracja, terroryzm, radykalny islam, prawa cz\u0142owieka", "site": "@euroislampl", "image": "https://euroislam.pl/app/uploads/2020/01/1-5.jpg", "creator": "@euroislampl", "url": "https://euroislam.pl/nowy-jork-uliczny-gang-kontra-muzulmanski-patrol/", "domain": "euroislam.pl"}, "msapplication-TileImage": "https://euroislam.pl/app/uploads/2015/12/cropped-Ikona-ei-270x270.png", "language": "pl", "author": "Fundacja Europa Przysz\u0142o\u015bci", "keywords": "muzu\u0142ma\u0144ski patrol, Nowy Jork muzu\u0142manie", "al": {"web": {"url": "https://euroislam.pl/nowy-jork-uliczny-gang-kontra-muzulmanski-patrol/"}}, "fb": {"app_id": 201444036579235}}, "canonical_link": "https://euroislam.pl/nowy-jork-uliczny-gang-kontra-muzulmanski-patrol/"}