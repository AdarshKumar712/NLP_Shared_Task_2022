{"source_url": "https://web.archive.org", "url": "https://web.archive.org/web/20200611132911id_/https://www.rmf24.pl/raporty/raport-koronawirus-z-chin/komentarze-ekspertow/news-warszawski-szpital-testuje-nowy-lek-u-pacjentow-z-covid-19-n,nId,4513771", "title": "Warszawski szpital testuje nowy lek u pacjent\u00f3w z Covid-19. \"Nadzieje s\u0105 du\u017ce, a wst\u0119pne wyniki bada\u0144 zach\u0119caj\u0105ce\"", "top_image": "https://i.iplsc.com/-/000A5478WR36LJUN-C411.jpg", "meta_img": "https://i.iplsc.com/-/000A5478WR36LJUN-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/zdjecie-ilustracyjne/000A5478WR36LJUN-C123-F4.jpg", "https://web.archive.org/s/classic/img/quote.png", "https://i.iplsc.com/pap/0009A6098CYXTC6T-C326.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://i.iplsc.com/-/000A5478WR36LJUN-C411.jpg", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif"], "movies": [], "text": "Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. Nadzieje s\u0105 du\u017ce, poniewa\u017c w badaniach wykazano, \u017ce czas pobytu w szpitalu pacjenta zaka\u017conego SARS-CoV-2 uleg\u0142 skr\u00f3ceniu a\u017c o 30 proc. \u2013 m\u00f3wi PAP dr Rafa\u0142 W\u00f3jtowicz z CSK MSWiA.\n\nZdj\u0119cie ilustracyjne / SEDAT SUNA / PAP/EPA\n\nJak wyja\u015bnia w rozmowie dr Rafa\u0142 W\u00f3jtowicz, kierownik Kliniki Anestezjologii i Intensywnej Terapii CSK MSWiA, Remdesivir jednym z topowych lek\u00f3w badanych obecnie w kierunku SARS-CoV-2, zar\u00f3wno w Europie jak i Stanach Zjednoczonych. Doktor zaznacza r\u00f3wnocze\u015bnie, \u017ce lek wcze\u015bniej stosowany przy poprzednich epidemiach, m.in. SARS i Ebola.\n\nCytat Nadzieje zwi\u0105zane z tym lekiem s\u0105 du\u017ce, a wst\u0119pne wyniki bada\u0144 zach\u0119caj\u0105ce- pokazuj\u0105, \u017ce czas pobytu w szpitalu pacjenta zaka\u017conego uleg\u0142 skr\u00f3ceniu a\u017c o 30 proc. podkre\u015bla dr W\u00f3jtowicz.\n\nTo lek przeciwwirusowy, o dzia\u0142aniu hamuj\u0105cym namna\u017canie si\u0119 SARS-CoV-2 w organizmie pacjenta, dzi\u0119ki Remdesivir pacjent szybciej eliminuje SARS-CoV-2 - t\u0142umaczy doktor. W naszej klinice, w ramach test\u00f3w, lek ten na razie jest zarezerwowany wy\u0142\u0105cznie dla pacjent\u00f3w z niewydolno\u015bci\u0105 oddechow\u0105 wymagaj\u0105cych respiratoroterapii, natomiast trwaj\u0105 prace nad rozszerzeniem tej dost\u0119pno\u015bci r\u00f3wnie\u017c na pacjent\u00f3w niewentylowanych - zaznacza. Przyznaje, \u017ce s\u0105 to warunki narzucone przez firm\u0119 farmaceutyczn\u0105, kt\u00f3ra produkuje Remdesivir i jednocze\u015bnie dostarcza lek do test\u00f3w w CSK MSWiA. Natomiast, je\u015bli ten lek by si\u0119 sprawdzi\u0142, to b\u0119dzie te\u017c stosowany u pacjent\u00f3w we wcze\u015bniejszym stadium choroby - zapewnia doktor. Podkre\u015bla przy tym, \u017ce Remdesivir hamuje rozw\u00f3j choroby, dlatego im wcze\u015bniej zostanie u\u017cyty, tym skuteczniejsze mog\u0105 by\u0107 efekty jego zastosowania.\n\n\n\nDoktor przyznaje, \u017ce w przypadku testowania nowego leku istotne s\u0105 tak\u017ce kwestie prawne. Pacjent musi wyrazi\u0107 zgod\u0119 na wzi\u0119cie udzia\u0142u w programie testowym, a to spore obwarowanie prawne w przypadku chorych o ci\u0119\u017ckim stanie zdrowia, dlatego te\u017c w chwili obecnej tych os\u00f3b, kt\u00f3re mo\u017cemy w\u0142\u0105czy\u0107 do badania, nie ma a\u017c tak wielu - przyznaje.\n\n\n\nNatomiast lada dzie\u0144 ma si\u0119 pojawi\u0107 rozszerzenie protoko\u0142u tego programu, tak, aby mo\u017cna by\u0142o dopu\u015bci\u0107 do test\u00f3w tak\u017ce pacjent\u00f3w przytomnych, znajduj\u0105cych si\u0119 w \u0142agodniejszym stanie choroby - wyja\u015bnia doktor i zaznacza, \u017ce w\u00f3wczas szpital b\u0119dzie m\u00f3g\u0142 zastosowa\u0107 go u bardzo wielu os\u00f3b. Kandydat\u00f3w jest sporo - zapewnia. Wed\u0142ug szacunk\u00f3w kliniki, mo\u017ce to by\u0107 oko\u0142o 20 pacjent\u00f3w znajduj\u0105cych si\u0119 na granicy niewydolno\u015bci oddechowej w chwili obecnej.\n\n\n\nDr W\u00f3jtowicz wyja\u015bnia, \u017ce pacjentom, kt\u00f3rzy wezm\u0105 udzia\u0142 w programie, lek b\u0119dzie aplikowany codziennie przez 10 dni, w formie do\u017cylnej.\n\nSPRAWD\u0179 R\u00d3WNIE\u017b: Ivermectina i Anakinra. Rozpocz\u0119to testy kolejnych lek\u00f3w na Covid-19\n\n\n\n\n\nLek nie jest jeszcze dopuszczony do u\u017cytku w leczeniu koronawirusa, dlatego trwaj\u0105 testy\n\nRemdesivir nie jest jeszcze lekiem dopuszczonym do og\u00f3lnego u\u017cytku i testy, kt\u00f3rymi b\u0119d\u0105 poddani pacjenci CSK MSWiA, s\u0105 jednym z element\u00f3w procesu zmierzaj\u0105cego do uzyskania certyfikatu. To nie jest jeszcze lek zarejestrowany do leczenia SARS-CoV-2, na razie jest dopiero badany pod k\u0105tem tego, czy b\u0119dzie mia\u0142 swoje zastosowanie w leczeniu koronawirusa - wyja\u015bnia.\n\n\n\nPytany o proces testowania lek\u00f3w, szczeg\u00f3lnie, jak wiele czasu potrzeba, by lek ten m\u00f3g\u0142 zosta\u0107 dopuszczony do rutynowego stosowania przy leczeniu koronawirusa, dr W\u00f3jtowicz zaznacza, \u017ce Remdesivir mimo przyspieszonych procedur certyfikacji - wdro\u017conych przez Ministerstwo Zdrowia w okresie stanu epidemicznego - m\u00f3g\u0142by zosta\u0107 wdro\u017cony najwcze\u015bniej za kilka miesi\u0119cy. Oczywi\u015bcie przy za\u0142o\u017ceniu, \u017ce wyniki test\u00f3w przebiegn\u0105 pomy\u015blnie, a wtedy Klinika Anestezjologii i Intensywnej Terapii CSK MSWiA b\u0119dzie mia\u0142a w tym sw\u00f3j udzia\u0142 - zastrzega doktor.\n\n\n\nNormalnie procedura testowania nowego leku trwa klika lat, teraz mo\u017ce to by\u0107 znacznie szybciej, jednak najpierw musimy mie\u0107 du\u017c\u0105 grup\u0119 przetestowanych i twarde dowody na to, \u017ce ten lek dzia\u0142a - podkre\u015bla.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Sara"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Szpital, MSWiA, rozpoczyna, program, testowania, nowego, leku, pacjent\u00f3w, zaka\u017conych, koronawirusem, Nadzieje, du\u017ce, poniewa\u017c, badaniach, wykazano, czas, pobytu, szpitalu, pacjenta, zaka\u017conego, SARSCoV2, uleg\u0142, skr\u00f3ceniu, proc, m\u00f3wi", "Description": "Warszawski szpital testuje nowy lek u pacjent\u00f3w z Covid-19. \"Nadzieje s\u0105 du\u017ce, a wst\u0119pne wyniki bada\u0144 zach\u0119caj\u0105ce\" - RMF24.pl - Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. Nadzieje s\u0105 du\u017ce, poniewa\u017c w", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A5478WR36LJUN-C411.jpg"}, "og": {"type": "article", "title": "Warszawski szpital testuje nowy lek u pacjent\u00f3w z Covid-19. \"Nadzieje s\u0105 du\u017ce, a wst\u0119pne wyniki bada\u0144 zach\u0119caj\u0105ce\"", "description": "Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. Nadzieje s\u0105 du\u017ce, poniewa\u017c w badaniach wykazano, \u017ce czas pobytu w szpitalu pacjenta zaka\u017conego SARS-CoV-2 uleg\u0142 skr\u00f3ceniu a\u017c o 30 proc. \u2013 m\u00f3wi PAP dr Rafa\u0142 W\u00f3jtowicz z CSK MSWiA.", "image": "https://i.iplsc.com/-/000A5478WR36LJUN-C411.jpg", "url": "https://www.rmf24.pl/raporty/raport-koronawirus-z-chin/komentarze-ekspertow/news-warszawski-szpital-testuje-nowy-lek-u-pacjentow-z-covid-19-n,nId,4513771"}, "news_keywords": "RMF24.pl, Pandemia koronawirusa, 2019-ncov: nowy koronawirus z chin. komentarze ekspert\u00f3w, raport: koronawirus w polsce, raport: pandemia koronawirusa, fakty, najnowsze, sara bounaoui - dziennikarz, sara bounaoui - redaktor", "article": {"section": "documentation"}}, "canonical_link": "https://www.rmf24.pl/raporty/raport-koronawirus-z-chin/komentarze-ekspertow/news-warszawski-szpital-testuje-nowy-lek-u-pacjentow-z-covid-19-n,nId,4513771"}