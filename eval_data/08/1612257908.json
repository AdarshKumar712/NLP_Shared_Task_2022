{"source_url": "https://web.archive.org", "url": "https://web.archive.org/web/20200529045711id_/https://naszdziennik.pl/polska/221034,ke-wycofa-1-5-mln-maseczek.html", "title": "KE wycofa 1,5 mln maseczek", "top_image": "https://web.archive.org/favicon.ico", "meta_img": "https://web.archive.org/favicon.ico", "images": ["https://web.archive.org/images/logo-male.png", "https://web.archive.org/images/logo-footer.png", "https://web.archive.org/favicon.ico", "https://web.archive.org/images/print-preview.png"], "movies": [], "text": "Rzecznik KE Stefan de Keersmaecker poinformowa\u0142, \u017ce Komisja Europejska postanowi\u0142a wycofa\u0107 z 17 kraj\u00f3w UE i z Wielkiej Brytanii 1,5 mln maseczek, co do kt\u00f3rych w\u0105tpliwo\u015bci zg\u0142asza\u0142a cz\u0119\u015b\u0107 pa\u0144stw. Maseczki przekazano krajom w ramach unijnego mechanizmu pomocy.\n\nKE pracuje nad rozwi\u0105zaniami, by przed dystrybucj\u0105 maseczek w przysz\u0142o\u015bci przeprowadza\u0107 kontrol\u0119 jako\u015bci, \u017ceby podobne problemy si\u0119 nie powt\u00f3rzy\u0142y \u2013 doda\u0142 de Keersmaecker, nie podaj\u0105c terminu odbioru maseczek.\n\n17 pa\u0144stw UE i Wielka Brytania w ramach unijnego mechanizmu wsparcia otrzyma\u0142o 1,5 mln maseczek medycznych, kt\u00f3re maj\u0105 chroni\u0107 pracownik\u00f3w s\u0142u\u017cby zdrowia przed koronawirusem. Najwi\u0119cej \u2013 616 tys. \u2013 przydzielono Polsce.\n\nJak wynika z korespondencji przekazanej przez KE pa\u0144stwom cz\u0142onkowskimi, maseczki te s\u0105 niezdatne do u\u017cytku. Zosta\u0142y przetestowane w czterech pa\u0144stwach cz\u0142onkowskich i wynik w ka\u017cdym z nich, je\u015bli chodzi o jako\u015b\u0107, by\u0142 \u201enegatywny\u201d.\n\nJak poda\u0142a we wtorek KE, do tej pory Polska, Holandia i Belgia poinformowa\u0142y, \u017ce maski nie przesz\u0142y krajowych test\u00f3w kontroli jako\u015bci.\n\nKE zdecydowa\u0142a wcze\u015bniej, \u017ce w zwi\u0105zku ze zg\u0142aszanymi przez Polsk\u0119 i Holandi\u0119 w\u0105tpliwo\u015bciami co do jako\u015bci maseczek zawiesza kolejne dostawy do pa\u0144stw cz\u0142onkowskich do czasu wyja\u015bnienia sytuacji.\n\nUnijna dostawa 1,5 mln maseczek stanowi cz\u0119\u015b\u0107 zakupu ok. 10 mln maseczek w ramach unijnego Instrumentu na rzecz wsparcia w sytuacjach nadzwyczajnych.\n\nAB, PAP", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Rzecznik KE Stefan de Keersmaecker poinformowa\u0142, \u017ce Komisja Europejska postanowi\u0142a wycofa\u0107 z 17 kraj\u00f3w UE i z Wielkiej Brytanii 1,5 mln maseczek, co do kt\u00f3rych w\u0105tpliwo\u015bci zg\u0142asza\u0142a cz\u0119\u015b\u0107 pa\u0144stw.", "meta_lang": "en", "meta_favicon": "/favicon.ico", "meta_data": {"title": "KE wycofa 1,5 mln maseczek - Nasz Dziennik", "language": "pl", "robots": "index, follow", "og": {"url": "https://naszdziennik.pl/polska/221034,ke-wycofa-1-5-mln-maseczek.html", "title": "KE wycofa 1,5 mln maseczek", "description": "Rzecznik KE Stefan de Keersmaecker poinformowa\u0142, \u017ce Komisja Europejska postanowi\u0142a wycofa\u0107 z 17 kraj\u00f3w UE i z Wielkiej Brytanii 1,5 mln maseczek, co do kt\u00f3rych w\u0105tpliwo\u015bci zg\u0142asza\u0142a cz\u0119\u015b\u0107 pa\u0144stw."}, "description": "Rzecznik KE Stefan de Keersmaecker poinformowa\u0142, \u017ce Komisja Europejska postanowi\u0142a wycofa\u0107 z 17 kraj\u00f3w UE i z Wielkiej Brytanii 1,5 mln maseczek, co do kt\u00f3rych w\u0105tpliwo\u015bci zg\u0142asza\u0142a cz\u0119\u015b\u0107 pa\u0144stw."}, "canonical_link": "https://naszdziennik.pl/polska/221034,ke-wycofa-1-5-mln-maseczek.html"}