{"source_url": "https://web.archive.org", "url": "https://web.archive.org/web/20200322134040id_/https://www.birgun.net/haber/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-292631", "title": "\u0130ran'da hastaneler yetersiz kal\u0131nca fuar alanlar\u0131, spor salonlar\u0131 hastaneye d\u00f6n\u00fc\u015ft\u00fcr\u00fcl\u00fcyor", "top_image": "https://static.birgun.net/resim/haber-detay-resim/2020/03/21/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-703857-5.jpg", "meta_img": "https://static.birgun.net/resim/haber-detay-resim/2020/03/21/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-703857-5.jpg", "images": ["https://static.birgun.net/static/images/birgun-logo.png", "https://static.birgun.net/resim/video-snapshot-resim/2020/03/09/8-mart-ta-gozaltina-alinan-kadin-siddet-koridoru-nda-575-8.jpg", "https://static.birgun.net/resim/haber-liste-resim/2020/03/21/21-mart-ulke-ulke-koronavirus-salgininda-son-durum-olu-sayisi-11-bin-399-a-ulasti-703752-6.jpg", "https://static.birgun.net/resim/haber-liste-resim/2020/03/22/sosyallesme-en-buyuk-tehlike-704034-6.jpg", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/haber-detay-resim/2020/03/21/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-703857-5.jpg", "https://static.birgun.net/resim/haber-liste-resim/2020/03/22/bolivya-da-koronavirus-nedeniyle-genel-secim-ertelendi-704005-6.jpg", "https://static.birgun.net/resim/haber-ici-resim/2020/03/21/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-703863-1.jpg", "https://static.birgun.net/resim/haber-ici-resim/2020/03/21/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-703864-1.jpg", "https://static.birgun.net/resim/haber-liste-resim/2020/03/22/georgetown-universitesi-nden-dr-ozge-gurel-kirgiz-bugunlerde-dayanisma-hepimiz-icin-faydali-704024-6.jpg", "https://static.birgun.net/belge/2020/02/04/alt-pdivur.jpg"], "movies": [], "text": "\u0130ran'da hastaneler yetersiz kal\u0131nca fuar alanlar\u0131, spor salonlar\u0131 hastaneye d\u00f6n\u00fc\u015ft\u00fcr\u00fcl\u00fcyor\n\n\u0130ran'daki hastaneler yeni tip koronavir\u00fcs (Covid-19) salg\u0131n\u0131nda yetersiz kal\u0131nca fuar alanlar\u0131 ve spor salonlar\u0131 ge\u00e7ici olarak hastaneye d\u00f6n\u00fc\u015ft\u00fcr\u00fcl\u00fcyor\n\n\u0130ran'da artan koronavir\u00fcs vakalar\u0131nda hastanelerin yetersiz kalmas\u0131 \u00fczerine al\u0131\u015fveri\u015f merkezleri ve spor salonlar\u0131 hastaneye d\u00f6n\u00fc\u015ft\u00fcr\u00fclmeye ba\u015flad\u0131\n\nArtan yeni tip koronavir\u00fcs (Covid-19) vakalar\u0131 nedeniyle \u0130ran'da ba\u015fkent Tahran'daki en b\u00fcy\u00fck Al\u0131\u015fveri\u015f Merkezi \u0130ranmall'\u0131n fuar alan\u0131 koronavir\u00fcs hastalar\u0131 i\u00e7in tam te\u00e7hizatl\u0131 hizmet verecek.\n\n\u00dclkenin de\u011fi\u015fik \u015fehirlerinde spor salonlar\u0131 da bo\u015falt\u0131l\u0131yor ve koronavir\u00fcs hastalar\u0131 i\u00e7in haz\u0131r hale getiriliyor.\n\n45 B\u0130N METREKARE ALANDA 3 B\u0130N YATAK HAZIRLANACAK\n\nAA muhabirine de\u011ferlendirmelerde bulunan \u0130ranmall Halkla \u0130li\u015fkiler M\u00fcd\u00fcr\u00fc Murtaza Guruki, sosyal sorumluluk \u00e7er\u00e7evesinde AVM'nin 45 bin metrekarelik fuar alan\u0131n\u0131 Sa\u011fl\u0131k Bakanl\u0131\u011f\u0131n\u0131n hizmetine sunduklar\u0131n\u0131 ve burada 3 bin yatakl\u0131 ge\u00e7ici hastane olu\u015fturduklar\u0131n\u0131 s\u00f6yledi.\n\nGuruki, kurulum masraflar\u0131 kendileri taraf\u0131ndan kar\u015f\u0131lanan ge\u00e7ici hastanenin Sa\u011fl\u0131k Bakanl\u0131\u011f\u0131n\u0131n y\u00f6netiminde yar\u0131ndan itibaren hizmet vermeye ba\u015flayaca\u011f\u0131n\u0131 belirtti.\n\n\u0130ranmall Sa\u011fl\u0131k Birimi M\u00fcd\u00fcr\u00fc Dr. Leyli H\u00fcseyni de koronavir\u00fcs tedbirleri kapsam\u0131nda AVM'nin kapal\u0131 oldu\u011funu ve kurulan ge\u00e7ici hastanede her t\u00fcrl\u00fc ihtiyaca cevap verilebilece\u011fini dile getirerek, \"\u015eu an tam te\u00e7hizatl\u0131 bin yatak haz\u0131rlan\u0131yor. Bu say\u0131 3 bine \u00e7\u0131kacak. Elektro\u015fok, vantilat\u00f6r, stream pompa ve her t\u00fcrl\u00fc hastal\u0131klar\u0131 g\u00f6steren monit\u00f6rler haz\u0131r bulunduruldu. Normal bir hastanede olmas\u0131 gereken t\u00fcm donan\u0131m burada mevcut.\" ifadelerini kulland\u0131.\n\nSon verilere g\u00f6re vir\u00fcs salg\u0131n\u0131nda hayat\u0131n\u0131 kaybedenlerin say\u0131s\u0131n\u0131n bin 556 ve vaka say\u0131s\u0131n\u0131n 20 bin 610'a ula\u015ft\u0131\u011f\u0131 \u0130ran'da h\u00fck\u00fcmet yetkilileri ABD yapt\u0131r\u0131mlar\u0131n\u0131n bu salg\u0131nla m\u00fccadeleyi zorla\u015ft\u0131rd\u0131\u011f\u0131n\u0131 savunuyor.\n\n\u0130ran D\u0131\u015fi\u015fleri Bakan\u0131 Muhammed Cevad Zarif, d\u00fcn bu kapsamda Birle\u015fmi\u015f Milletler (BM) Genel Sekreteri Antonio Guterres ve Avrupa Birli\u011fi (AB) D\u0131\u015f \u0130li\u015fkiler ve G\u00fcvenlik Politikas\u0131 Y\u00fcksek Temsilcisi ve AB Komisyonu Ba\u015fkan Yard\u0131mc\u0131s\u0131 Josep Borrell ile telefonda g\u00f6r\u00fc\u015fm\u00fc\u015f ve ABD yapt\u0131r\u0131mlar\u0131n\u0131n kald\u0131r\u0131lmas\u0131 gerekti\u011fini dile getirmi\u015fti.\n\n\u0130ran Cumhurba\u015fkan\u0131 Hasan Ruhani, ABD halk\u0131na hitaben yazd\u0131\u011f\u0131 a\u00e7\u0131k mektupta \u00fclkesine y\u00f6nelik yapt\u0131r\u0131mlar\u0131n son bulmas\u0131 i\u00e7in Washington y\u00f6netimine bask\u0131 yap\u0131lmas\u0131n\u0131 istemi\u015fti.\n\nRuhani, ABD y\u00f6netiminin uygulad\u0131\u011f\u0131 yapt\u0131r\u0131mlar\u0131n \u00fclkesinin Kovid-19'la m\u00fccadelesine engel oldu\u011funu ve can kay\u0131plar\u0131na yol a\u00e7t\u0131\u011f\u0131n\u0131 belirterek \"ABD tarihine daha fazla kara sayfa eklenmesine izin vermeyin.\" ifadesini kullanm\u0131\u015ft\u0131.\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["\u0130ran", "koronavir\u00fcs", "ABD", "spor", "sa\u011fl\u0131k", "AVM", "AB", "tip", "ruhani", "yeni", "AA", "cevad zarif", "Birle\u015fmi\u015f Milletler", "BM", "Avrupa", "Cumhurba\u015fkan\u0131", "bask\u0131", "hastane", "h\u00fck\u00fcmet", "g\u00fcvenlik"], "tags": [], "authors": [], "publish_date": null, "summary": "", "article_html": "", "meta_description": "\u0130ran'daki hastaneler yeni tip koronavir\u00fcs (Covid-19) salg\u0131n\u0131nda yetersiz kal\u0131nca fuar alanlar\u0131 ve spor salonlar\u0131 ge\u00e7ici olarak hastaneye\u00a0d\u00f6n\u00fc\u015ft\u00fcr\u00fcl\u00fcyor", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "\u0130ran'daki hastaneler yeni tip koronavir\u00fcs (Covid-19) salg\u0131n\u0131nda yetersiz kal\u0131nca fuar alanlar\u0131 ve spor salonlar\u0131 ge\u00e7ici olarak hastaneye\u00a0d\u00f6n\u00fc\u015ft\u00fcr\u00fcl\u00fcyor", "title": "\u0130ran'da hastaneler yetersiz kal\u0131nca fuar alanlar\u0131, spor salonlar\u0131 hastaneye d\u00f6n\u00fc\u015ft\u00fcr\u00fcl\u00fcyor", "url": "https://www.birgun.net/haber/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-292631", "image": "https://static.birgun.net/resim/haber-detay-resim/2020/03/21/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-703857-5.jpg", "type": "website", "site_name": "birgun.net"}, "keywords": "\u0130ran, koronavir\u00fcs, ABD, spor, sa\u011fl\u0131k, AVM, AB, tip, ruhani, yeni, AA, cevad zarif, Birle\u015fmi\u015f Milletler, BM, Avrupa, Cumhurba\u015fkan\u0131, bask\u0131, hastane, h\u00fck\u00fcmet, g\u00fcvenlik", "articleid": 292631, "article": {"published": "2020-03-21"}, "twitter": {"url": "https://www.birgun.net/haber/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-292631", "title": "\u0130ran'da hastaneler yetersiz kal\u0131nca fuar alanlar\u0131, spor salonlar\u0131 hastaneye d\u00f6n\u00fc\u015ft\u00fcr\u00fcl\u00fcyor", "description": "\u0130ran'daki hastaneler yeni tip koronavir\u00fcs (Covid-19) salg\u0131n\u0131nda yetersiz kal\u0131nca fuar alanlar\u0131 ve spor salonlar\u0131 ge\u00e7ici olarak hastaneye\u00a0d\u00f6n\u00fc\u015ft\u00fcr\u00fcl\u00fcyor", "site": "@BirGun_Gazetesi"}, "pdate": 20200321, "utime": 20200321151328, "ptime": 20200321150500, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/iran-da-hastaneler-yetersiz-kalinca-fuar-alanlari-spor-salonlari-hastaneye-donusturuluyor-292631"}