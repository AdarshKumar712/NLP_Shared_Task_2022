{"source_url": "https://web.archive.org", "url": "https://web.archive.org/web/20200925233127id_/https://pl.sputniknews.com/polska/2020011611667079-jest-rezolucja-pe-ws-praworzadnosci-w-polsce/", "title": "Parlament Europejski przyj\u0105\u0142 rezolucj\u0119 ws. praworz\u0105dno\u015bci w Polsce", "top_image": "https://cdnpl2.img.sputniknews.com/images/1166/71/11667141.jpg", "meta_img": "https://cdnpl2.img.sputniknews.com/images/1166/71/11667141.jpg", "images": ["data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://cdnpl1.img.sputniknews.com/i/avatar-default.png", "https://web.archive.org/services/counter/?project=&obj_id=11667079&obj_type=article&action_type=&ts=1601076687", "https://cdnpl1.img.sputniknews.com/img/906/40/9064073_0:67:3072:1729_1000x541_80_0_0_5c78d44ba3ab580bf3d23f67c7ef6e3d.jpg", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E", "https://cdnpl2.img.sputniknews.com/images/1166/71/11667141.jpg"], "movies": [], "text": "Parlament Europejski wi\u0119kszo\u015bci\u0105 g\u0142os\u00f3w przyj\u0105\u0142 rezolucj\u0119, dotycz\u0105c\u0105 prawporz\u0105dno\u015bci w Polsce i na W\u0119grzech. Po g\u0142osowaniu w PE rozleg\u0142y si\u0119 oklaski.\n\nEurodeputowani zag\u0142osowali za przyj\u0119ciem rezolucji, dotycz\u0105cej praworz\u0105dno\u015bci w Polsce i na W\u0119grzech. Za g\u0142osowa\u0142o 446 pos\u0142\u00f3w, 178 by\u0142o przeciw, 41 wstrzyma\u0142o si\u0119 od g\u0142osu.\n\nW przeg\u0142osowanej rezolucji znalaz\u0142o si\u0119 m in. wezwanie do Komisji Europejskiej, aby ta rozwa\u017cy\u0142a powi\u0105zanie unijnego dofinansowania z ocen\u0105 stanu praworz\u0105dno\u015bci w danym kraju.\n\nPo zako\u0144czeniu g\u0142osowania na sali rozleg\u0142y sie oklaski.\n\nKandydat lewicy na Prezydenta RP europose\u0142 Biedro\u0144, na stoj\u0105co bije brawo po uchwaleniu rezolucji PE przeciwko Polsce pic.twitter.com/mksaXHHAqa \u2014 Beata Szyd\u0142o (@BeataSzydlo) January 16, 2020\n\nBurzliwa debata z polskimi europos\u0142ami w rolach g\u0142\u00f3wnych\n\nDzisiejsze g\u0142osowanie poprzedzi\u0142a burzliwa debata, w kt\u00f3rej wczoraj wzi\u0119\u0142o udzia\u0142 blisko 30 europos\u0142\u00f3w. W trakcie debaty ze strony polskich polityk\u00f3w pada\u0142y mocne s\u0142owa i wzajemne oskar\u017cenia. Dosz\u0142o te\u017c do k\u0142\u00f3tni mi\u0119dzy Beat\u0105 Szyd\u0142o i Rados\u0142awem Sikorskim. By\u0142a premier nazwa\u0142a Sikorskiego k\u0142amc\u0105, gdy ten o\u015bwiadczy\u0142, \u017ce obecnie tocz\u0105 si\u0119 wobec niej post\u0119powania, dlatego nie jest w sprawie osob\u0105 postronn\u0105.\n\nNa antenie Polsat News wczorajsz\u0105 debat\u0119 komentowa\u0142 dzi\u015b rzecznik prezydenta B\u0142a\u017cej Spychalski.\n\nNie mamy problemu z praworz\u0105dno\u015bci\u0105. S\u0142ysza\u0142em same og\u00f3lniki, argumenty znane od wielu miesi\u0119cy. Jeste\u015bmy gotowi do debaty i nie mamy z tym problemu - podkre\u015bli\u0142 Spychalski.\n\n- Apelujemy do przedstawicieli opozycji: nie przeno\u015bcie naszego wewn\u0119trznego konfliktu, kt\u00f3ry jest normalny, jest sol\u0105 demokracji na poziom Parlamentu Europejskiego, bo to nikomu nie s\u0142u\u017cy - m\u00f3wi\u0142 rzecznik prezydenta.\n\nPolska ustawa i zastrze\u017cenia Komisji Weneckiej\n\nSprzeciw polskiej opozycji i zastrze\u017cenia unijnych urz\u0119dnik\u00f3w wzbudza uchwalona w grudniu 2019 roku przez Sejm ustawa dyscyplinuj\u0105ca s\u0119dzi\u00f3w. Ustawa nowelizuj\u0105ca przepisy dotycz\u0105ce ustroju s\u0105d\u00f3w, opracowana przez pos\u0142\u00f3w Prawa i Sprawiedliwo\u015bci, zak\u0142ada m.in. wprowadzenie odpowiedzialno\u015bci dyscyplinarnej s\u0119dzi\u00f3w za dzia\u0142ania lub zaniechania mog\u0105ce uniemo\u017cliwi\u0107 lub istotnie utrudni\u0107 funkcjonowanie wymiaru sprawiedliwo\u015bci, dzia\u0142ania kwestionuj\u0105ce skuteczno\u015b\u0107 powo\u0142ania s\u0119dziego oraz za dzia\u0142ania o charakterze politycznym. Ustawa ma wprowadzi\u0107 tak\u017ce zmiany w procedurze wyboru I prezesa S\u0105du Najwy\u017cszego.\n\nW zwi\u0105zku z nowymi przepisami Komisja Europejska zapowiedzia\u0142, \u017ce chce z\u0142o\u017cy\u0107 wniosek do unijnego Trybuna\u0142u Sprawiedliwo\u015bci w sprawie zamro\u017cenia dzia\u0142a\u0144 Izby Dyscyplinarnej S\u0105du Najwy\u017cszego.\n\nWed\u0142ug organu unijnego nowy system wywiera wp\u0142yw na prawo do obrony przys\u0142uguj\u0105ce s\u0119dziom i jednocze\u015bnie nie zapewnia izbie niezale\u017cno\u015bci.\n\nJak powiedzia\u0142 unijny komisarz Nicolas Schmidt na konferencji prasowej w Strasburgu, \u201eKolegium postanowi\u0142o upowa\u017cni\u0107 s\u0142u\u017cby prawne do wyst\u0105pienia o \u015brodki tymczasowe do Trybuna\u0142u Sprawiedliwo\u015bci zwi\u0105zane z procedur\u0105 o naruszenie prawa UE, zainicjowan\u0105 przez KE w sprawie re\u017cimu dyscyplinarnego dla polskich s\u0119dzi\u00f3w\u201d.\n\nDzi\u015b opini\u0119 z sprawie nowych przepis\u00f3w wyda\u0142a Komisja Wenecka, do kt\u00f3rej zwr\u00f3ci\u0142 si\u0119 w tej sprawie marsza\u0142ek senatu Tomasz Grodzki.\n\n\u201eNowelizacja ustaw s\u0105dowych mo\u017ce by\u0107 postrzegana jako dalsze os\u0142abienie wymiaru sprawiedliwo\u015bci w Polsce\u201d \u2013 stwierdzi\u0142a Komisja Wenecka, oceniaj\u0105c nowelizacj\u0119 polskich ustaw s\u0105dowych. W dokumencie napisano, \u017ce \u201ewolno\u015b\u0107 s\u0142owa i wolno\u015b\u0107 s\u0142owa s\u0119dzi\u00f3w s\u0105 powa\u017cnie ograniczone\u201d.\n\nObecnie w Senacie trwaj\u0105 prace nad dalszymi losami nowelizacji. Komisja Wenecka zarekomendowa\u0142a, aby nie przyjmowa\u0107 poprawek w sprawie post\u0119powa\u0144 dyscyplinarnych wobec s\u0119dzi\u00f3w. Poprawki z grudnia 2019 roku w ocenie Komisji zmniejszaj\u0105 niezale\u017cno\u015b\u0107 s\u0105downictwa i stawiaj\u0105 polskich s\u0119dzi\u00f3w przed gro\u017ab\u0105 post\u0119powania dyscyplinarnego.\n\nWe wnioskach swojej opinii Komisja Wenecka przypomina, \u017ce ju\u017c w opinii dotycz\u0105cej Polski w 2017 roku wyrazi\u0142a \u201epowa\u017cne obawy dotycz\u0105ce reformy, zainicjowanej przez rz\u0105d\u201d. Reforma s\u0105downictwa \u201eumo\u017cliwi\u0142a w\u0142adzy ustawodawczej i wykonawczej w powa\u017cny i rozleg\u0142y spos\u00f3b ingerowa\u0107 w wymiar sprawiedliwo\u015bci\u201d, co stanowi \u201epowa\u017cne zagro\u017cenie dla niezawis\u0142o\u015bci s\u0105downictwa\u201d.", "keywords": [], "meta_keywords": ["PE przyj\u0105\u0142 rezolucj\u0119 ws praworz\u0105dno\u015bci w Polsce"], "tags": ["Polska", "Parlament Europejski", "rezolucja", "Koronawirus Liczba zaka\u017conych: Liczba os\u00f3b, kt\u00f3re wyzdrowia\u0142y: Liczba ofiar \u015bmiertelnych:"], "authors": [], "publish_date": null, "summary": "", "article_html": "", "meta_description": "Parlament Europejski wi\u0119kszo\u015bci\u0105 g\u0142os\u00f3w przyj\u0105\u0142 rezolucj\u0119, dotycz\u0105c\u0105 prawporz\u0105dno\u015bci w Polsce i na W\u0119grzech. Po g\u0142osowaniu w PE rozleg\u0142y si\u0119 oklaski.", "meta_lang": "pl", "meta_favicon": "https://cdnpl2.img.sputniknews.com/i/sputnik.png", "meta_data": {"description": "Parlament Europejski wi\u0119kszo\u015bci\u0105 g\u0142os\u00f3w przyj\u0105\u0142 rezolucj\u0119, dotycz\u0105c\u0105 prawporz\u0105dno\u015bci w Polsce i na W\u0119grzech. Po g\u0142osowaniu w PE rozleg\u0142y si\u0119 oklaski.", "keywords": "PE przyj\u0105\u0142 rezolucj\u0119 ws praworz\u0105dno\u015bci w Polsce", "news_keywords": "PE przyj\u0105\u0142 rezolucj\u0119 ws praworz\u0105dno\u015bci w Polsce", "robots": "all", "format-detection": "telephone=no", "analytics": {"site_domain": "pl.sputniknews.com", "article_id": 11667079, "p_ts": 1579174931, "rubric": "polska", "tags": "PE przyj\u0105\u0142 rezolucj\u0119 ws praworz\u0105dno\u015bci w Polsce"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://pl.sputniknews.com/polska/2020011611667079-jest-rezolucja-pe-ws-praworzadnosci-w-polsce/", "title": "Parlament Europejski przyj\u0105\u0142 rezolucj\u0119 ws. praworz\u0105dno\u015bci w Polsce", "description": "Parlament Europejski wi\u0119kszo\u015bci\u0105 g\u0142os\u00f3w przyj\u0105\u0142 rezolucj\u0119, dotycz\u0105c\u0105 prawporz\u0105dno\u015bci w Polsce i na W\u0119grzech. Po g\u0142osowaniu w PE rozleg\u0142y si\u0119 oklaski.", "image": "https://pl.sputniknews.com/sharing_snippet/11667079.png?1579174931"}, "fb": {"app_id": 102846830059534, "pages": 998778393644558}, "apple-itunes-app": "app-id=969452947, app-argument=com.sputniknews://article?issuer_id=36&issuer_article_id=11667079", "google-play-app": "app-id=com.sputniknews.sputnik", "og": {"title": "Parlament Europejski przyj\u0105\u0142 rezolucj\u0119 ws. praworz\u0105dno\u015bci w Polsce", "url": "https://pl.sputniknews.com/polska/2020011611667079-jest-rezolucja-pe-ws-praworzadnosci-w-polsce/", "type": "website", "description": "Parlament Europejski wi\u0119kszo\u015bci\u0105 g\u0142os\u00f3w przyj\u0105\u0142 rezolucj\u0119, dotycz\u0105c\u0105 prawporz\u0105dno\u015bci w Polsce i na W\u0119grzech. Po g\u0142osowaniu w PE rozleg\u0142y si\u0119 oklaski.", "image": {"identifier": "https://cdnpl2.img.sputniknews.com/images/1166/71/11667141.jpg", "width": 705, "height": 375}}, "lastmod": "2020-01-16T13:08:38Z", "pubdate": "2020-01-16T12:42:11Z", "url_type": "usual"}, "canonical_link": "https://pl.sputniknews.com/polska/2020011611667079-jest-rezolucja-pe-ws-praworzadnosci-w-polsce/"}