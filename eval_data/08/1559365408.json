{"source_url": "https://web.archive.org", "url": "https://web.archive.org/web/20210514052205id_/https://www.haberturk.com/korona-icin-destege-gittiler-uzumler-olunca-da-gelin-dedi-2625544", "title": "Korona i\u00e7in deste\u011fe gittiler '\u00dcz\u00fcmler olunca da gelin' dedi", "top_image": "https://im.haberturk.com/2020/03/26/ver1585210801/2625544_1200x627.jpg", "meta_img": "https://im.haberturk.com/2020/03/26/ver1585210801/2625544_1200x627.jpg", "images": ["https://im.haberturk.com/assets/images/common/icon/icon-whatsapp-white.svg", "https://im.haberturk.com/assets/images/auth-popup/close-black.svg", "https://im.haberturk.com/assets/images/logo/haberturk-logo-v1.svg", "https://im.haberturk.com/assets/images/v3/transparent.gif", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg", "https://im.haberturk.com/assets/images/icon/icon-menu-white.svg", "https://im.haberturk.com/2020/03/26/ver1585210801/2625544_1200x627.jpg", "https://im.haberturk.com/assets/images/icon/icon-avatar-white.svg", "https://im.haberturk.com/assets/images/auth-popup/google-white.svg", "https://im.haberturk.com/2020/03/26/ver1585210801/2625544_810x458.jpg", "https://im.haberturk.com/assets/images/mobile/app/huawei-app-logo-dark.svg", "https://im.haberturk.com/assets/images/mobile/app/apple-appstore-logo.svg", "https://im.haberturk.com/assets/images/header/htvideo-logo-symbol-white-alt.svg", "https://im.haberturk.com/2021/05/03/ver1620509247/3060061_300x169.jpg", "https://im.haberturk.com/assets/images/auth-popup/facebook.svg", "https://im.haberturk.com/2021/05/14/ver1620968817/3071498_100x100.jpg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/assets/images/v4/canli-yayin-logo.svg", "https://im.haberturk.com/assets/images/icon/icon-search-white.svg", "https://im.haberturk.com/assets/images/brand/ciner-logo.svg", "https://im.haberturk.com/assets/images/v4/brand/htkulup.svg", "https://im.haberturk.com/assets/images/mobile/app/google-play-logo.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.png"], "movies": [], "text": "AA\n\nEski\u015fehir'in Mihal\u0131\u00e7\u00e7\u0131k il\u00e7esinde Vefa Sosyal Destek Grubu'nun ziyaret etti\u011fi g\u00f6revlilerden sadece bah\u00e7esinde yeti\u015fecek \u00fcz\u00fcmlerden yemelerini istedi\u011fini s\u00f6yledi\u011fi g\u00f6r\u00fcnt\u00fcleri sosyal medyada ilgi g\u00f6ren 84 ya\u015f\u0131ndaki Tevhide Yal\u00e7\u0131n'\u0131n halinin hat\u0131r\u0131n\u0131n sorulmas\u0131ndan ba\u015fka bir talebi bulunmuyor.\n\nEski\u015fehir Valili\u011fi koordinesinde 65 ya\u015f \u00fcst\u00fc ve kronik rahats\u0131zl\u0131\u011f\u0131 olanlar\u0131n ihtiya\u00e7lar\u0131n\u0131 kar\u015f\u0131lamak \u00fczere Mihal\u0131\u00e7\u00e7\u0131k Kaymakaml\u0131\u011f\u0131nca olu\u015fturulan Vefa Sosyal Destek Grubu'nun, b\u00fcy\u00fck T\u00fcrk d\u00fc\u015f\u00fcn\u00fcr\u00fc, tasavvuf ve halk \u015fairi Yunus Emre'nin do\u011fdu\u011fu, kabrinin de bulundu\u011fu Yunus Emre Mahallesi'nde ya\u015fayan Tevhide ve Mehmet Yal\u00e7\u0131n (87) \u00e7iftini ziyaretini i\u00e7eren videosu sosyal medyada b\u00fcy\u00fck be\u011feni kazand\u0131.\n\nTevhide Yal\u00e7\u0131n'\u0131n bir ihtiyac\u0131 olup olmad\u0131\u011f\u0131n\u0131 soran g\u00f6revlilere, \"\u00dcz\u00fcmler olunca da gelin\" yan\u0131t\u0131n\u0131 vermesi, Anadolu insan\u0131n\u0131n misafirperverli\u011fini, iyi niyetini ve mahcubiyetini yans\u0131tmas\u0131 dolay\u0131s\u0131yla izleyenleri duyguland\u0131rd\u0131.\n\n\"HAL HATIR SORUN YETER\"\n\nAA ekibini konuk eden Tevhide Yal\u00e7\u0131n, iki evlad\u0131ndan biri olan o\u011flunun k\u0131sa bir s\u00fcre \u00f6nce vefat etti\u011fini, k\u0131z\u0131 ile 5 torununun bulundu\u011funu anlatt\u0131.\n\nYa\u015fl\u0131lar\u0131n d\u0131\u015far\u0131 \u00e7\u0131kmamas\u0131 gerekti\u011fi i\u00e7in bug\u00fcnlerde e\u015fiyle evlerinde vakit ge\u00e7irdiklerini belirten Yal\u00e7\u0131n, \"Sa\u011f olsunlar jandarma ihtiyac\u0131m\u0131z\u0131 sormak i\u00e7in geldi. \u00c7ok \u00e7ok sa\u011f olun. Bir ihtiyac\u0131m yok. Bah\u00e7emden gelip yeti\u015fen \u00fcz\u00fcmlerden yiyin. \u00dcr\u00fcnlerden al\u0131n. Almazsan\u0131z g\u00fccenirim. Hi\u00e7bir ihtiyac\u0131m yok. Hal hat\u0131r sorun yeter.\" s\u00f6zlerine yer verdi.\n\nTevhide Yal\u00e7\u0131n, kendilerini yaln\u0131z b\u0131rakmad\u0131klar\u0131 i\u00e7in devlet yetkililerine te\u015fekk\u00fcr etti.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Thu Mar 26 11:20:01 2020", "summary": "", "article_html": "", "meta_description": "Eski\u015fehir'de kendisini b\u00fcy\u00fck T\u00fcrk d\u00fc\u015f\u00fcn\u00fcr\u00fc, tasavvuf ve halk \u015fairi Yunus Emre'nin do\u011fdu\u011fu, kabrinin de bulundu\u011fu Yunus Emre Mahallesi'ndeki evinde ziyaret eden Vefa Sosyal Destek Grubu'na, \"\u00dcz\u00fcmler olunca da gelin\" diyen ve bu s\u00f6zlerinin yer ald\u0131\u011f\u0131 videosu sosyal medyada ilgi g\u00f6ren 84 ya\u015f\u0131ndaki Tevhide Yal\u00e7\u0131n, hal hat\u0131r sorulmas\u0131ndan ba\u015fka bir \u015fey istemedi. Yal\u00e7\u0131n, \"Bir ihtiyac\u0131m yok. Bah\u00e7emden gelip yeti\u015fen \u00fcz\u00fcmlerden yiyin. \u00dcr\u00fcnlerden al\u0131n. Alm", "meta_lang": "tr", "meta_favicon": "/favicon.ico", "meta_data": {"description": "Eski\u015fehir'de kendisini b\u00fcy\u00fck T\u00fcrk d\u00fc\u015f\u00fcn\u00fcr\u00fc, tasavvuf ve halk \u015fairi Yunus Emre'nin do\u011fdu\u011fu, kabrinin de bulundu\u011fu Yunus Emre Mahallesi'ndeki evinde ziyaret eden Vefa Sosyal Destek Grubu'na, \"\u00dcz\u00fcmler olunca da gelin\" diyen ve bu s\u00f6zlerinin yer ald\u0131\u011f\u0131 videosu sosyal medyada ilgi g\u00f6ren 84 ya\u015f\u0131ndaki Tevhide Yal\u00e7\u0131n, hal hat\u0131r sorulmas\u0131ndan ba\u015fka bir \u015fey istemedi. Yal\u00e7\u0131n, \"Bir ihtiyac\u0131m yok. Bah\u00e7emden gelip yeti\u015fen \u00fcz\u00fcmlerden yiyin. \u00dcr\u00fcnlerden al\u0131n. Alm", "news_keywords": "Son dakika haberler, son dakika haber, son dakika haberi , eski\u015fehir haber, Vefa Sosyal Destek Grubu,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "www.haberturk.com", "title": "Vefa Sosyal Destek Grubu ziyaret etti", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/03/26/ver1585210801/2625544_1200x627.jpg", "url": "https://www.haberturk.com/korona-icin-destege-gittiler-uzumler-olunca-da-gelin-dedi-2625544", "type": "article", "article": {"tag": "Korona i\u00e7in deste\u011fe gittiler '\u00dcz\u00fcmler olunca da gelin' dedi", "published_time": "2020-03-26T11:20:01+03:00", "section": "gundem", "author": "Habert\u00fcrk"}, "locale": "tr_TR"}, "eng": {"Id": 110, "categoryName": "gundem"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/korona-icin-destege-gittiler-uzumler-olunca-da-gelin-dedi-2625544", "title": "Vefa Sosyal Destek Grubu ziyaret etti", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/03/26/ver1585210801/2625544_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/korona-icin-destege-gittiler-uzumler-olunca-da-gelin-dedi-2625544"}