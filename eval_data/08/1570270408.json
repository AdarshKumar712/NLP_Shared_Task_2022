{"source_url": "https://web.archive.org", "url": "https://web.archive.org/web/20200407140601id_/https://tvn24.pl/pomorze/koronawirus-w-polsce-gdynia-imprezowali-w-czasie-epidemii-dzien-po-dniu-4545282?source=rss", "title": "Mandaty nie pomog\u0142y. Zorganizowali drug\u0105 imprez\u0119, wi\u0119c teraz spotkaj\u0105 si\u0119 w s\u0105dzie", "top_image": "https://tvn24.pl/pomorze/cdn-zdjecie-fw721c-policja-z-gdyni-wystawila-14-wnioskow-o-ukaranie-imprezowiczow-4545311/alternates/LANDSCAPE_1280", "meta_img": "https://tvn24.pl/pomorze/cdn-zdjecie-fw721c-policja-z-gdyni-wystawila-14-wnioskow-o-ukaranie-imprezowiczow-4545311/alternates/LANDSCAPE_1280", "images": ["https://tvn24.pl/pomorze/cdn-zdjecie-fw721c-policja-z-gdyni-wystawila-14-wnioskow-o-ukaranie-imprezowiczow-4545311/alternates/LANDSCAPE_1280"], "movies": [], "text": "Dwa razy, dzie\u0144 po dniu mieszka\u0144cy Gdyni organizowali imprezy w mieszkaniu jednego z nich. Za pierwszym razem policjanci ukarali ich mandatami, za drugim funkcjonariusze stwierdzili, \u017ce to za ma\u0142a kara. Wobec 14 os\u00f3b skierowano wnioski o ukaranie do s\u0105du.\n\nW sobot\u0119 do policji dotar\u0142o zg\u0142oszenie, \u017ce w willi przy ulicy Wybickiego w Gdyni trwa impreza, co jest z\u0142amaniem przepis\u00f3w w zwi\u0105zku z epidemi\u0105 Covid-19. - W mieszkaniu funkcjonariusze zastali pi\u0119\u0107 os\u00f3b, kt\u00f3re zosta\u0142y ukarane mandatami - przekaza\u0142 mediom asp. szt. Jaros\u0142aw Bia\u0142y z Komendy Miejskiej Policji w Gdyni.\n\nOkaza\u0142o si\u0119, \u017ce mandaty nie przem\u00f3wi\u0142y do rozs\u0105dk\u00f3w imprezowicz\u00f3w. - Nast\u0119pnego dnia w tym samym mieszkaniu zrobiono jeszcze wi\u0119ksz\u0105 imprez\u0119 - informuje policjant. - Funkcjonariusze z patrolu interwencyjnego zastali na miejscu 14 os\u00f3b. Wobec wszystkich policja skierowa\u0142a wnioski do s\u0105du o ukaranie - dodaje.\n\nWszystkie te osoby maj\u0105 od 20 do 30 lat. Zamiast mandat\u00f3w, kt\u00f3rych wysoko\u015b\u0107 mo\u017ce si\u0119ga\u0107 do 500 z\u0142otych, teraz b\u0119dzie grozi\u0107 im grzywna nawet do 5 tysi\u0119cy z\u0142otych. Jak m\u00f3wi Bia\u0142y, w miniony weekend gdy\u0144ska policja ukara\u0142a te\u017c kilka os\u00f3b mandatami za wej\u015bcie na pla\u017c\u0119, na bulwary nadmorskie i do las\u00f3w.\n\nImprezy zorganizowano przy ul. Wybickiego Google Maps\n\nInfolinia NFZ dotycz\u0105ca koronawirusa Kancelaria Prezesa Rady Ministr\u00f3w\n\ne\u0141Ka/pm", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Dwa razy, dzie\u0144 po dniu mieszka\u0144cy Gdyni organizowali imprezy w mieszkaniu jednego z nich. Za pierwszym razem policjanci ukarali ich mandatami, za drugim funkcjonariusze stwierdzili, \u017ce to za ma\u0142a kara. Wobec 14 os\u00f3b skierowano wnioski o ukaranie do s\u0105du.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Dwa razy, dzie\u0144 po dniu mieszka\u0144cy Gdyni organizowali imprezy w mieszkaniu jednego z nich. Za pierwszym razem policjanci ukarali ich mandatami, za drugim funkcjonariusze stwierdzili, \u017ce to za ma\u0142a kara. Wobec 14 os\u00f3b skierowano wnioski o ukaranie do s\u0105du.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/pomorze/koronawirus-w-polsce-gdynia-imprezowali-w-czasie-epidemii-dzien-po-dniu-4545282", "title": "Mandaty nie pomog\u0142y. Zorganizowali drug\u0105 imprez\u0119, wi\u0119c teraz spotkaj\u0105 si\u0119 w s\u0105dzie", "description": "Dwa razy, dzie\u0144 po dniu mieszka\u0144cy Gdyni organizowali imprezy w mieszkaniu jednego z nich. Za pierwszym razem policjanci ukarali ich mandatami, za drugim funkcjonariusze stwierdzili, \u017ce to za ma\u0142a kara. Wobec 14 os\u00f3b skierowano wnioski o ukaranie do s\u0105du.", "image": "https://tvn24.pl/pomorze/cdn-zdjecie-fw721c-policja-z-gdyni-wystawila-14-wnioskow-o-ukaranie-imprezowiczow-4545311/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/pomorze/cdn-zdjecie-fw721c-policja-z-gdyni-wystawila-14-wnioskow-o-ukaranie-imprezowiczow-4545311/alternates/LANDSCAPE_1280"}, "next-head-count": 51}, "canonical_link": "https://tvn24.pl/pomorze/koronawirus-w-polsce-gdynia-imprezowali-w-czasie-epidemii-dzien-po-dniu-4545282"}