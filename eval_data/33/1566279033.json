{"source_url": "https://web.archive.org", "url": "https://web.archive.org/web/20200404080652id_/https://wiadomosci.onet.pl/kraj/tsue-wydal-wyrok-ws-polski-wegier-i-czech-chodzi-o-uchodzcow/2l42vjf", "title": "TSUE wyda\u0142 wyrok ws. Polski, W\u0119gier i Czech. Chodzi o uchod\u017ac\u00f3w", "top_image": "https://ocdn.eu/pulscms-transforms/1/esPk9kpTURBXy8yNzlmN2EwZDc3MDk3MGQxYzIxYzYxY2RiZDhkMTliMS5qcGeTlQMAYM0MAM0GwJMJpjc3YzAxNgaTBc0COs0BLIGhMAE/tsue.jpg", "meta_img": "https://ocdn.eu/pulscms-transforms/1/esPk9kpTURBXy8yNzlmN2EwZDc3MDk3MGQxYzIxYzYxY2RiZDhkMTliMS5qcGeTlQMAYM0MAM0GwJMJpjc3YzAxNgaTBc0COs0BLIGhMAE/tsue.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/esPk9kpTURBXy8yNzlmN2EwZDc3MDk3MGQxYzIxYzYxY2RiZDhkMTliMS5qcGeTlQMAYM0MAM0GwJMJpjc3YzAxNgaTBc0COs0BLIGhMAE/tsue.jpg", "https://ocdn.eu/pulscms-transforms/1/h1Zk9kpTURBXy8yNzlmN2EwZDc3MDk3MGQxYzIxYzYxY2RiZDhkMTliMS5qcGeTlQMAYM0MAM0GwJMFzQMUzQG8kwmmNzdjMDE2BoGhMAE/tsue.jpg", "https://ocdn.eu/weather/weather_state_icons/1.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "\u0179r\u00f3d\u0142a sporu si\u0119gaj\u0105 2015 r., gdy w odpowiedzi na kryzys migracyjny Rada UE przyj\u0119\u0142a dwie decyzje, kt\u00f3re mia\u0142y wesprze\u0107 W\u0142ochy i Grecj\u0119 w radzeniu sobie z masowym nap\u0142ywem uchod\u017ac\u00f3w. Chodzi\u0142o o relokacj\u0119 z tych pa\u0144stw najpierw 40 tys., a potem 120 tys. os\u00f3b ubiegaj\u0105cych si\u0119 o ochron\u0119 mi\u0119dzynarodow\u0105.\n\nTSUE zwr\u00f3ci\u0142 uwag\u0119, \u017ce art. 72 unijnego traktatu, na kt\u00f3ry powo\u0142ywa\u0142y si\u0119 zw\u0142aszcza Polska i W\u0119gry, nie przyznaje pa\u0144stwom cz\u0142onkowskim mo\u017cliwo\u015bci odst\u0105pienia od stosowania prawa UE przez samo powo\u0142anie si\u0119 na interesy zwi\u0105zane z utrzymaniem porz\u0105dku publicznego i ochron\u0105 bezpiecze\u0144stwa wewn\u0119trznego. Pa\u0144stwa maj\u0105 bowiem obowi\u0105zek \"udowodnienia konieczno\u015bci zastosowania przewidzianego w tym postanowieniu odst\u0119pstwa\".\n\nTrybuna\u0142 zauwa\u017cy\u0142, \u017ce w trakcie ca\u0142ej procedury relokacyjnej organy pa\u0144stw cz\u0142onkowskich powinny ka\u017cdorazowo bada\u0107, czy dana osoba stanowi rzeczywiste lub potencjalne zagro\u017cenie. Unijne przepisy - wskazali s\u0119dziowie - nie dopuszcza\u0142y mo\u017cliwo\u015bci, by pa\u0144stwo UE mog\u0142o arbitralnie powo\u0142ywa\u0107 si\u0119 na bezpiecze\u0144stwo narodowe bez zwi\u0105zku z konkretnym przypadkiem i tym samym odmawia\u0107 wykonywania ci\u0105\u017c\u0105cych na nim zobowi\u0105za\u0144.\n\nTrybuna\u0142 nie zgodzi\u0142 si\u0119 te\u017c z lini\u0105 obrony trzech kraj\u00f3w, \u017ce skargi Komisji Europejskiej s\u0105 niedopuszczalne w zwi\u0105zku z up\u0142ywem okresu stosowania decyzji w sprawie relokacji. By\u0142y one bowiem przewidziane na dwa lata i wygas\u0142y we wrze\u015bniu 2017 r. Jak wskazywali prawnicy z Budapesztu, Warszawy i Pragi, usuni\u0119cie przez ich kraje zarzucanych im uchybie\u0144 nie jest mo\u017cliwe.\n\nTSUE stwierdzi\u0142 jednak, \u017ce skarga jest dopuszczalna, je\u017celi Komisja \u017c\u0105da od Trybuna\u0142u tylko uznania, \u017ce dosz\u0142o do z\u0142amania prawa UE. \"Ponadto stwierdzenie uchybienia zobowi\u0105zaniom pa\u0144stwa cz\u0142onkowskiego w danej sprawie nadal ma realne znaczenie, gdy\u017c w szczeg\u00f3lno\u015bci pozwala na ustalenie podstawy dla ewentualnej odpowiedzialno\u015bci pa\u0144stwa cz\u0142onkowskiego \u2013 w zwi\u0105zku z uchybieniem jego zobowi\u0105zaniom \u2013 wobec innych pa\u0144stw cz\u0142onkowskich, Unii lub jednostek\" - zaznaczyli s\u0119dziowie.\n\nTrybuna\u0142 odrzuci\u0142 te\u017c zarzut podnoszony przez Czechy, \u017ce od przyjmowania uchod\u017ac\u00f3w mo\u017cna si\u0119 by\u0142o uchyli\u0107, bo by\u0142o mechanizm relokacji funkcjonowa\u0142 nieprawid\u0142owo. \"Nie mo\u017cna zgodzi\u0107 si\u0119 (...) na sytuacj\u0119, w kt\u00f3rej pa\u0144stwo cz\u0142onkowskie mog\u0142oby opiera\u0107 si\u0119 na swojej jednostronnej ocenie, \u017ce ustanowiony w tych aktach mechanizm jest nieskuteczny, a nawet funkcjonuje nieprawid\u0142owo, aby uchyli\u0107 si\u0119 od wszystkich zobowi\u0105za\u0144 dotycz\u0105cych relokacji\" - zaznaczy\u0142 TSUE.\n\nJe\u017celi Trybuna\u0142 Sprawiedliwo\u015bci stwierdzi uchybienie, pa\u0144stwo, kt\u00f3rego to dotyczy, powinno jak najszybciej zastosowa\u0107 si\u0119 do wyroku. W tym przypadku w zwi\u0105zku z wyga\u015bni\u0119ciem decyzji relokacyjnej nie jest jednak jasne, jak mia\u0142oby to wygl\u0105da\u0107. Teoretycznie je\u017celi Komisja uzna, \u017ce pa\u0144stwo cz\u0142onkowskie nie zastosowa\u0142o si\u0119 do wyroku, mo\u017ce wnie\u015b\u0107 now\u0105 skarg\u0119 i domaga\u0107 si\u0119 sankcji finansowych.", "keywords": [], "meta_keywords": [""], "tags": [], "authors": [], "publish_date": "Thu Apr  2 10:02:48 2020", "summary": "", "article_html": "", "meta_description": "- Odmowa relokacji uchod\u017ac\u00f3w przez Polsk\u0119, Czechy i W\u0119gry sprzeczna z prawem UE - orzek\u0142 dzi\u015b TSUE. - Pa\u0144stwa cz\u0142onkowskie nie mog\u0105, w celu uchylenia si\u0119 od wdro\u017cenia tego mechanizmu, powo\u0142ywa\u0107 si\u0119 ani na swoje obowi\u0105zki dotycz\u0105ce utrzymania porz\u0105dku publicznego i ochrony bezpiecze\u0144stwa wewn\u0119trznego, ani na podnoszone nieprawid\u0142owe funkcjonowanie mechanizmu relokacji - uzasadnili s\u0119dziowie.", "meta_lang": "pl", "meta_favicon": "", "meta_data": {"DC.Identifier": "4b2b8692-74fe-4caf-ac09-6993da6ad077", "pkg-uuid": "4b2b8692-74fe-4caf-ac09-6993da6ad077", "detailType": "article", "serviceUuid": "b177a2c9-166f-4113-9b28-185bbe554807", "description": "- Odmowa relokacji uchod\u017ac\u00f3w przez Polsk\u0119, Czechy i W\u0119gry sprzeczna z prawem UE - orzek\u0142 dzi\u015b TSUE. - Pa\u0144stwa cz\u0142onkowskie nie mog\u0105, w celu uchylenia si\u0119 od wdro\u017cenia tego mechanizmu, powo\u0142ywa\u0107 si\u0119 ani na swoje obowi\u0105zki dotycz\u0105ce utrzymania porz\u0105dku publicznego i ochrony bezpiecze\u0144stwa wewn\u0119trznego, ani na podnoszone nieprawid\u0142owe funkcjonowanie mechanizmu relokacji - uzasadnili s\u0119dziowie.", "og": {"title": "TSUE wyda\u0142 wyrok ws. Polski, W\u0119gier i Czech. Chodzi o uchod\u017ac\u00f3w", "description": "- Odmowa relokacji uchod\u017ac\u00f3w przez Polsk\u0119, Czechy i W\u0119gry sprzeczna z prawem UE - orzek\u0142 dzi\u015b TSUE. - Pa\u0144stwa cz\u0142onkowskie nie mog\u0105, w celu uchylenia si\u0119 od wdro\u017cenia tego mechanizmu, powo\u0142ywa\u0107 si\u0119 ani na swoje obowi\u0105zki dotycz\u0105ce utrzymania porz\u0105dku publicznego i ochrony bezpiecze\u0144stwa wewn\u0119trznego, ani na podnoszone nieprawid\u0142owe funkcjonowanie mechanizmu relokacji - uzasadnili s\u0119dziowie.", "image": {"identifier": "https://ocdn.eu/pulscms-transforms/1/esPk9kpTURBXy8yNzlmN2EwZDc3MDk3MGQxYzIxYzYxY2RiZDhkMTliMS5qcGeTlQMAYM0MAM0GwJMJpjc3YzAxNgaTBc0COs0BLIGhMAE/tsue.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-02 10:02:48+0200"}, "fb": {"pages": 185265414715}, "twitter": {"card": "summary_large_image", "description": "- Odmowa relokacji uchod\u017ac\u00f3w przez Polsk\u0119, Czechy i W\u0119gry sprzeczna z prawem UE - orzek\u0142 dzi\u015b TSUE. - Pa\u0144stwa cz\u0142onkowskie nie mog\u0105, w celu uchylenia si\u0119 od wdro\u017cenia tego mechanizmu, powo\u0142ywa\u0107 si\u0119 ani na swoje obowi\u0105zki dotycz\u0105ce utrzymania porz\u0105dku publicznego i ochrony bezpiecze\u0144stwa wewn\u0119trznego, ani na podnoszone nieprawid\u0142owe funkcjonowanie mechanizmu relokacji - uzasadnili s\u0119dziowie.", "title": "TSUE wyda\u0142 wyrok ws. Polski, W\u0119gier i Czech. Chodzi o uchod\u017ac\u00f3w", "site": "OnetWiadomosci", "image": "https://ocdn.eu/pulscms-transforms/1/6WrktkpTURBXy8yNzlmN2EwZDc3MDk3MGQxYzIxYzYxY2RiZDhkMTliMS5qcGeSlQMAYM0MAM0GwJMFzQSwzQJY"}}, "canonical_link": "https://wiadomosci.onet.pl/kraj/tsue-wydal-wyrok-ws-polski-wegier-i-czech-chodzi-o-uchodzcow/2l42vjf"}