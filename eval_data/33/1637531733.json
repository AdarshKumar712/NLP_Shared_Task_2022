{"source_url": "https://web.archive.org", "url": "https://web.archive.org/web/20210906035624id_/https://www.open.online/2020/06/17/dramma-75enne-polizia-buffalo-cranio-fratturato-non-puo-camminare/", "title": "Il dramma del 75enne spintonato dalla polizia a Buffalo: \u00abCranio fratturato, non pu\u00f2 camminare\u00bb", "top_image": "https://www.open.online/wp-content/uploads/2020/06/buffalo.png", "meta_img": "https://www.open.online/wp-content/uploads/2020/06/buffalo.png", "images": ["https://www.open.online/wp-content/uploads/2021/09/GOLF_20210905182345727_b1e78c9f19ffc95c29fd3d83cc350444-400x300.jpg", "https://www.open.online/wp-content/uploads/2020/06/buffalo.png", "https://www.open.online/wp-content/themes/open-wp/assets/images/paypal.jpg", "https://www.open.online/wp-content/uploads/2021/09/kabul-400x238.jpg", "https://www.open.online/wp-content/uploads/2021/09/niqab-400x267.jpg", "https://www.open.online/wp-content/uploads/2021/09/twitter-lakeland-400x200.jpg", "https://www.open.online/wp-content/uploads/2021/09/banu-negar-400x225.jpg", "https://www.open.online/wp-content/uploads/2021/09/GOLF_20210904190229640_911e909c08f3a8b61cd09e969a05c72f-400x267.jpg"], "movies": [], "text": "In un primo momento la polizia aveva sostenuto che si fosse trattato di un incidente e il presidente Trump aveva evocato la \u201cmessa in scena\u201d. Ma non \u00e8 cos\u00ec\n\nDopo il video di 8 minuti e 46 secondi che precede la morte di George Floyd e prima delle immagini che hanno documentato l\u2019ennesima uccisione di un uomo afroamericano, Rayshard Brooks, colpito alle spalle da tre proiettili sparati da un agente di polizia, nella galleria degli orrori degli scontri tra manifestanti e forze dell\u2019ordine negli Stati Uniti c\u2019\u00e8 il video di Martin Gugino, il 75enne di Buffalo (stato di New York, Usa) spinto a terra brutalmente dalla polizia il 5 giugno. Secondo il suo avvocato, intervistato dalla Cnn, l\u2019uomo si sarebbe fratturato il cranio e \u2013 a distanza di quasi due settimane \u2013 non sarebbe ancora in grado di camminare. \u00abEscludendo qualcosa di insolito e imprevisto, questa settimana non mi aspetto grandi cambiamenti\u00bb, dichiara l\u2019avvocato.\n\nLe fake news sul suo ferimento, rilanciate anche da Trump\n\nAll\u2019epoca il governatore democratico dello stato di New York, Andrew Cuomo, aveva definito l\u2019episodio \u00abingiustificato e vergognoso\u00bb. In seguito alla sua richiesta i due poliziotti coinvolti erano stati sospesi, ma non dopo che la polizia avesse pubblicato un primo comunicato in cui sosteneva che l\u2019uomo fosse inciampato, ferendosi da solo. La sospensione per\u00f2 non era servita a placare le proteste che nei giorni successivi avevano raggiunto il loro apice a New York. Nei giorni successivi all\u2019incidente sui social media circolavano diverse teorie secondo cui l\u2019uomo avrebbe finto l\u2019incidente \u2013 teorie che hanno trovato anche una sponda nel presidente americano Donald Trump. Su Twitter, Trump aveva ipotizzato che si trattava di una messa in scena, nonostante nel video si vedesse l\u2019uomo perdere sangue dall\u2019orecchio dopo essere caduto a terra. D\u2019allora, i due ufficiali coinvolti \u2013 Aaron Torgalski, 39 anni, e Robert McCabe, 32 anni \u2013 si sono dichiarati innocenti e sono stati rilasciati senza cauzione.\n\nLeggi anche:", "keywords": [], "meta_keywords": [""], "tags": [], "authors": [], "publish_date": "Wed Jun 17 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "/favicon/apple-touch-icon.png", "meta_data": {"viewport": "width=device-width, initial-scale=1.0", "msapplication-TileColor": "#da532c", "theme-color": "#ffffff", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Il dramma del 75enne spintonato dalla polizia a Buffalo: \u00abCranio fratturato, non pu\u00f2 camminare\u00bb - Open", "description": "In un primo momento la polizia aveva sostenuto che si fosse trattato di un incidente e il presidente Trump aveva evocato la \"messa in scena\". Ma non \u00e8 cos\u00ec", "url": "https://www.open.online/2020/06/17/dramma-75enne-polizia-buffalo-cranio-fratturato-non-puo-camminare/", "site_name": "Open", "image": {"identifier": "https://www.open.online/wp-content/uploads/2020/06/buffalo.png", "secure_url": "https://www.open.online/wp-content/uploads/2020/06/buffalo.png"}}, "article": {"publisher": "https://www.facebook.com/Opengiornaleonline/", "author": "https://www.facebook.com/Opengiornaleonline/", "published_time": "2020-06-17T14:46:30+00:00", "modified_time": "2021-08-04T23:03:07+00:00"}, "fb": {"app_id": 574466270041833}, "twitter": {"card": "summary_large_image", "creator": "@https://twitter.com/r_liberatore", "site": "@Open_gol"}}, "canonical_link": "https://www.open.online/2020/06/17/dramma-75enne-polizia-buffalo-cranio-fratturato-non-puo-camminare/"}