{"source_url": "http://www.ansa.it", "url": "http://www.ansa.it/canale_saluteebenessere/notizie/sanita/2020/06/22/coronavirus-gallera-a-iss-distinguere-debolmente-positivi_8ead52ca-a057-4707-baf2-11a92dcd8610.html", "title": "Coronavirus: Gallera a Iss, distinguere debolmente positivi", "top_image": "http://www.ansa.it/canale_saluteebenessere/img/ico/favicon.ico", "meta_img": "http://www.ansa.it/canale_saluteebenessere/img/ico/favicon.ico", "images": ["http://www.ansa.it/webimages/ch_145x83/2019/1/31/cbd0569d10571ded7f9ad7354ebeacfa.jpg", "http://www.ansa.it/webimages/ch_145x83/2019/2/18/49df9b086b9e52ae86cb42e2085ae1f4.jpg", "https://cdn.flipboard.com/badges/flipboard_mrrw.png", "http://www.ansa.it/webimages/ch_145x83/2019/1/31/12519a35d4880dbbe2edf71439a4d23c.jpg", "http://www.ansa.it/webimages/ch_145x83/2019/2/15/737f00cc8c34805afbc585981bb008a6.jpg", "http://www.ansa.it/webimages/ch_145x83/2017/5/22/3310f1d0b5618f3e2d74335a6aa5e721.0", "http://www.ansa.it/sito/img/lazy.png", "http://www.ansa.it/webimages/ch_145x83/2015/5/19/bc918fb41846f9325ca45d9079d371ad.jpg", "http://www.ansa.it/webimages/ch_145x83/2020/11/13/a0a6626fef9c383282a34c6bc3cd905e.jpg", "http://www.ansa.it/canale_saluteebenessere/img/ico/favicon.ico", "http://www.ansa.it/canale_saluteebenessere/img/banner/banner_300x100_europe_assistance.gif", "http://www.ansa.it/webimages/ch_145x83/2019/2/6/ad9f0f09cc65c812619051731fdf82fd.jpg", "http://www.ansa.it/webimages/ch_145x83/2020/10/30/2f635ff1a020932e0dbe8aea342f9a19.jpg", "http://www.ansa.it/webimages/ch_145x83/2020/4/2/2129ddce9feb05ff1a5112e3cd7b8798.jpg"], "movies": [], "text": "(ANSA) - MILANO, 22 GIU - Visti i risultati del nuovo studio del San Matteo di Pavia, \"abbiamo chiesto ufficialmente all'Istituto Superiore di Sanit\u00e0 - dice l'assessore lombardo al welfare Giulio Gallera - di introdurre una netta distinzione dei casi 'debolmente positivi' rispetto agli altri, in base alle nuove rilevazioni effettuate dalla comunit\u00e0 scientifica\".\n\n\"In Regione Lombardia - spiega Gallera - i casi ad oggi rilevati rappresentano sempre di pi\u00f9 un esito 'debolmente positivo': lo studio del professor Baldanti evidenzia che su 274 tamponi 'RNA Covid' con queste caratteristiche, solo 8 (il 2,9%) sono risultati in grado di crescere in coltura ed essere, di conseguenza, potenzialmente infettivi\".\n\nVisto che la regione ha avviato \"una vasta operazione di screening sierologica alla quale seguiranno tamponi in caso di positivit\u00e0 al prelievo ematico\", in particolare \"ai cittadini delle aree pi\u00f9 colpite dall'emergenza Covid, ai nuovi ospiti delle RSA e dei Centri per disabili, alle forze dell'ordine, ai pazienti in fase di ricovero\", Gallera prevede che \"da questi esami emergeranno certamente nuove positivit\u00e0\" che - \u00e8 la sua riflessione - \"dovranno essere per\u00f2 considerate nella giusta misura, al fine di non creare allarmismi e dare la dimensione vera e reale della diffusione del contagio nella nostra Regione che sta superando il momento emergenziale\". (ANSA).\n\n", "keywords": [], "meta_keywords": ["Giulio Gallera", "Istituto Superiore di Sanit\u00e0", "Coronavirus Gallera", "positivit\u00e0", "tampone", "rilevazione", "studio", "RNA Covid", "Baldanti", "risultato", "San Matteo", "comunit\u00e0 scientifica", "Pavia", "Lombardia"], "tags": [], "authors": ["Redazione Ansa"], "publish_date": "Mon Jun 22 00:00:00 2020", "summary": "", "article_html": "", "meta_description": "Visti i risultati del nuovo studio del San Matteo di Pavia, \"abbiamo chiesto ufficialmente\r\nall'Istituto Superiore di Sanit\u00e0 - dice l'assessore lombardo al welfare Giulio Gallera - di\r\nintrodurre una netta distinzione dei casi 'debolmente positivi' rispetto ... (ANSA)", "meta_lang": "it", "meta_favicon": "/canale_saluteebenessere/img/ico/favicon.ico", "meta_data": {"data-newschain": "acb1da00b16626f2426e530f0b7c9969@ansa.newschain", "description": "Visti i risultati del nuovo studio del San Matteo di Pavia, \"abbiamo chiesto ufficialmente\r\nall'Istituto Superiore di Sanit\u00e0 - dice l'assessore lombardo al welfare Giulio Gallera - di\r\nintrodurre una netta distinzione dei casi 'debolmente positivi' rispetto ... (ANSA)", "keywords": "Giulio Gallera,Istituto Superiore di Sanit\u00e0,Coronavirus Gallera,positivit\u00e0,tampone,rilevazione,studio,RNA Covid,Baldanti,risultato,San Matteo,comunit\u00e0 scientifica,Pavia,Lombardia", "news_keywords": "Giulio Gallera,Istituto Superiore di Sanit\u00e0,Coronavirus Gallera,positivit\u00e0,tampone,rilevazione,studio,RNA Covid,Baldanti,risultato,San Matteo,comunit\u00e0 scientifica,Pavia,Lombardia", "EdTitle": "Coronavirus: Gallera a Iss, distinguere debolmente positivi", "twitter": {"card": "summary_large_image", "site": "@Agenzia_Ansa", "title": "Coronavirus: Gallera a Iss, distinguere debolmente positivi - Salute & Benessere", "description": "Visti i risultati del nuovo studio del San Matteo di Pavia, \"abbiamo chiesto ufficialmente\r\nall'Istituto Superiore di Sanit\u00e0 - dice l'assessore lombardo al welfare Giulio Gallera - di\r\nintrodurre una netta distinzione dei casi 'debolmente positivi' rispetto ... (ANSA)"}, "fb": {"app_id": 514987508589175}, "og": {"title": "Coronavirus: Gallera a Iss, distinguere debolmente positivi - Salute & Benessere", "type": "article", "url": "https://www.ansa.it/canale_saluteebenessere/notizie/sanita/2020/06/22/coronavirus-gallera-a-iss-distinguere-debolmente-positivi_8ead52ca-a057-4707-baf2-11a92dcd8610.html", "description": "Visti i risultati del nuovo studio del San Matteo di Pavia, \"abbiamo chiesto ufficialmente\r\nall'Istituto Superiore di Sanit\u00e0 - dice l'assessore lombardo al welfare Giulio Gallera - di\r\nintrodurre una netta distinzione dei casi 'debolmente positivi' rispetto ... (ANSA)", "site_name": "ANSA.it"}, "article": {"published_time": "2020-06-22T18:59:00+02:00", "modified_time": "2020-06-22T18:59:00+02:00", "section": "Salute & Benessere"}, "application-name": "Salute&Benessere - Ansa.it", "msapplication-starturl": "http://www.ansa.it/canale_saluteebenessere/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "https://www.ansa.it/canale_saluteebenessere/notizie/sanita/2020/06/22/coronavirus-gallera-a-iss-distinguere-debolmente-positivi_8ead52ca-a057-4707-baf2-11a92dcd8610.html"}