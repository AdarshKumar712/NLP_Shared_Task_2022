{"source_url": "https://www.blitzquotidiano.it", "url": "https://www.blitzquotidiano.it/cronaca-italia/coronavirus-neonato-ricoverato-bergamo-3157385/", "title": "Coronavirus, neonato ricoverato a Bergamo \u00e8 in buone condizioni", "top_image": "https://static.blitzquotidiano.it/wp/wp-content/uploads/2020/03/neonato-ansa-1.jpg", "meta_img": "https://static.blitzquotidiano.it/wp/wp-content/uploads/2020/03/neonato-ansa-1.jpg", "images": ["https://static.blitzquotidiano.it/static/lazy/logo-lazy.jpg", "https://static.blitzquotidiano.it/wp/wp-content/uploads/2020/03/neonato-ansa-1.jpg", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/2020/03/carabinieri-ansa-1-2-300x300.jpg", "https://www.blitzquotidiano.it/images/oroscopo.png", "https://static.blitzquotidiano.it/wp/wp-content/uploads/2020/03/neonato-ansa-1-300x200.jpg", "https://www.blitzquotidiano.it/images/logo.jpg", "https://static.blitzquotidiano.it/wp/wp-content/uploads/2020/03/polizia-ansa-1-300x300.jpg", "https://static.blitzquotidiano.it/wp/wp-content/uploads/2020/02/coronavirus-ansa3-420x220.jpg", "https://static.blitzquotidiano.it/wp/wp-content/uploads/2020/02/coronavirus-milano-ansa-420x220.jpg", "https://static.blitzquotidiano.it/wp/wp-content/uploads/2020/03/scuola-ansa-300x300.jpg", "https://static.blitzquotidiano.it/wp/wp-content/uploads/2020/03/virginia-raggi-ansa-1-300x300.jpg", "https://static.blitzquotidiano.it/wp/wp-content/uploads/2020/03/galli-ansa-300x300.jpg", "https://static.blitzquotidiano.it/wp/wp-content/uploads/2020/02/mascherine-ansa-2-560x360.jpg", "https://static.blitzquotidiano.it/wp/wp-content/uploads/2020/03/aldo-ferrara-420x220.jpg", "https://secure-it.imrworldwide.com/cgi-bin/m?ci=societaeditricemultimediale-it&cg=0&cc=0&ts=noscript", "https://static.blitzquotidiano.it/wp/wp-content/uploads/2020/02/le-macchine-del-tempo-420x220.jpg", "https://static.blitzquotidiano.it/wp/wp-content/uploads/2020/03/conte-coronavirus-ansa-420x220.jpg", "https://www.blitzquotidiano.it/images/icon-hamburger.jpg", "https://www.blitzquotidiano.it/images/icon-search.jpg"], "movies": [], "text": "MILANO \u2013 Sono buone e stabili le condizioni del neonato di poche settimane ricoverato a Bergamo e risultato positivo al Coronavirus. \u201cLe condizioni del piccolo ricoverato sono buone, respira spontaneamente e i parametri sono buoni e stabili\u201d comunica una nota l\u2019Asst Papa Giovanni XXIII. Il piccolo \u201crimane ricoverato in isolamento nel reparto di patologia neonatale dell\u2019ospedale di Bergamo, vista la positivit\u00e0 al tampone Covid-19\u201d.\n\nCoronavirus, Ordine Bergamo richiama 25 infermieri\n\nCome le ostetriche ieri, oggi anche gli infermieri iscritti all\u2019Ordine delle professioni infermieristiche (Opi) di Bergamo hanno risposto alla chiamata di Ats Bergamo impegnata a reperire personale medico e sanitario per supportare i colleghi e le colleghe delle Asst che stanno lavorando per contrastare l\u2019epidemia da Covid-19.\n\n\u201cLo stress organizzativo cui \u00e8 sottoposto il sistema sanitario in questi giorni e, soprattutto, le gravi difficolt\u00e0 vissute dai colleghi infermieri e dai professionisti del nostro territorio provinciale e regionale, in conseguenza all\u2019ulteriore evoluzione del coronavirus, sta ponendo le istituzioni e gli operatori nella condizione di rispondere in emergenza, costantemente e con sicurezza alle necessit\u00e0, a tutela della salute della popolazione\u201d, spiega il presidente di Opi, Gianluca Solitro.\n\nE\u2019 gi\u00e0 stato fornito un elenco di circa venticinque infermieri in quiescenza disponibili a rientrare in servizio e per i quali sono state fatte le valutazioni affinch\u00e9 non venga messa a rischio la loro salute e per il rispetto della normativa in merito all\u2019iscrizione all\u2019ordine, che verr\u00e0 riattivata straordinariamente, su indicazioni nazionali della Federazione, per un periodo determinato e senza oneri per quanti si sono resi disponibili. (fonte ANSA)", "keywords": [], "meta_keywords": [""], "tags": [], "authors": [], "publish_date": "Wed Mar  4 15:38:23 2020", "summary": "", "article_html": "", "meta_description": "Le condizioni del piccolo ricoverato sono buone, respira spontaneamente e i parametri sono buoni e stabili.", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "Le condizioni del piccolo ricoverato sono buone, respira spontaneamente e i parametri sono buoni e stabili.", "og": {"locale": "it_IT", "type": "article", "title": "Coronavirus, il neonato ricoverato a Bergamo \u00e8 in buone condizioni", "description": ".", "url": "https://www.blitzquotidiano.it/cronaca-italia/coronavirus-neonato-ricoverato-bergamo-3157385/", "site_name": "Blitz quotidiano", "image": {"identifier": "https://static.blitzquotidiano.it/wp/wp-content/uploads/2020/03/neonato-ansa-1.jpg", "secure_url": "https://static.blitzquotidiano.it/wp/wp-content/uploads/2020/03/neonato-ansa-1.jpg", "width": 1200, "height": 801}}, "article": {"publisher": "https://www.facebook.com/Blitzquotidiano", "section": "Cronaca Italia", "published_time": "2020-03-04T15:38:23+00:00"}, "twitter": {"card": "summary", "description": "Le condizioni del piccolo ricoverato sono buone, respira spontaneamente e i parametri sono buoni e stabili.", "title": "Coronavirus, neonato ricoverato a Bergamo \u00e8 in buone condizioni", "site": "@blitzquotidiano", "image": "https://static.blitzquotidiano.it/wp/wp-content/uploads/2020/03/neonato-ansa-1.jpg", "creator": "@blitzquotidiano"}, "generator": "AMP for WP 0.9.97.61", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/cronaca-italia/coronavirus-neonato-ricoverato-bergamo-3157385/"}