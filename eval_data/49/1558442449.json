{"source_url": "https://web.archive.org", "url": "https://web.archive.org/web/20200326175158id_/https://www.agenzianova.com/a/5e7b402bead5d1.90970946/2866791/2020-03-25/finestra-sul-mondo-usa-coronavirus-congresso-e-amministrazione-raggiungono-accordo-su-pacchetto-aiuti", "title": "Finestra sul mondo: Usa, coronavirus, Congresso e amministrazione raggiungono accordo su pacchetto aiuti", "top_image": "https://www.agenzianova.com/themes/agenzianova/images/frontend/social/twitter_image_src.png", "meta_img": "https://www.agenzianova.com/themes/agenzianova/images/frontend/social/twitter_image_src.png", "images": ["https://cdn.agenzianova.com/html/agenzianova/box/scarica_app/disponibile_su_google_play.png", "https://www.facebook.com/tr?id=423651367999996&ev=PageView&noscript=1", "https://www.agenzianova.com/themes/agenzianova/images/frontend/frame/header/logo.png", "https://www.agenzianova.com/themes/agenzianova/images/frontend/frame/header/icon_rss.gif", "https://cdn.agenzianova.com/banner/agenzianova/Leonardo-20180612-728-x-90_AgenziaNova.jpg", "https://web.archive.org/files/html/servizi_italiani/icone/panorama_energia.gif", "https://www.agenzianova.com/themes/agenzianova/images/frontend/social/twitter_image_src.png", "https://cdn.agenzianova.com/html/agenzianova/box/scarica_app/scarica_su_apple_store.png", "https://web.archive.org/files/html/servizi_italiani/icone/difesa_e_sicurezza.gif", "https://web.archive.org/files/html/servizi_italiani/icone/l_italia_vista_dagli_altri.gif", "https://gallery.agenzianova.com/upload/2020/03/13/20200313171249-a545e841.jpg", "https://www.agenzianova.com/themes/agenzianova/images/frontend/frame/header/icon_facebook.gif", "https://web.archive.org/files/html/servizi_italiani/icone/speciale-energia.jpg", "https://www.agenzianova.com/themes/agenzianova/images/frontend/frame/header/icon_twitter.gif", "https://cdn.agenzianova.com/banner/agenzianova/scarica_ticker.gif", "https://web.archive.org/files/html/servizi_italiani/icone/panorama_internazionale.gif", "https://web.archive.org/files/html/servizi_italiani/icone/speciale-difesa.jpg", "https://cdn.agenzianova.com/html/servizi_italiani/icone/atlantide.gif", "https://cdn.agenzianova.com/banner/agenzianova/arab_news.jpg", "https://web.archive.org/files/html/servizi_italiani/icone/business-news.jpg", "https://web.archive.org/files/html/servizi_italiani/icone/speciale-infrastrutture.jpg", "https://cdn.agenzianova.com/html/servizi_italiani/icone/mezzaluna.gif", "https://web.archive.org/files/html/servizi_italiani/icone/finestra_sul_mondo.gif", "https://web.archive.org/files/html/servizi_italiani/icone/panorama_arabo.gif", "https://web.archive.org/files/html/servizi_italiani/icone/visto_dalla_cina.gif", "https://cdn.agenzianova.com/html/servizi_italiani/icone/corno_d_africa.gif"], "movies": [], "text": "Finestra sul mondo: Usa, coronavirus, Congresso e amministrazione raggiungono accordo su pacchetto aiuti\n\n\u00a9 Agenzia Nova - Riproduzione riservata\n\n- Il Senato federale Usa e l\u2019amministrazione del presidente Usa, Donald Trump, hanno raggiunto un accordo di massima in merito al pacchetto di aiuti da quasi 2mila miliardi di dollari concepito per tutelare l\u2019economia statunitense dalle ricadute della pandemia di coronavirus, dopo giorni di stallo dovuti all\u2019ostruzionismo dell\u2019opposizione democratica, e la conseguente bocciatura del disegno di legge in fase di voto procedurale. Ad annunciare l\u2019intesa, nelle prime ore di oggi, \u00e8 stato un funzionario della Casa Bianca, Eric Ueland: \u201cAbbiamo un accordo\u201d, ha dichiarato Ueland, anticipando una conferenza stampa del presidente repubblicano del Senato, Mitch McConnell. Il testo dell\u2019accordo non \u00e8 ancora noto, ma la cifra di 2mila miliardi \u00e8 superiore a quella spesa ogni anno dagli Usa per la difesa nazionale, la ricerca scientifica, la costruzione di autostrade e altri programmi discrezionali. Alla proposta dei Repubblicani, i Democratici ne hanno anteposta Usa che prevedeva rigide condizionalit\u00e0 di politica identitaria per le aziende beneficiarie degli aiuti, ad esempio in termini di parit\u00e0 di genere e discriminazione positiva nelle assunzioni di dipendenti; il piano democratico prevede anche obblighi di riduzione delle emissioni di gas serra per le aziende \u201csoccorse\u201d dallo Stato. Ad oggi la pandemia di coronavirus ha ucciso 660 persone e ne ha contagiate almeno 50mila negli Stati Uniti, causando la chiusura di migliaia di attivit\u00e0 economiche e bloccando milioni di lavoratori. Oltre un terzo della popolazione Usa \u2013 circa 100 milioni \u2013 \u00e8 soggetta a misure di limitazione degli spostamenti. Il presidente Trump ha anticipato di voler riaprire le attivit\u00e0 produttive entro il mese di aprile, per evitare un collasso dell\u2019economia nazionale; (Sit)", "keywords": [], "meta_keywords": [""], "tags": [], "authors": [], "publish_date": "Wed Mar 25 00:00:00 2020", "summary": "", "article_html": "", "meta_description": "Il Senato federale Usa e l'amministrazione del presidente Usa, Donald Trump, hanno raggiunto un accordo di massima in merito al pacchetto...", "meta_lang": "it", "meta_favicon": "https://www.agenzianova.com/themes/agenzianova/images/common/favicon.ico", "meta_data": {"generator": "BB", "robots": "index, follow", "title": "Finestra sul mondo: Usa, coronavirus, Congresso e amministrazione raggiungono accordo su pacchetto aiuti", "description": "Il Senato federale Usa e l'amministrazione del presidente Usa, Donald Trump, hanno raggiunto un accordo di massima in merito al pacchetto...", "language": "it", "og": {"locale": "it_IT", "type": "website", "site_name": "Agenzia Nova", "url": "https://www.agenzianova.com/a/5e7b402bead5d1.90970946/2866791/2020-03-25/finestra-sul-mondo-usa-coronavirus-congresso-e-amministrazione-raggiungono-accordo-su-pacchetto-aiuti", "title": "Finestra sul mondo: Usa, coronavirus, Congresso e amministrazione raggiungono accordo su pacchetto aiuti", "description": "Il Senato federale Usa e l'amministrazione del presidente Usa, Donald Trump, hanno raggiunto un accordo di massima in merito al pacchetto...", "image": "https://www.agenzianova.com/themes/agenzianova/images/frontend/social/twitter_image_src.png"}, "twitter": {"card": "summary_large_image", "site": "@agenzia_nova", "title": "Finestra sul mondo: Usa, coronavirus, Congresso e amministrazione raggiungono accordo su pacchetto aiuti", "description": "Il Senato federale Usa e l'amministrazione del presidente Usa, Donald Trump, hanno raggiunto un accordo di massima in merito al pacchetto...", "image": "https://www.agenzianova.com/themes/agenzianova/images/frontend/social/twitter_image_src.png"}}, "canonical_link": "https://www.agenzianova.com/a/5e7b402bead5d1.90970946/2866791/2020-03-25/finestra-sul-mondo-usa-coronavirus-congresso-e-amministrazione-raggiungono-accordo-su-pacchetto-aiuti"}