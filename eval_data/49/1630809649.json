{"source_url": "https://web.archive.org", "url": "https://web.archive.org/web/20210613135001id_/https://www.internethaber.com/atalay-demirciye-hapis-cezasinin-gerekceli-karari-fetoyle-gorusmeyi-surdurmus-2107283h.htm", "title": "Atalay Demirci'ye hapis cezas\u0131n\u0131n gerek\u00e7eli karar\u0131! FET\u00d6'yle g\u00f6r\u00fc\u015fmeyi s\u00fcrd\u00fcrm\u00fc\u015f", "top_image": "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg", "meta_img": "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg", "images": ["https://i.internethaber.com/storage/files/images/2019/05/23/odeme-lzsv_cover.jpg", "https://i.internethaber.com/storage/files/images/2021/06/13/ef-xWtW_cover.jpg", "https://i.internethaber.com/storage/files/images/2021/06/13/hgre-wufv_cover.jpg", "https://i.internethaber.com/storage/files/images/2020/06/10/weqwe2-InM8_cover.jpg", "https://i.internethaber.com/storage/files/images/2021/06/07/basliksiz-1-aiQ3_cover.jpg", "https://i.internethaber.com/storage/files/images/2020/06/10/kurban-sHDI_cover.jpg", "https://i.internethaber.com/storage/files/images/2020/06/10/111-XbKI_cover.jpg", "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg", "https://i.internethaber.com/storage/files/images/2020/06/10/wewqe231-F03P_cover.jpg", "https://i.internethaber.com/storage/files/images/2020/06/10/adanada-polisi-goren-fetocu-ko-3sLm_cover.jpg", "https://i.internethaber.com/storage/files/images/2020/06/10/untitled-1-RMTm_cover.jpg", "https://i.internethaber.com/storage/files/images/2021/06/07/basliksiz-1-6lVi_cover.jpg", "https://i.internethaber.com/storage/files/images/2020/06/10/cami-lgfT_cover.jpg", "https://i.internethaber.com/storage/files/images/2021/06/13/fewrfd-A9Cw_cover.jpg", "https://i.internethaber.com/storage/files/images/2020/06/10/yazici-OvFH_cover.jpg", "https://i.internethaber.com/storage/files/images/2020/06/10/iddef-JrbZ_cover.jpg"], "movies": [], "text": "\u00dcnl\u00fc komeyden Atalay Demirci'ye, FET\u00d6 ter\u00f6r \u00f6rg\u00fct\u00fcne \u00fcye olma su\u00e7lamas\u0131yla verilen 5 y\u0131l hapis cezas\u0131n\u0131n gerek\u00e7esi a\u00e7\u0131kland\u0131. Kararda, Demirci\u2019nin 15 Temmuz darbe giri\u015fiminden sonra da \u00f6rg\u00fctle irtibat\u0131n\u0131 devam ettirdi\u011fi belirtildi.\n\nAbone ol\n\nFET\u00d6'ye y\u00f6nelik y\u00fcr\u00fct\u00fclen soru\u015fturmalar kapsam\u0131nda Atalay Demirci hakk\u0131nda Ankara 19. A\u011f\u0131r Ceza Mahkemesinde dava a\u00e7\u0131lm\u0131\u015ft\u0131.\n\nMahkeme, 3 Mart 2020'deki karar duru\u015fmas\u0131nda Demirci'ye \"silahl\u0131 ter\u00f6r \u00f6rg\u00fct\u00fcne \u00fcye olma\" su\u00e7undan 5 y\u0131l hapis cezas\u0131 vermi\u015fti. Mahkeme, Demirci hakk\u0131ndaki h\u00fckm\u00fcn\u00fcn gerek\u00e7eli karar\u0131n\u0131 tamamlad\u0131. Kararda, Demirci'nin, 1995'te Bay\u0131nd\u0131rl\u0131k ve \u0130skan Bakanl\u0131\u011f\u0131'nda memur olarak atand\u0131ktan bir sonra bu g\u00f6revinden istifa ederek sahne hayat\u0131na at\u0131ld\u0131\u011f\u0131, FET\u00d6'ye ait D\u00fcnya Radyoda program yapmaya ba\u015flad\u0131\u011f\u0131 ve \u00f6rg\u00fct\u00fcn d\u00fczenlendi\u011fi etkinliklerde sahne ald\u0131\u011f\u0131 anlat\u0131ld\u0131.\n\n'\u00d6rg\u00fct lideri G\u00fclen i\u00e7in g\u00f6steri yapt\u0131'\n\nKararda, Demirci\u2019nin, 2015 y\u0131l\u0131nda ABD\u2019de bulunan \u00f6rg\u00fct lideri Fethullah G\u00fclen'i ziyaret etti\u011fi ve onun i\u00e7in g\u00f6steri yapt\u0131\u011f\u0131, bu tarihten sonra kat\u0131ld\u0131\u011f\u0131 yar\u0131\u015fmada birinci olup, ad\u0131n\u0131 T\u00fcrkiye\u2019ye duyurdu\u011fu vurguland\u0131. Ayr\u0131ca, Demirci\u2019nin \u00f6rg\u00fct\u00fcn bankas\u0131 Bank Asya\u2019da hesab\u0131n\u0131n bulundu\u011fu ve \u00e7ok say\u0131da ki\u015fiyle para al\u0131\u015f veri\u015finin bulundu\u011fu anlat\u0131ld\u0131.\n\n'Hakan \u015e\u00fck\u00fcr ve Enes Kanter ile' g\u00f6r\u00fc\u015ft\u00fc'\n\nDemirci\u2019nin duru\u015fmada verdi\u011fi ifadesinde, radyoda program yapmak d\u0131\u015f\u0131nda \u00f6rg\u00fctle herhangi bir ili\u015fkisinin bulunmad\u0131\u011f\u0131n\u0131, 2007'de bu yap\u0131yla tamamen ili\u015fkisini kopard\u0131\u011f\u0131n\u0131 s\u00f6yledi\u011fi; ancak 2007 ile 2013 tarihleri aras\u0131nda bir\u00e7ok kez \u00f6rg\u00fct\u00fcn d\u00fczenledi\u011fi etkinliklerde yer ald\u0131\u011f\u0131n\u0131n tespit edildi\u011fi anlat\u0131ld\u0131. Ayr\u0131ca, Demirci\u2019nin 15 Temmuz 2016\u2019daki darbe giri\u015fiminden sonra firari FET\u00d6\u2019c\u00fcler Hakan \u015e\u00fck\u00fcr ve Enes Kanter\u2019le yaz\u0131\u015fmalar\u0131 oldu\u011fu, hakk\u0131nda bulunan tan\u0131k beyanlar\u0131n\u0131n da bu tarihten sonra da \u00f6rg\u00fctle irtibat\u0131n\u0131n devam etti\u011fini g\u00f6sterdi\u011fi vurguland\u0131.\n\n'\u015e\u00fck\u00fcr'e mesaj g\u00f6nderdi'\n\nKararda, sosyal medya hesab\u0131ndaki yaz\u0131\u015fmalar\u0131n kendisine ait oldu\u011funu kabul etti\u011fi belirtilen Demirci\u2019nin, bu hesaptan, darbe giri\u015fiminden bir ay \u00f6nce Hakan \u015e\u00fck\u00fcr'e \"Ben bu devran\u0131n d\u00f6nece\u011fine ve senin \u00fclkeye d\u00f6nd\u00fc\u011f\u00fcnde insanlar\u0131n utanaca\u011f\u0131na, hatta yan\u0131nda saf tutmak i\u00e7in yar\u0131\u015faca\u011f\u0131na inanc\u0131m tam\" mesaj\u0131n\u0131 g\u00f6nderdi\u011fi yer ald\u0131. Kararda, Demirci\u2019nin darbe giri\u015fiminden sonra sosyal medya hesab\u0131ndan darbe giri\u015fimini k\u0131nad\u0131\u011f\u0131, demokrasi n\u00f6betlerine kat\u0131ld\u0131\u011f\u0131; ancak firari Enes Kanter ile yaz\u0131\u015fmay\u0131 s\u00fcrd\u00fcrd\u00fc\u011f\u00fc belirtildi.\n\n'Kanter'i tedbir amac\u0131yla takip etmeyi b\u0131rakt\u0131'\n\nDemirci\u2019nin bir s\u00fcre sonra Enes Kanter'i takip etmeyi b\u0131rakt\u0131\u011f\u0131 belirtilerek, \"San\u0131\u011f\u0131n 15 Temmuz hain darbe te\u015febb\u00fcs\u00fcnden sonra dahi \u00f6rg\u00fct mensuplar\u0131 ile irtibat\u0131n\u0131n devam etti\u011fi ve de\u015fifre olmay\u0131 \u00f6nlemek amac\u0131 ile bir k\u0131s\u0131m tedbiri uygulad\u0131\u011f\u0131 kanaatine var\u0131lm\u0131\u015ft\u0131r\" ifadeleri yer ald\u0131.\n\n'Darbe giri\u015fiminden sonra tavsiye istedi'\n\nDemirci'nin darbe giri\u015fiminden 2 g\u00fcn sonra sosyal medya hesab\u0131ndan 'abi' diye hitap etti\u011fi bir ki\u015fiden tavsiye istedi\u011fi belirtilerek, \"17 Temmuz 2016'da 'lanadamoladam' adl\u0131 kullan\u0131c\u0131 ile yapm\u0131\u015f oldu\u011fu yaz\u0131\u015fmalar incelendi\u011finde, san\u0131\u011f\u0131n kullan\u0131c\u0131ya hitaben 'tavsiyeniz var m\u0131 abi, san\u0131r\u0131m daha dikkatli olmak laz\u0131m bundan sonra' dedi\u011fi, devam\u0131nda '\u00e7ok \u015f\u00fck\u00fcr abim \u00e7ok \u015f\u00fck\u00fcr ben telefon de\u011fi\u015ftirsem mi makinay\u0131, numaray\u0131, her \u015feyi var m\u0131 tavsiyeniz, bundan sonraki s\u00fcre\u00e7 daha zorla\u015facak gibi' \u015feklinde mesaj yazd\u0131\u011f\u0131 g\u00f6r\u00fclmektedir. San\u0131k, 15 Temmuz darbe giri\u015fiminden sonra dahi FET\u00d6/PDY silahl\u0131 ter\u00f6r \u00f6rg\u00fct\u00fc ile irtibat\u0131n\u0131 devam ettirip, yine \u00f6rg\u00fct mensuplar\u0131ndan ald\u0131\u011f\u0131 tavsiye \u00fczerine tedbir amac\u0131 ile telefon numaras\u0131n\u0131 de\u011fi\u015ftirmi\u015ftir\" denildi.\n\nS\u00f6z konusu yaz\u0131\u015fmalar, tan\u0131k beyanlar\u0131 ve dava dosyas\u0131ndaki di\u011fer deliller dikkate al\u0131nd\u0131\u011f\u0131nda Demirci'nin FET\u00d6 ile organik ba\u011f kurarak \u00f6rg\u00fct\u00fcn hiyerar\u015fik yap\u0131s\u0131na dahil oldu\u011fu vurguland\u0131. Bu kapsamda 'silahl\u0131 ter\u00f6r \u00f6rg\u00fct\u00fcne \u00fcye olmak' su\u00e7unu i\u015fledi\u011fi sabit olan Demirci'ye 5 y\u0131l hapis cezas\u0131 verildi\u011fi belirtildi.", "keywords": [], "meta_keywords": ["atalay demirci", "FET\u00d6", "mahkeme", "ankara", "komedyen", "fetullah g\u00fclen", "hakan \u015f\u00fck\u00fcr", "enes kanter"], "tags": [], "authors": ["Internet Haber"], "publish_date": "Wed Jun 10 12:56:00 2020", "summary": "", "article_html": "", "meta_description": "\u00dcnl\u00fc komeyden Atalay Demirci'ye, FET\u00d6 ter\u00f6r \u00f6rg\u00fct\u00fcne \u00fcye olma su\u00e7lamas\u0131yla verilen 5 y\u0131l hapis cezas\u0131n\u0131n gerek\u00e7esi a\u00e7\u0131kland\u0131. Kararda, Demirci\u2019nin 15 Temmuz darbe giri\u015fiminden sonra da \u00f6rg\u00fctle irtibat\u0131n\u0131\u00a0devam ettirdi\u011fi belirtildi.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "apple-itunes-app": "app-id=366791984", "google-play-app": "app-id=com.mobilike.ihaber", "description": "\u00dcnl\u00fc komeyden Atalay Demirci'ye, FET\u00d6 ter\u00f6r \u00f6rg\u00fct\u00fcne \u00fcye olma su\u00e7lamas\u0131yla verilen 5 y\u0131l hapis cezas\u0131n\u0131n gerek\u00e7esi a\u00e7\u0131kland\u0131. Kararda, Demirci\u2019nin 15 Temmuz darbe giri\u015fiminden sonra da \u00f6rg\u00fctle irtibat\u0131n\u0131\u00a0devam ettirdi\u011fi belirtildi.", "keywords": "atalay demirci,FET\u00d6,mahkeme,ankara,komedyen,fetullah g\u00fclen,hakan \u015f\u00fck\u00fcr,enes kanter", "fb": {"pages": 100431406701471}, "Classification": "News", "medium": "news", "thumbnail_height": 100, "thumbnail_width": 100, "title": "Atalay Demirci'ye hapis cezas\u0131n\u0131n gerek\u00e7eli karar\u0131! FET\u00d6'yle g\u00f6r\u00fc\u015fmeyi s\u00fcrd\u00fcrm\u00fc\u015f", "image": "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg", "robots": "max-image-preview:large, max-video-preview:-1", "dateCreated": "2020-06-10T12:56:00+03:00", "dateUpdated": "2020-06-10T13:14:10+03:00", "og": {"url": "https://www.internethaber.com/atalay-demirciye-hapis-cezasinin-gerekceli-karari-fetoyle-gorusmeyi-surdurmus-2107283h.htm", "site_name": "Internet Haber", "locale": "tr_TR", "type": "article", "title": "Atalay Demirci'ye hapis cezas\u0131n\u0131n gerek\u00e7eli karar\u0131! FET\u00d6'yle g\u00f6r\u00fc\u015fmeyi s\u00fcrd\u00fcrm\u00fc\u015f", "description": "\u00dcnl\u00fc komeyden Atalay Demirci'ye, FET\u00d6 ter\u00f6r \u00f6rg\u00fct\u00fcne \u00fcye olma su\u00e7lamas\u0131yla verilen 5 y\u0131l hapis cezas\u0131n\u0131n gerek\u00e7esi a\u00e7\u0131kland\u0131. Kararda, Demirci\u2019nin 15 Temmuz darbe giri\u015fiminden sonra da \u00f6rg\u00fctle irtibat\u0131n\u0131\u00a0devam ettirdi\u011fi belirtildi.", "image": {"identifier": "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg", "alt": "Atalay Demirci'ye hapis cezas\u0131n\u0131n gerek\u00e7eli karar\u0131! FET\u00d6'yle g\u00f6r\u00fc\u015fmeyi s\u00fcrd\u00fcrm\u00fc\u015f", "secure_url": "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg", "width": 1280, "height": 800, "type": "image/jpeg"}}, "twitter": {"domain": "https://www.internethaber.com", "card": "summary_large_image", "site": "@internethaber", "creator": "@internethaber", "url": "https://www.internethaber.com/atalay-demirciye-hapis-cezasinin-gerekceli-karari-fetoyle-gorusmeyi-surdurmus-2107283h.htm", "title": "Atalay Demirci'ye hapis cezas\u0131n\u0131n gerek\u00e7eli karar\u0131! FET\u00d6'yle g\u00f6r\u00fc\u015fmeyi s\u00fcrd\u00fcrm\u00fc\u015f", "description": "\u00dcnl\u00fc komeyden Atalay Demirci'ye, FET\u00d6 ter\u00f6r \u00f6rg\u00fct\u00fcne \u00fcye olma su\u00e7lamas\u0131yla verilen 5 y\u0131l hapis cezas\u0131n\u0131n gerek\u00e7esi a\u00e7\u0131kland\u0131. Kararda, Demirci\u2019nin 15 Temmuz darbe giri\u015fiminden sonra da \u00f6rg\u00fctle irtibat\u0131n\u0131\u00a0devam ettirdi\u011fi belirtildi.", "image": "https://i.internethaber.com/2/1280/800/storage/files/images/2020/06/10/atalay-demirciye-hapis-cezasinin-g-A0Q7_cover.jpg"}, "article": {"author": "Internet Haber", "content_tier": "free", "published_time": "2020-06-10T12:56:00+03:00", "modified_time": "2020-06-10T13:14:10+03:00"}, "DC.Creator": "Internet Haber", "DC.Publisher": "Internet Haber", "DC.Contributor": "Internet Haber", "DC.Date": "10-06-2020", "DC.Type": "Text", "DC.Source": "https://www.internethaber.com/atalay-demirciye-hapis-cezasinin-gerekceli-karari-fetoyle-gorusmeyi-surdurmus-2107283h.htm", "DC.Language": "tr-TR", "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "google-site-verification": "cYME2p1fl9txcKkWJR5SZ3Rb3gbmWFGZhIbWRAgv8HU", "yandex-verification": "a92ec0b74e205508"}, "canonical_link": "https://www.internethaber.com/atalay-demirciye-hapis-cezasinin-gerekceli-karari-fetoyle-gorusmeyi-surdurmus-2107283h.htm"}