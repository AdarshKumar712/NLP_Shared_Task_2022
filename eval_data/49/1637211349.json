{"source_url": "https://web.archive.org", "url": "https://web.archive.org/web/20201227070844id_/https://www.haberler.com/son-dakika-haberleri-eski-istihbaratci-altayli-nin-yargilandigi-davada-13333884-haberi/", "title": "Son dakika haberleri: Eski istihbarat\u00e7\u0131 Altayl\u0131'n\u0131n yarg\u0131land\u0131\u011f\u0131 davada reddi hakim talebi", "top_image": "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg", "meta_img": "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg", "images": ["https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg", "https://www.haberler.com/static/img/tasarim/haberler-logo.svg", "https://www.haberler.com/static/images/haberler.com.png"], "movies": [], "text": "Son dakika haberleri: Eski istihbarat\u00e7\u0131 Altayl\u0131'n\u0131n yarg\u0131land\u0131\u011f\u0131 davada reddi hakim talebi\n\nESK\u0130 istihbarat\u00e7\u0131 Enver Altayl\u0131 ile birlikte 4 san\u0131\u011f\u0131n 'FET\u00d6/PDY y\u00f6neticili\u011fi', '\u00f6rg\u00fct \u00fcyeli\u011fi', 'siyasi ve askeri casusluk' su\u00e7lamas\u0131yla yarg\u0131land\u0131klar\u0131 davan\u0131n g\u00f6r\u00fclmesine devam edildi. Duru\u015fmada, san\u0131k Metin Can Y\u0131lmaz, reddi hakim talebinde bulundu.\n\nAnkara 16'nc\u0131 A\u011f\u0131r Ceza Mahkemesi'nce g\u00f6r\u00fclen davan\u0131n duru\u015fmas\u0131na, tutuklu san\u0131klar Enver Altayl\u0131, Metin Can Y\u0131lmaz, Mehmet Bar\u0131ner ile tutuksuz san\u0131k Seda Chamatzoglou ve avukatlar\u0131 kat\u0131ld\u0131. Mahkeme, 3 celsedir savunma yapmayan san\u0131klar Altayl\u0131 ile ayn\u0131 zamanda Altayl\u0131'n\u0131n damad\u0131 olan Metin Can Y\u0131lmaz'a savunmalar\u0131n\u0131 yap\u0131p yapmayacaklar\u0131n\u0131 sordu. Ancak san\u0131k Y\u0131lmaz, mahkemenin tarafs\u0131zl\u0131\u011f\u0131n\u0131 yitirdi\u011fi gerek\u00e7esiyle reddi hakim talebinde bulundu. Talebin ard\u0131ndan duru\u015fmaya ara veren mahkeme heyeti, talebin g\u00f6r\u00fc\u015f\u00fcld\u00fc\u011f\u00fcn\u00fc ve reddedildi\u011fini a\u00e7\u0131klad\u0131. San\u0131k avukatlar\u0131 ise karar\u0131n bir \u00fcst mahkemeye ta\u015f\u0131yacaklar\u0131n\u0131, bu nedenle mahkemenin esasa ili\u015fkin i\u015flem yapamayaca\u011f\u0131n\u0131 savundu. Mahkeme heyeti de tutuklu san\u0131klar\u0131n tutukluluk hallerinin devam\u0131na karar vererek, duru\u015fmay\u0131 erteledi.\n\n\u0130DD\u0130ANAMEDEN\n\n\u0130ddianamede, Enver Altayl\u0131'ya, 'ter\u00f6r \u00f6rg\u00fct\u00fc y\u00f6neticili\u011fi' ve 'siyasi ve askeri casusluk', Y\u0131lmaz ve Bar\u0131ner'e ise 'ter\u00f6r \u00f6rg\u00fct\u00fc \u00fcyeli\u011fi' ve 'siyasi ve askeri casusluk' su\u00e7lamalar\u0131 y\u00f6netildi. Altayl\u0131'n\u0131n 30 y\u0131ldan 42 y\u0131l 6 aya kadar, Y\u0131lmaz ve Bar\u0131ner'in ise 22 y\u0131l 6'\u015far aydan 35'er y\u0131la kadar hapisleri istendi. \u0130ddianamede ayr\u0131ca, Altayl\u0131'n\u0131n yurt d\u0131\u015f\u0131na \u00e7\u0131kar\u0131lmas\u0131 i\u00e7in ayn\u0131 zamanda damad\u0131 olan san\u0131k Metin Can Y\u0131lmaz'\u0131n T\u00fcrkiye ve Almanya vatanda\u015f\u0131 Ali Serhat Il\u0131cak ile birlikte hareket etti\u011fi, Il\u0131cak'\u0131n da bunun i\u00e7in Mu\u011fla'da san\u0131k Seda Chamatzoglou ile temas kurdu\u011fu belirtildi. San\u0131k Chamatzoglou'nun ise, '\u00f6rg\u00fct \u00fcyesi olmamakla birlikte bilerek ve isteyerek \u00f6rg\u00fcte yard\u0131m etmek' su\u00e7undan 1 y\u0131l 6 aydan 4 y\u0131la kadar hapsi talep edildi.\n\nKaynak: Demir\u00f6ren Haber Ajans\u0131", "keywords": [], "meta_keywords": ["Enver Altayl\u0131", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Son dakika haberi: ESK\u0130 istihbarat\u00e7\u0131 Enver Altayl\u0131 ile birlikte 4 san\u0131\u011f\u0131n 'FET\u00d6/PDY y\u00f6neticili\u011fi', '\u00f6rg\u00fct \u00fcyeli\u011fi', 'siyasi ve askeri casusluk' su\u00e7lamas\u0131yla yarg\u0131land\u0131klar\u0131 davan\u0131n g\u00f6r\u00fclmesine devam edildi.", "meta_lang": "tr", "meta_favicon": "https://www.haberler.com/static/images/touch-icon-iphone.png", "meta_data": {"image": "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg", "description": "Son dakika haberi: ESK\u0130 istihbarat\u00e7\u0131 Enver Altayl\u0131 ile birlikte 4 san\u0131\u011f\u0131n 'FET\u00d6/PDY y\u00f6neticili\u011fi', '\u00f6rg\u00fct \u00fcyeli\u011fi', 'siyasi ve askeri casusluk' su\u00e7lamas\u0131yla yarg\u0131land\u0131klar\u0131 davan\u0131n g\u00f6r\u00fclmesine devam edildi.", "keywords": "Enver Altayl\u0131, G\u00fcncel, Haber", "robots": "max-image-preview:large", "medium": "news", "dateCreated": "2020-06-17T15:25:54+03:00", "dateUpdated": "2020-06-17T16:35:41+03:00", "msapplication-starturl": "https://www.haberler.com", "article": {"id": 13333884, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Enver Altayl\u0131, G\u00fcncel"}, "og": {"url": "https://www.haberler.com/son-dakika-haberleri-eski-istihbaratci-altayli-nin-yargilandigi-davada-13333884-haberi/", "site_name": "Haberler.com", "locale": "tr_TR", "type": "article", "title": "Son dakika haberleri: Eski istihbarat\u00e7\u0131 Altayl\u0131'n\u0131n yarg\u0131land\u0131\u011f\u0131 davada reddi hakim talebi", "image": {"identifier": "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg", "secure_url": "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg", "width": 1200, "height": 675}, "description": "Son dakika haberi: ESK\u0130 istihbarat\u00e7\u0131 Enver Altayl\u0131 ile birlikte 4 san\u0131\u011f\u0131n 'FET\u00d6/PDY y\u00f6neticili\u011fi', '\u00f6rg\u00fct \u00fcyeli\u011fi', 'siyasi ve askeri casusluk' su\u00e7lamas\u0131yla yarg\u0131land\u0131klar\u0131 davan\u0131n g\u00f6r\u00fclmesine devam edildi."}, "fb": {"pages": 130833686950210, "app_id": 1094461860619988, "page_id": 116642265047044}, "twitter": {"url": "https://www.haberler.com/son-dakika-haberleri-eski-istihbaratci-altayli-nin-yargilandigi-davada-13333884-haberi/", "card": "summary_large_image", "site": "Haberler", "title": "Son dakika haberleri: Eski istihbarat\u00e7\u0131 Altayl\u0131'n\u0131n yarg\u0131land\u0131\u011f\u0131 davada reddi hakim talebi", "description": "Son dakika haberi: ESK\u0130 istihbarat\u00e7\u0131 Enver Altayl\u0131 ile birlikte 4 san\u0131\u011f\u0131n 'FET\u00d6/PDY y\u00f6neticili\u011fi', '\u00f6rg\u00fct \u00fcyeli\u011fi', 'siyasi ve askeri casusluk' su\u00e7lamas\u0131yla yarg\u0131land\u0131klar\u0131 davan\u0131n g\u00f6r\u00fclmesine devam edildi.", "image": "https://foto.haberler.com/haber/2020/06/17/eski-istihbaratci-altayli-nin-yargilandigi-da-13333884_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/static/img/favicons/icon152.png?v=2", "theme-color": "#ffffff", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/son-dakika-haberleri-eski-istihbaratci-altayli-nin-yargilandigi-davada-13333884-haberi/"}