{"source_url": "https://www.tysol.pl", "url": "https://www.tysol.pl/a42237-Moskwa-europejskie-sankcje-i-brak-czasu-", "title": "[Tylko u nas] Marek Budzisz: Spadek dochod\u00f3w ludno\u015bci w Rosji, czyli o k\u0142opotach Putina przed wyborami", "top_image": "http://www.tysol.pl/getimage.php?act=zdjecie&id=42237", "meta_img": "http://www.tysol.pl/getimage.php?act=zdjecie&id=42237", "images": ["https://www.tysol.pl/i/ikona3.png", "https://www.tysol.pl/i/solidarnosctygodni.png", "https://www.tysol.pl/zdj/zdjecie/42237", "https://www.tysol.pl/i/unlike.png", "https://www.tysol.pl/zdj/kafelka/17327", "https://www.tysol.pl/i/loading.gif", "https://www.tysol.pl/zdj/reklamaPhoto/99", "https://www.tysol.pl/i/tysolpl.png", "https://www.tysol.pl/i/dotka.png", "https://www.tysol.pl/i/like.png", "https://www.tysol.pl/i/tysolplwhite.png", "https://www.tysol.pl/i/ikona4.png", "https://www.tysol.pl/zdj/kafelka/42234", "http://www.tysol.pl/getimage.php?act=zdjecie&id=42237", "https://www.tysol.pl/getimage.php?act=partner&id=2&r=612141", "https://www.tysol.pl/i/stopka_logo.png", "https://www.tysol.pl/getimage.php?act=partner&id=3&r=612141", "https://www.tysol.pl/zdj/kafelka/36726", "https://www.tysol.pl/zdj/zdjecia_cke/szlachtakomrka.jpg", "https://www.tysol.pl/getimage.php?act=partner&id=1&r=612141", "https://www.tysol.pl/i/cross.png", "https://www.tysol.pl/zdj/zdjecia_cke/Okadkapodnewsy1202475332.jpg", "https://www.tysol.pl/zdj/avatar/187", "https://www.tysol.pl/i/szaryDot.png", "https://www.tysol.pl/i/tygodnikSol.png", "https://www.tysol.pl/i/ikona1.png", "https://www.tysol.pl/zdj/kafelka/41608", "https://www.tysol.pl/zdj/avatar/186", "https://www.tysol.pl/zdj/avatar/134", "https://www.tysol.pl/i/ikona2.png"], "movies": [], "text": "[Tylko u nas] Marek Budzisz: Spadek dochod\u00f3w ludno\u015bci w Rosji, czyli o k\u0142opotach Putina przed wyborami\n\nOpublikowano dnia 14.01.2020 19:59\n\nZ przeciek\u00f3w, jakimi dysponuj\u0105 rosyjskie media wynika, \u017ce \u015brodowe (15 stycznia) wyst\u0105pienie przed Zgromadzeniem Federalnym, czyli po\u0142\u0105czonymi izbami rosyjskiego parlamentu, prezydent Putin ma zamiar po\u015bwi\u0119ci\u0107 kwestii dochod\u00f3w ludno\u015bci.\n\nA precyzyjnie rzecz ujmuj\u0105c pochyli\u0107 si\u0119 z trosk\u0105 nad ich spadkiem i obieca\u0107 \u201ewyt\u0119\u017con\u0105 prac\u0119\u201d celem poprawy sytuacji. Jest to o tyle istotne, \u017ce ju\u017c w tym roku trzeba b\u0119dzie w Rosji rozpocz\u0105\u0107 kampani\u0119 wyborcz\u0105 przed kluczowymi dla przysz\u0142o\u015bci kraju przysz\u0142orocznymi wyborami do Dumy. W \u201esterowanej demokracji\u201d przygotowania do wybor\u00f3w rozpoczyna si\u0119 od zmiany kodeksu wyborczego, tak, aby zwi\u0119kszy\u0107 szanse sukcesu partii w\u0142adzy. Z nap\u0142ywaj\u0105cych do opinii publicznej strz\u0119p\u00f3w informacji wynika, \u017ce p\u00f3ki co, jednym z najpowa\u017cniejszych scenariuszy, jaki chcia\u0142by realizowa\u0107 Kreml jest zmniejszenie liczby mandat\u00f3w wybieranych z list partyjnych z jednoczesnym zwi\u0119kszeniem liczby okr\u0119g\u00f3w jednomandatowych. Konkretne zastosowanie tej zasady wi\u0105za\u0142oby si\u0119 z lokaln\u0105 specyfik\u0105. Ruchowi temu towarzyszy\u0107 mia\u0142oby dopuszczenie do wybor\u00f3w wi\u0119kszej liczby formacji politycznych, niekt\u00f3re z nich by\u0142yby wr\u0119cz powo\u0142ywane do \u017cycia przez ob\u00f3z w\u0142adzy, po to aby, zw\u0142aszcza w okr\u0119gach jednomandatowych zwi\u0119kszy\u0107 znaczenie najwi\u0119kszego politycznego brandu, czyli partii w\u0142adzy, Jednej Rosji. Ta musi nie tylko wygra\u0107 wybory, ale te\u017c utrzyma\u0107 konstytucyjn\u0105 wi\u0119kszo\u015b\u0107, co z kolei gwarantuje utrzymanie politycznej kontroli nad transmisja w\u0142adzy zwi\u0105zan\u0105 z zako\u0144czeniem drugiej, kolejnej kadencji Putina (w 2024 roku). Brak takiej wi\u0119kszo\u015bci nie oznacza jeszcze dla re\u017cimu katastrofy, ale ogranicza pole manewru, redukuj\u0105c pewn\u0105 liczb\u0119 rozwi\u0105za\u0144 a przede wszystkim swobod\u0119 ich aplikowania. Mo\u017ce te\u017c oznacza\u0107 konieczno\u015b\u0107 wej\u015bcia w alianse z tzw. systemow\u0105 opozycj\u0105, co w rosyjskich realiach oznacza konieczno\u015b\u0107 op\u0142acenia tego rodzaju wsparcia. To te\u017c jest ryzykowne. Ca\u0142a ta konstrukcja mo\u017ce okaza\u0107 si\u0119 ufundowan\u0105 na lotnych piaskach, o ile ludzie nie zaczn\u0105 patrze\u0107 na przysz\u0142o\u015b\u0107 z wi\u0119kszym optymizmem.Ostatnie badania opinii publicznej przeprowadzone przez Centrum Lewady mog\u0105 napawa\u0107 w\u0142adze nadziej\u0105, \u017ce nastroje spo\u0142eczne ewoluuj\u0105 w po\u017c\u0105dan\u0105 stron\u0119. Rosjanie patrz\u0105 z wi\u0119ksz\u0105 ufno\u015bci\u0105 w przysz\u0142o\u015b\u0107, liczba tych kt\u00f3rzy spodziewaj\u0105 si\u0119 wybuchu wojny \u015bwiatowej spad\u0142a o 11 % a udzia\u0142 oczekuj\u0105cych kryzysu gospodarczego w ca\u0142ym spektrum spo\u0142ecznym zmniejszy\u0142 si\u0119 z 57 % do 49 %. Jednak nie zmieni\u0142a si\u0119 liczba tych (44 %) kt\u00f3rzy spodziewaj\u0105 si\u0119 niepokoi zwi\u0105zanych z bied\u0105, a wzros\u0142a (do 66 %) grupa tych obywateli Federacji Rosyjskiej, kt\u00f3rzy s\u0105 zdania, \u017ce w kraju b\u0119dzie wi\u0119ksza korupcja i wi\u0119cej afer, w tym g\u0142o\u015bnych, zwi\u0105zanych z dymisjami i aresztowaniami wysokich urz\u0119dnik\u00f3w. Innymi s\u0142owy ten cz\u0119\u015bciowy wzrost optymizmu wi\u0105za\u0107 wypada z oczekiwaniami niema\u0142ej grupy Rosjan, \u017ce w\u0142adze rozpocznie energiczn\u0105 walk\u0119 z patologiami we w\u0142asnym gronie. Niezale\u017cnie jednak od tego jak silnie ugruntowane s\u0105 te oczekiwania i na ile ten wzrost optymizmu jest zjawiskiem trwa\u0142ym a nie chwilowym, jedno wydaje si\u0119 pewne \u2013 pole manewru rosyjskiej w\u0142adzy b\u0119dzie si\u0119 zaw\u0119\u017ca\u0142o je\u015bli nie uda si\u0119 \u201eczego\u015b zrobi\u0107\u201d z dochodami ludno\u015bci. Taki jest do\u015b\u0107 zgodny pogl\u0105d rosyjskich socjolog\u00f3w, zar\u00f3wno tych, kt\u00f3rzy pracuj\u0105 dla rz\u0105du jak i sympatyzuj\u0105cych z opozycj\u0105. To, \u017ce Putin ma zamiar skoncentrowa\u0107 si\u0119 na tych kwestiach mo\u017ce \u015bwiadczy\u0107, \u017ce i na Kremlu uwa\u017ca si\u0119 ten obszar za newralgiczny.Pytanie tylko o czym jest mowa i co oznacza w rosyjskim wydaniu termin \u201espadek dochod\u00f3w ludno\u015bci\u201d? Z ostatnio opublikowanych analiz wynika, \u017ce w trzecim kwartale 2019 roku by\u0142y one o 6,4 % ni\u017csze ni\u017ali w roku 2013. Ma\u0142o tego, niekorzystnie zmieni\u0142a si\u0119 tez ich struktura. W og\u00f3lnej puli wzr\u00f3s\u0142 udzia\u0142 dochod\u00f3w pochodz\u0105cych od pa\u0144stwa (z 72,4 do 78,6 %) a spad\u0142 tych z dzia\u0142alno\u015bci gospodarczej (z 11,6 do 10,4 %). Ale co gorsze z bada\u0144 Rosyjskiej Akademii Nauk wynika, \u017ce bogatsi Rosjanie praktycznie nie odczuli kryzysu, a nawet mo\u017cna m\u00f3wi\u0107, \u017ce maj\u0105 si\u0119 lepiej ni\u017ali przed 2013 rokiem. Obni\u017cenie dochod\u00f3w dotkn\u0119\u0142o przede wszystkim grupy najubo\u017csze. Statystyczny wzrost wydatk\u00f3w pa\u0144stwa na wyp\u0142aty, kt\u00f3rym lubili si\u0119 chwali\u0107 w ubieg\u0142ych miesi\u0105cach wysocy rosyjscy urz\u0119dnicy w praktyce zosta\u0142 \u201eprzechwycony\u201d przez bogatszych Rosjan. Biedniejsi s\u0105 jeszcze biedniejsi ni\u017c byli. Z jedn\u0105 wszak\u017ce r\u00f3\u017cnic\u0105, bezwzgl\u0119dna liczba najzamo\u017cniejszych znacznie si\u0119 w ostatnich latach zmniejszy\u0142a, przede wszystkim spad\u0142a grupa uznawana za klas\u0119 \u015bredni\u0105. W \u015bwietle bada\u0144 specjalist\u00f3w z moskiewskiej Wy\u017cszej Szko\u0142y Gospodarki jest to zreszt\u0105 trend trwaj\u0105cy w Rosji znacznie d\u0142u\u017cej. W ci\u0105gu ostatnich 30 lat, udzia\u0142 80 % rosyjskiego spo\u0142ecze\u0144stwa w ca\u0142o\u015bci osi\u0105ganych dochod\u00f3w spad\u0142 o 21 %, za to 20 % najbogatszych podwoi\u0142o w tym czasie swe dochody.Najbogatsi, kt\u00f3rzy nie odczuli skutk\u00f3w kryzysu konsumuj\u0105 g\u0142\u00f3wnie artyku\u0142y luksusowe produkowane poza Rosj\u0105, za\u015b ogromna wi\u0119kszo\u015b\u0107 spo\u0142ecze\u0144stwa zmuszona zosta\u0142a do znacznego ograniczenia konsumpcji. W efekcie rosyjska gospodarka zderzy\u0142a si\u0119 z problemem braku popytu i to jest jeden z g\u0142\u00f3wnych, je\u015bli nie najwa\u017cniejszy problem genezy niskiego wzrostu. W efekcie wzrost rosyjskiego PKB, szacowany na 2,3 % w 2018 roku spowolni\u0142 do 1,1 % po trzech kwarta\u0142ach 2019. Bariera braku popytu jest zdaniem rosyjskich ekonomist\u00f3w niezwykle silna, o czym \u015bwiadczy szybciej spadaj\u0105ca w Federacji Rosyjskiej, ni\u017ali planowano, inflacja. Rosyjski Bank Centralny w minionym roku musia\u0142 pi\u0119ciokrotnie korygowa\u0107 w\u0142asne prognozy wska\u017anika inflacji na koniec 2019 roku, za ka\u017cdym razem zmniejszaj\u0105c go. Pierwotnie szacunki m\u00f3wi\u0142y, i\u017c b\u0119dzie ona kszta\u0142towa\u0142a si\u0119 na poziomie od 5 do 5,5 %, by ostatecznie zej\u015b\u0107 do 2,9 \u2013 3,2 %. Pogarszaj\u0105 si\u0119 te\u017c szybko inne wska\u017aniki obrazuj\u0105ce poziom konsumpcji w Rosji \u2013 takie jak warto\u015b\u0107 handlu hurtowego (spowolnienie wzrostu z 2,6 % do 1,8 %), liczba sprzedanych mieszka\u0144 w g\u0142\u00f3wnych rosyjskich aglomeracjach, czy sprzeda\u017c samochod\u00f3w, kt\u00f3rych po dwucyfrowych wzrostach sprzeda\u017cy w ostatnich dw\u00f3ch latach w roku ubieg\u0142ym trafi\u0142o na rynek o 2,6 % mniej.Jak si\u0119 wydaje analitycy rosyjskiego Banku Centralnego nie docenili innego zjawiska, a mianowicie wyczerpywania si\u0119 mo\u017cliwo\u015bci konsumpcji na kredyt, kt\u00f3ra nap\u0119dza\u0142a wzrost gospodarki w 2017 i 2018 roku. Ju\u017c w roku 2018 najlepiej zarabiaj\u0105cy Rosjanie (z dochodami powy\u017cej 40 tys. rubli miesi\u0119cznie) przeznaczali na sp\u0142at\u0119 zobowi\u0105za\u0144 niemal 21 % osi\u0105ganych dochod\u00f3w a \u015bredniacy 28,8 %. To wyczerpanie si\u0119 mo\u017cliwo\u015bci zaci\u0105gania nowych kredyt\u00f3w konsumpcyjnych spowodowa\u0142o w efekcie pod koniec minionego roku spadek akcji kredytowej rosyjskich bank\u00f3w w tym zakresie (o 3,8 %) i to w czasie, kiedy mala\u0142y stopy procentowe w zwi\u0105zku z ni\u017csz\u0105 inflacj\u0105, a w przypadku kart kredytowych mo\u017cna nawet m\u00f3wi\u0107 o za\u0142amaniu si\u0119 rynku, bo liczba nowo wydanych spad\u0142a o 30,1 %.Nadzieje w\u0142adz, kt\u00f3re liczy\u0142y, \u017ce o\u017cywienie w gospodarce przynios\u0105 tzw. programy narodowe r\u00f3wnie\u017c okaza\u0142y si\u0119 z\u0142udnymi. Administracja nie jest przygotowana do ich realizacji, inwestycje si\u0119 op\u00f3\u017aniaj\u0105, co wi\u0119cej, jak powiedzia\u0142 prezes rosyjskiego odpowiednika NIK Aleksiej Kudrin perspektywa, \u017ce dzi\u0119ki tym nak\u0142adom rosyjski PKB b\u0119dzie r\u00f3s\u0142 szybciej ni\u017c o 1,0 \u2013 1,5 % rocznie jest mamieniem si\u0119 obietnicami bez pokrycia w rzeczywisto\u015bci.Wszystko zaczyna troch\u0119 wygl\u0105da\u0107 jak kwadratura ko\u0142a. Rosjanie ma\u0142o zarabiaj\u0105 i w efekcie ma\u0142o wydaj\u0105 na konsumpcj\u0119. Gospodarka, kt\u00f3ra zderza si\u0119 z barier\u0105 popytu nie ro\u015bnie a dochody, kt\u00f3re Rosja osi\u0105ga z eksportu w\u0119glowodor\u00f3w zape\u0142niaj\u0105 rezerwy, bo urz\u0119dnicy r\u00f3\u017cnych szczebli nie bardzo wiedz\u0105 jak je wyda\u0107. Czy jest z tego jakie\u015b wyj\u015bcie i czy Kremla ma pomys\u0142 \u201eco z tym wszystkim zrobi\u0107\u201d?Wydaje si\u0119, \u017ce pewne wskaz\u00f3wki znajduj\u0105 si\u0119 w wywiadzie W\u0142adimira Czi\u017cowa, rosyjskiego ambasadora przy Unii Europejskiej dla dziennika Kommiersant, kt\u00f3rego udzieli\u0142 kilka dni temu. W dyplomacji rzadko kiedy padaj\u0105 przypadkowe sformu\u0142owania, w rosyjskiej jeszcze rzadziej, a w przypadku Czi\u017cowa, starego wyjadacza, kt\u00f3ry od 1976 roku pracuje w rosyjskim MSZ-cie, chyba w og\u00f3le nie mo\u017cemy m\u00f3wi\u0107 o tym, \u017ce m\u00f3wi co\u015b ot tak sobie. Ot\u00f3\u017c Czi\u017cow powiedzia\u0142, \u017ce to nie Rosja a Europa jest odpowiedzialna za stan kryzysu wzajemnych relacji. Sta\u0142o si\u0119 tak, w jego opinii w efekcie wprowadzenia przez Uni\u0119 Europejsk\u0105 \u201ejednostronnych restrykcji\u201d przeciw Federacji Rosyjskiej. Kroki podj\u0119te przez Moskw\u0119 by\u0142y reakcj\u0105 na dzia\u0142ania pa\u0144stw europejskich. W tym sensie, jak zauwa\u017ca rosyjski dyplomata, nie mo\u017cna m\u00f3wi\u0107 o sankcjach, bo te wprowadzane s\u0105 w \u017cycie postanowieniami ONZ, a jedynie o jednostronnym dzia\u0142aniu Unii. Ta terminologia i chronologia jest w tym wzgl\u0119dzie w optyce Moskwy istotna. Przede wszystkim z tego powodu, \u017ce jak zauwa\u017ca Czi\u017cow ci kt\u00f3rzy wprowadzili restrykcje musz\u0105 i powinni si\u0119 z nich wycofa\u0107, bo zmieni\u0142 si\u0119 kontekst, czyli rozpocz\u0119\u0142y rozmowy w sprawie sytuacji na wschodzie Ukrainy. I to jest, jego zdaniem, problem Europy, kt\u00f3ra musi ponownie przeanalizowa\u0107 sytuacj\u0119 i dojrze\u0107 do podj\u0119cia tego kroku. Mo\u017ce si\u0119 to sta\u0107 tylko wtedy, kiedy jak to okre\u015bli\u0142 grupa pa\u0144stw zwolennik\u00f3w wsp\u00f3\u0142pracy z Rosj\u0105 przewa\u017cy. O zbudowanie takiej \u201emasy krytycznej\u201d w Unii Europejskiej ma zamiar w najbli\u017cszym czasie zabiega\u0107 Moskwa. To co powiedzia\u0142 rosyjski dyplomata wi\u0105\u017ce si\u0119 nie tylko z ostatni\u0105 ofensyw\u0105 propagandow\u0105 Moskwy wymierzon\u0105 w Polsk\u0119 i pa\u0144stwa Europy \u015arodkowej. Ale s\u0142owa Czi\u017cowa trzeba te\u017c rozumie\u0107 w ten spos\u00f3b, \u017ce wraz z ich likwidacj\u0105 zniknie pow\u00f3d do odwetowych krok\u00f3w rosyjskich, czyli nast\u0105pi ponowne otwarcie w\u0142asnego rynku na europejskie towary, w tym \u017cywno\u015b\u0107 i artyku\u0142y konsumpcyjne. Ich nap\u0142yw musi wywo\u0142a\u0107 wzrost konkurencji i spadek cen, bo rosyjskie kontrsankcje i ich korzystny wp\u0142yw na rosyjskie rolnictwo sprowadzi\u0142 si\u0119 g\u0142\u00f3wnie do rozwoju produkcji zb\u00f3\u017c przeznaczonych na eksport, je\u015bli idzie o mi\u0119so i mleko, to zamkni\u0119cie rosyjskiego rynku przynios\u0142o wzrost cen. W efekcie za te same dochody Rosjanie b\u0119d\u0105 w stanie wi\u0119cej kupi\u0107. Otwieranie si\u0119 rynku musi wywo\u0142a\u0107 nap\u0142yw inwestycji, co zn\u00f3w korzystnie b\u0119dzie pobudza\u0107 rosyjsk\u0105 gospodark\u0119. W perspektywie kilkunastu miesi\u0119cy to jedyne realne narz\u0119dzie pobudzenia rodzimej gospodarki i zwi\u0119kszenia si\u0142y nabywczej statystycznego Rosjanina, jakim dysponuje Kreml. I dlatego w najbli\u017cszych miesi\u0105cach, presja na zniesienie sankcji b\u0119dzie tylko narasta\u0107.Marek Budzisz", "keywords": [], "meta_keywords": ["Putin", "Rosja", "Moskwa"], "tags": [], "authors": [], "publish_date": null, "summary": "", "article_html": "", "meta_description": "Z przeciek\u00f3w, jakimi dysponuj\u0105 rosyjskie media wynika, \u017ce \u015brodowe (15 stycznia) wyst\u0105pienie przed Zgromadzeniem Federalnym, czyli po\u0142\u0105czonymi izbami rosyjskiego parlamentu, prezydent Putin ma zamiar po\u015bwi\u0119ci\u0107 kwestii dochod\u00f3w ludno\u015bci.", "meta_lang": "pl", "meta_favicon": "i/favicon.ico?v=3", "meta_data": {"robots": "index, follow", "viewport": "width=device-width, initial-scale=1", "keywords": "Putin,Rosja,Moskwa", "description": "Z przeciek\u00f3w, jakimi dysponuj\u0105 rosyjskie media wynika, \u017ce \u015brodowe (15 stycznia) wyst\u0105pienie przed Zgromadzeniem Federalnym, czyli po\u0142\u0105czonymi izbami rosyjskiego parlamentu, prezydent Putin ma zamiar po\u015bwi\u0119ci\u0107 kwestii dochod\u00f3w ludno\u015bci.", "og": {"image": "http://www.tysol.pl/getimage.php?act=zdjecie&id=42237", "type": "website", "description": "Z przeciek\u00f3w, jakimi dysponuj\u0105 rosyjskie media wynika, \u017ce \u015brodowe (15 stycznia) wyst\u0105pienie przed Zgromadzeniem Federalnym, czyli po\u0142\u0105czonymi izbami rosyjskiego parlamentu, prezydent Putin ma zamiar po\u015bwi\u0119ci\u0107 kwestii dochod\u00f3w ludno\u015bci.", "title": "[Tylko u nas] Marek Budzisz: Spadek dochod\u00f3w ludno\u015bci w Rosji, czyli o k\u0142opotach Putina przed wyborami |  Tysol.pl"}, "google-site-verification": "ZWeMpBITV6n5mkPjE0MmWxYtxKxbQCH_TzJs3Dknz38"}, "canonical_link": ""}