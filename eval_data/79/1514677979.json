{"source_url": "https://www.quotidiano.net", "url": "https://www.quotidiano.net/cronaca/graviano-berlusconi-1.5018772", "title": "Il boss Graviano: \"Da latitante ho incontrato Berlusconi tre volte\"", "top_image": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3193539.1581080672%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "meta_img": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3193539.1581080672%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "images": ["https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5018897%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "data:image/png;base64,iVBORw0KGgoAAAANSUhEUgAAAAEAAAABCAQAAAC1HAwCAAAAC0lEQVR42mNkYAAAAAYAAjCB0C8AAAAASUVORK5CYII=", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.3193539%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5018736%21%2FhttpImage%2Fimage.JPG_gen%2Fderivatives%2Fwide_680%2Fimage.JPG&w=30&h=12&pos=top", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5018688%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3193539.1581080672%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&h=368", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5018447%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top", "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3193539.1581080672%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "https://immagini.quotidiano.net/?url=https%3A%2F%2Fwww.quotidiano.net%2Fpolopoly_fs%2F1.5018674%21%2FhttpImage%2Fimage.jpg_gen%2Fderivatives%2Fwide_680%2Fimage.jpg&w=30&h=12&pos=top"], "movies": [], "text": "Reggio Calabria, 7 febbraio 2020 - \"Ho incontrato tre volte a Milano Silvio Berlusconi mentre ero latitane\", sono le parole choc usate nella sua deposizione dal boss di Cosa nostra Giuseppe Graviano, gi\u00e0 condannato all'ergastolo.\n\nIl capo mafia \u00e8 imputato nel processo \"'ndrangheta stragista\" in corso di svolgimento a Reggio Calabria. Durante la sua deposizione in videoconferenza Graviano ha risposto alle domande del procuratore aggiunto di Reggio Calabria Giuseppe Lombardo.\n\nAffermazioni subito riprese e negate dall'avvocato Niccol\u00f2 Ghedini, il legale di Silvio Berlusconi: \"Le dichiarazioni rese quest'oggi da Giuseppe Graviano sono totalmente e platealmente destituite di ogni fondamento, sconnesse dalla realt\u00e0 nonch\u00e9 palesemente diffamatorie\". Ghedini prosegue: \"Si osservi che Graviano nega ogni sua responsabilit\u00e0 pur a fronte di molteplici sentenze passate in giudicato che lo hanno condannato a plurimi ergastoli per gravissimi delitti\".\n\nGraviano: \"Nel dicembre 1993, mentre ero latitante, incontrai Berlusconi a Milano. Berlusconi sapeva come mi chiamavo. E sapeva che ero latitante da dieci anni. Alla riunione ha partecipato anche mio cugino Salvo e con Berlusconi c'erano persone che non conoscevo. Dovevamo discutere dell'ingresso di alcuni soci nelle societ\u00e0 immobiliari di Berlusconi\". Ma dopo l'arresto, spiega Graviano: \"In quell'occasione fu programmato un nuovo incontro, per febbraio, ma io il 27 gennaio 1994 venni arrestato a Milano. un arresto anomalo...\".\n\n\"Fu mio nonno ad avere i contatti con gli imprenditori milanesi. Poi, quando \u00e8 morto mio padre, mi prese in disparte e mi disse 'Io sono vecchio e ora te ne devi occupare tu'. Poco dopo mio nonno, che aveva pi\u00f9 di 80 anni, mor\u00ec\", racconta il boss. \"Gi\u00e0 nel 1992 Berlusconi annunci\u00f2 a mio cugino Salvo che voleva entrare in politica\", ha spiegato Graviano.\n\nPoi il boss spiega cosa non funzion\u00f2: \"Berlusconi fu un traditore, perch\u00e9 quando si parl\u00f2 della riforma del Codice penale e si parlava di abolizione dell'ergastolo mi hanno detto che lui chiese di non inserire gli imputati coinvolti nelle stragi mafiose\". E' la conferma dell'intercettazione del 19 gennaio 2016 quando, conversando con il boss Umberto Adinolfi, Graviano disse: \"Berlusconi prese le distanze e fece il traditore\". E il boss aggiunge: \"Un avvocato di Forza Italia mi disse che stavano cambiando il Codice penale e che doveva darmi brutte notizie. Perch\u00e9 in Parlamento avevano avuto indicazioni da Berlusconi di non inserire quelli coinvolti nelle stragi. L\u00ec ho avuto la conferma che era finito tutto. Mio io cugino Salvo era morto nel frattempo per un tumore al cervello. E nella riforma del Codice penale non saremmo stati inseriti tra i destinatari dell'abolizione dell'ergastolo\". E aggiunge: \"Questo mi port\u00f2 a dire che Berlusconi era un traditore\".\n\nInfine il boss lascia intendere che c'\u00e8 dell'altro: \"Dottore, io sto dicendo solo qualcosa, ma posso dire ancora tante altre cose ... Io non voglio n\u00e9 soldi n\u00e9 altro...\". Poi riferendosi alle intercettazioni in carcere con il boss Umberto Adinolfi, ha detto: \"Ho solo dato confidenza a un carissimo amico. Ma se sentissi tutte le intercettazioni potrei dire tanto altro\".\n\nTra le tante cose dette da Graviano ai giudici, il boss ha sostenuto che \"in Italia non ci sono state stragi islamiche anche grazie a Tot\u00f2 Riina\". E a proposito del boss Corleone, ha svelato che esisteva un piano per eliminarlo. Infatti secondo Graviano negli anni Ottanta alcuni boss mafiosi avrebbero preparato un attentato al capo dei capi: \"La goccia che ha fatto traboccare il vaso \u00e8 stato l'omicidio Costa (il giudice Gaetano Costa, ndr). Quindi, il signor Riina ha deciso di mettere delle regole, insomma un po' di democrazia, perch\u00e9 non potevano prendere le decisioni solo Salvatore Bontade e Gaetano Badalamenti\".\n\nSulla nascita della Commissione di Cosa nostra, aggiunge: \"Michele Greco era un uomo di pace, non per niente lo hanno fatto diventare 'Papa' e ha messo delle regole che si dovevano togliere delle vergogne\". E proprio a Michele Greco, boss di Ciaculli, chiesero di intervenire contro Riina, ma lui disse \"io sono per la pace, posso intervenire per la pace, io non posso continuare se avete queste intenzioni. A me non dovete pi\u00f9 parlare di nessuna intenzione\".", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Il capo mafia lo ha detto\u00a0nella sua deposizione nel processo\u00a0\"'ndrangheta stragista\" in corso a Reggio Calabria. Ghedini, il legale del Cavaliere: \"Non \u00e8 vero\"", "meta_lang": "it", "meta_favicon": "/favicon.ico", "meta_data": {"viewport": "width=device-width", "theme-color": "#ED303C", "author": "QuotidianoNet", "description": "Il capo mafia lo ha detto\u00a0nella sua deposizione nel processo\u00a0\"'ndrangheta stragista\" in corso a Reggio Calabria. Ghedini, il legale del Cavaliere: \"Non \u00e8 vero\"", "og": {"title": "Il boss Graviano: \"Da latitante ho incontrato Berlusconi tre volte\" - QuotidianoNet", "type": "article", "description": "Il capo mafia lo ha detto\u00a0nella sua deposizione nel processo\u00a0\"'ndrangheta stragista\" in corso a Reggio Calabria. Ghedini, il legale del Cavaliere: \"Non \u00e8 vero\"", "image": {"identifier": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3193539.1581080672%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "width": 700, "height": 391}, "locale": "it_IT", "site_name": "QuotidianoNet", "url": "https://www.quotidiano.net/cronaca/graviano-berlusconi-1.5018772"}, "article": {"published_time": 1581080671943, "modified_time": 1581081638000, "section": "Cronaca"}, "twitter": {"title": "Il boss Graviano: \"Da latitante ho incontrato Berlusconi tre volte\" - QuotidianoNet", "description": "Il capo mafia lo ha detto\u00a0nella sua deposizione nel processo\u00a0\"'ndrangheta stragista\" in corso a Reggio Calabria. Ghedini, il legale del Cavaliere: \"Non \u00e8 vero\"", "site": "@quotidianonet", "image": "https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3193539.1581080672%21%2FhttpImage%2Fimage.jpg_gen%2Fderivatives%2Fwidescreen%2Fimage.jpg&w=700&h=391", "card": "summary_large_image"}, "lp": {"type": "article_article", "url": "https://www.quotidiano.net/cronaca/graviano-berlusconi-1.5018772"}, "lp.article": {"section": "Cronaca/Cronaca", "tag": "monrif.site.qn", "published_time": "2020-02-07T14:04:31+01:00"}}, "canonical_link": "https://www.quotidiano.net/cronaca/graviano-berlusconi-1.5018772"}