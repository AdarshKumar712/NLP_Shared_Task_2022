{"source_url": "https://primatreviglio.it", "url": "https://primatreviglio.it/cronaca/essere-bambini-in-quarantena-il-gioco-la-routine-e-i-legami/", "title": "Essere bambini in quarantena: il gioco, la routine e i legami", "top_image": "https://primatreviglio.it/media/2020/04/Progetto-senza-titolo-7.png", "meta_img": "https://primatreviglio.it/media/2020/04/Progetto-senza-titolo-7.png", "images": ["https://topnewsregionali.netweek.it/wp-content/uploads/2020/04/20200411_150109_D50FE90D-420x252.jpg", "https://incucinaconnonnaanna.it/wp-content/uploads/logo.svg", "https://primatreviglio.it/media/2020/04/IMG-20200410-WA0004-420x252.jpg", "https://lamiacasadolcecasa.it/wp-content/uploads/2020/04/capture-d_c3a9cran-2017-05-12-c3a0-21-11-36-650x390.jpg", "https://incucinaconnonnaanna.it/wp-content/uploads/2020/04/8cfdf0fed0f0a05480a23f25230db0f001e602ab-420x252.jpg", "https://primatreviglio.it/contents/themes/quotidiani-netweek/assets/img/lente.svg", "https://format.netweek.it/wp-content/uploads/2020/04/1741_mascherine.jpg", "https://ilmiostiledivita.it/wp-content/uploads/2020/04/Eka-Yoga-Toulouse-Hatha-obvfi4clg83l12eu2ruo3et2z2u6bkxv6pqgdax25o-650x390.jpg", "https://topnewsregionali.netweek.it/wp-content/uploads/2020/04/ohio-420x252.jpg", "https://ilmiostiledivita.it/wp-content/uploads/2020/04/unnamed-420x252.jpg", "https://lamiacasadolcecasa.it/wp-content/uploads/2020/04/library-849797_960_720-420x252.jpg", "https://ilmiostiledivita.it/wp-content/uploads/logo.svg", "https://primatreviglio.it/media/2020/04/Greta-Lamay-150x90.jpg", "https://primatreviglio.it/media/2020/04/Sanificazione-Cologno-150x90.jpeg", "https://incucinaconnonnaanna.it/wp-content/uploads/2020/03/42856339_Grocery-store-delivey-man-delivering-food-to-a-woman-at-home-420x252.jpg", "https://ilmiostiledivita.it/wp-content/uploads/2020/03/sporten-bodybuilding-420x252.jpeg", "https://format.netweek.it/loghi/anci-lombardia.svg", "https://nonsoloautoemoto.it/wp-content/uploads/2019/12/auto-in-prive-of-van-de-zaak-fiscale-gevolgen-en-voorbeelden-met-berekening-650x390.jpg", "https://topnewsregionali.netweek.it/wp-content/uploads/2020/04/pronto-soccorso-3-650x390.jpg", "https://lamiacasadolcecasa.it/wp-content/uploads/logo.svg", "https://primatreviglio.it/media/2020/04/Progetto-senza-titolo-7-420x252.png", "https://www.paypal.com/en_IT/i/scr/pixel.gif", "https://nonsoloautoemoto.it/wp-content/uploads/2020/04/best-of-parco-valentino-11-420x252.jpg", "https://nonsoloautoemoto.it/wp-content/uploads/logo.svg", "https://www.paypalobjects.com/webstatic/mktg/logo-center/logo_paypal_sicuro.png", "https://incucinaconnonnaanna.it/wp-content/uploads/2020/04/easter-egg-1241960_1280-2-650x390.jpg", "https://sb.scorecardresearch.com/p?c1=2&c2=32585850&cv=2.0&cj=1&cs_ucfr=", "https://ilmiostiledivita.it/wp-content/uploads/2020/04/cigarettes-83571_960_720-420x252.jpg", "https://primatreviglio.it/media/2020/04/video-romano-150x90.jpg", "https://nonsoloautoemoto.it/wp-content/uploads/2020/04/tyre-2213746_960_720-420x252.jpg", "https://primatreviglio.it/media/2020/04/distanti-ma-uniti-150x90.png", "https://primatreviglio.it/media/2020/04/Progetto-senza-titolo-7.png", "https://format.netweek.it/loghi/il-mondo-che-vorrei.svg", "https://topnewsregionali.netweek.it/wp-content/uploads/2020/04/GettyImages-906006428-1200x800-420x252.jpg", "https://primatreviglio.it/media/2020/04/la-vita-150x90.jpg", "https://lamiacasadolcecasa.it/wp-content/uploads/2020/04/42683709_ceramic-hob-2470602_960_720-420x252.jpg", "https://format.netweek.it/wp-content/uploads/2019/12/AdobeStock_196959895-650x390.jpeg", "https://lamiacasadolcecasa.it/wp-content/uploads/2020/04/renovation-4961764_960_720-420x252.jpg", "https://primatreviglio.it/contents/themes/quotidiani-netweek/assets/img/logo-netweek.svg", "https://nonsoloautoemoto.it/wp-content/uploads/2020/03/auto-1006216_960_720-420x252.jpg", "https://primatreviglio.it/media/logo.svg", "https://primatreviglio.it/contents/themes/quotidiani-netweek/assets/img/righe.svg", "https://primatreviglio.it/media/2020/04/coop-lombardia-pettorine-distanza-6-150x90.jpg", "https://nonsoloautoemoto.it/wp-content/uploads/2020/04/traffic-1662081_960_720-420x252.jpg", "https://topnewsregionali.netweek.it/wp-content/uploads/2020/03/Bolognafabiola-420x252.jpg", "https://incucinaconnonnaanna.it/wp-content/uploads/2020/04/vegetables-2977891_960_720-420x252.jpg", "https://ilmiostiledivita.it/wp-content/uploads/2020/04/animal-1853686_960_720-420x252.jpg", "https://primatreviglio.it/media/2020/04/ospiti-conferenza-420x252.jpg", "https://lamiacasadolcecasa.it/wp-content/uploads/2020/03/39795888_Tetto-6-420x252.jpg", "https://primatreviglio.it/media/2020/03/IMG_5739-150x90.jpeg", "https://incucinaconnonnaanna.it/wp-content/uploads/2020/04/42967196_25375-200326084912782-0-420x252.jpg"], "movies": [], "text": "Vivere al tempo del Coronavirus non \u00e8 facile. Essere bambini al tempo del Coronavirus lo \u00e8 ancora meno. Privati della loro routine, dei loro spazi, della loro socialit\u00e0 i bambini continuano a essere la categoria meno presa in considerazione nei decreti governativi. Le loro necessit\u00e0 sembrano essere state congelate e anche la didattica online \u2013 che pur ci prova \u2013 non \u00e8 all\u2019altezza di una situazione che mai avremmo immaginato di vivere.\n\nUn quotidianit\u00e0 stravolta e riorganizzata non senza difficolt\u00e0 all\u2019interno delle loro case improvvisamente molto pi\u00f9 affollate e frequentate di prima. Delle conseguenze e delle misure messe in atto per il mondo dell\u2019infanzia (0-6 anni) ne abbiamo parlato con Roberta Ciocca, educatrice dell\u2019asilo nido e scuola dell\u2019infanzia \u201cCarlo Carcano\u201d di Treviglio.\n\nQual \u00e8 l\u2019impatto di quello che stiamo vivendo sui bambini?\n\n\u201cCi troviamo a vivere un evento unico, un blocco quasi totale della vita, per come l\u2019abbiamo sempre conosciuta. I bambini si sono visti le abitudini completamente sconvolte, senza ricevere alcuna spiegazione che potesse in qualche modo anticipare loro quanto stesse per avvenire o prepararli al cambiamento. In ambito educativo viene sempre sottolineata l\u2019importanza di preparare il bambino al cambiamento, che andrebbe affrontato in maniera graduale, ma in questo caso, in barba a tutte le regole che pedagogia e buon senso possano dettare, per cause di forza maggiore, i bambini si sono trovati a pagare un prezzo che poi tanto basso non \u00e8\u201c.\n\nCome si manifesta il disagio dei bambini?\n\n\u201cIl venire meno di queste certezze pu\u00f2 causare al bambino un certo disorientamento, che manifester\u00e0 con i mezzi che ha a disposizione a seconda della fascia d\u2019et\u00e0: pianto, rabbia, insofferenza, irrequietezza sono reazioni assolutamente fisiologiche, non si tratta di capricci, ma di bisogni di rassicurazione e sentimenti di spaesamento e frustrazione che vengono esternati con il linguaggio non verbale, strumento comunicativo dominante nella fascia 0-3. \u00c8 compito dei genitori accogliere queste emozioni, rassicurare il bambino sul fatto che sia del tutto legittimo sentirsi in questo modo, mostrargli comprensione, senza che per\u00f2 vengano meno le regole e i \u201cpaletti\u201d educativi che forniscono al bambino un argine entro cui poter agire, offrendogli quelle certezze fondamentali per la costruzione e la crescita del s\u00e9 e garantendogli una certa sicurezza\u201d.\n\nCome pu\u00f2 la scuola, con la didattica a distanza, intervenire a sostegno in questa fase?\n\n\u201cMantenere un contatto a distanza con i bambini, specie nella fascia 0-3, non \u00e8 semplice; risulta per\u00f2 assolutamente fondamentale, dal punto di vista umano, tenere vivo un legame che si \u00e8 fino al giorno prima nutrito di abbracci, coccole, sostegno, presenza. Qualcuno dei servizi alla prima infanzia si \u00e8 mosso in questo senso, cercando con i pochi mezzi a disposizione, di mantenere aperta la comunicazione con le famiglie: i social network e whatsapp sono diventati veicolo di spunti per attivit\u00e0 da proporre a casa e suggerimenti di letture. \u00c8, a mio parere, molto importante, fornire al bambino una continuit\u00e0 comunicativa con il servizio educativo in cui trascorreva la maggior parte del suo tempo e di cui si \u00e8 visto privato da un giorno all\u2019altro: \u00e8 fondamentale per semplificare il futuro ritorno alla normalit\u00e0 e il conseguente rientro al nido o a alla scuola dell\u2019infanzia, per non correre il rischio che le educatrici, figure di riferimento importanti e presenti nella quotidianit\u00e0 del bambino, diventino delle \u201cestranee\u201d che non ha visto n\u00e9 sentito per mesi\u201c.\n\nLeggi l\u2019intervista completa sul Giornale di Treviglio in edicola, oppure sullo sfogliabile online (CLICCA QUI) in promozione.\n\nTORNA ALLA HOME", "keywords": [], "meta_keywords": [""], "tags": [], "authors": [], "publish_date": "Wed Apr  8 15:24:15 2020", "summary": "", "article_html": "", "meta_description": "Privati della loro routine, dei loro spazi, della loro socialit\u00e0 i bambini continuano a essere la categoria meno presa in considerazione nei decreti governativi.", "meta_lang": "it", "meta_favicon": "/media/2020/01/cropped-primatreviglio-icon-32x32.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "mobile-web-app-capable": "yes", "theme-color": "#00599c", "apple-mobile-web-app-capable": "yes", "apple-mobile-web-app-title": "Prima Treviglio", "description": "Privati della loro routine, dei loro spazi, della loro socialit\u00e0 i bambini continuano a essere la categoria meno presa in considerazione nei decreti governativi.", "og": {"locale": "it_IT", "type": "article", "title": "Essere bambini in quarantena: il gioco, la routine e i legami - Prima Treviglio", "description": "Privati della loro routine, dei loro spazi, della loro socialit\u00e0 i bambini continuano a essere la categoria meno presa in considerazione nei decreti governativi.", "url": "https://primatreviglio.it/cronaca/essere-bambini-in-quarantena-il-gioco-la-routine-e-i-legami/", "site_name": "Prima Treviglio", "updated_time": "2020-04-08T15:24:16+00:00", "image": {"identifier": "https://primatreviglio.it/media/2020/04/Progetto-senza-titolo-7.png", "secure_url": "https://primatreviglio.it/media/2020/04/Progetto-senza-titolo-7.png", "width": 800, "height": 500}}, "article": {"tag": "treviglio", "section": "Cronaca", "published_time": "2020-04-08T15:24:15+00:00", "modified_time": "2020-04-08T15:24:16+00:00"}, "twitter": {"card": "summary_large_image", "description": "Privati della loro routine, dei loro spazi, della loro socialit\u00e0 i bambini continuano a essere la categoria meno presa in considerazione nei decreti governativi.", "title": "Essere bambini in quarantena: il gioco, la routine e i legami - Prima Treviglio", "image": "https://primatreviglio.it/media/2020/04/Progetto-senza-titolo-7.png"}, "onesignal": "wordpress-plugin", "msapplication-TileImage": "/media/2020/01/cropped-primatreviglio-icon-270x270.png"}, "canonical_link": "https://primatreviglio.it/cronaca/essere-bambini-in-quarantena-il-gioco-la-routine-e-i-legami/"}