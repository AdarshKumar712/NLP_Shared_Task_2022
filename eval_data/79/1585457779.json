{"source_url": "https://www.huffingtonpost.it", "url": "https://www.huffingtonpost.it/entry/su-facebook-ci-sono-ancora-milioni-di-persone-esposte-a-bufale-e-fake-news-sul-coronavirus_it_5ea00101c5b69150246adf79", "title": "Su facebook ci sono ancora milioni di persone esposte a bufale e fake news sul coronavirus", "top_image": "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=1200_630", "meta_img": "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=1200_630", "images": ["https://img.huffingtonpost.com/asset/5e9ffc9b300000cf0d154a4d.jpeg?cache=CTwZFlAm0a&ops=150_150", "https://amp.assets.huffpost.com/assets-07729486d3642da3b909fdfe19acdc14/images/icons/newsletter-toaster.png", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://img.huffingtonpost.com/asset/5ea039a3250000f3296b851a.jpeg?cache=uzqkqdmYNQ&ops=150_150", "https://amp.assets.huffpost.com/assets-07729486d3642da3b909fdfe19acdc14/images/logos/HuffPost.svg", "https://amp.assets.huffpost.com/assets-07729486d3642da3b909fdfe19acdc14/images/logos/HuffPost_Int'l_IT_outl_white-v2.svg", "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=1200_630", "https://img.huffingtonpost.com/asset/5e9fe3f1300000bd0c154a2b.jpeg?cache=UNa4lAFqUO&ops=150_150", "https://img.huffingtonpost.com/asset/5e9ff0e622000060098276dd.jpeg?ops=150_150", "https://img.huffingtonpost.com/asset/5ea01120250000f3296b84f8.jpeg?cache=coQ7Wi4itT&ops=150_150", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=scalefit_630_noupscale", "https://img.huffingtonpost.com/asset/5e9fecb3220000ec088276cf.png?ops=150_150"], "movies": [], "text": "wildpixel via Getty Images\n\nSoltanto pochi giorno dopo l\u2019iniziale diffusione del coronavirus l\u2019organizzazione mondiale della Sanit\u00e0 ha avvertito la necessit\u00e0 di sottolineare che il virus da combattere non era soltanto il covid-19 ma anche uno strisciante pericolo legato alla disinformazione. La diffusione di bufale e propaganda interessata sul coronavirus \u00e8 stata organizzata da varie comunit\u00e0 online: gruppi no-vax, movimenti politici d\u2019opposizione e seguaci delle teorie del complotto. Un recente dossier di Avaaz ci restituisce una situazione molto pi\u00f9 complicata di quello che ci si poteva aspettare. Rispetto alle migliaia di fake-news che circolano sul coronavirus i ricercatori di Avaaz si sono soffermati su un universo di 104 contenuti di disinformazione in sei diverse lingue. Questo campione di informazioni false e fuorvianti ha raggiunto il risultato monstre di oltre 117 milioni di visualizzazioni. E dobbiamo considerare che questi contenuti sono soltanto la punta dell\u2019iceberg di una situazione molto pi\u00f9 estesa. Numeri cos\u00ec grandi si avverano anche a causa di una certa lentezza di Facebook, circa 22 giorni, per rimuovere o etichettare come bufale questa mole di disinformazione.\n\nIl report in questione mette una speciale lente di ingrandimento sul nostro paese: gli utenti italiani sembrano ricevere meno etichette di avvertimento da Facebook e quindi sono maggiormente a rischio di essere esposti a disinformazione. Queste notifiche di segnalazione delle bufale sul coronavirus non sono ancora state applicate sul 68% dei contenuti in lingua italiana, contro il 29% dei contenuti in lingua inglese. Tra le varie bufale analizzate si pu\u00f2 leggere di tutto. In uno di questi post si sostiene che un modo per liberare il corpo dal virus \u00e8 bere molta acqua e fare gargarismi con acqua, sale o aceto. L\u2019articolo \u00e8 stato condiviso oltre 31mila volte e grazie a contenuti copia e incolla rilanciati da altri utenti ha raggiunto pi\u00f9 di 90mila interazioni. Ancora pi\u00f9 clamorose sono le oltre 2,5 mln di visualizzazioni su Facebook per un post in cui si millantava che l\u2019uso di aria calda da un asciugacapelli avrebbe combattuto il virus.", "keywords": [], "meta_keywords": [""], "tags": [], "authors": ["Guido Petrangeli", "Giornalista E Blogger"], "publish_date": "Wed Apr 22 10:45:10 2020", "summary": "", "article_html": "", "meta_description": "Soltanto pochi giorno dopo l\u2019iniziale diffusione del coronavirus l\u2019organizzazione mondiale della Sanit\u00e0 ha avvertito la necessit\u00e0 di sottolineare che il virus da combattere n...", "meta_lang": "it", "meta_favicon": "https://amp.assets.huffpost.com/assets-07729486d3642da3b909fdfe19acdc14/favicon.ico", "meta_data": {"viewport": "width=device-width, initial-scale=1", "description": "Soltanto pochi giorno dopo l\u2019iniziale diffusione del coronavirus l\u2019organizzazione mondiale della Sanit\u00e0 ha avvertito la necessit\u00e0 di sottolineare che il virus da combattere n...", "og": {"type": "article", "image": {"identifier": "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=1200_630", "url": "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=1200_630", "width": 1200, "height": 630}, "site_name": "L'HuffPost", "title": "Su facebook ci sono ancora milioni di persone esposte a bufale e fake news sul coronavirus", "description": "Soltanto pochi giorno dopo l\u2019iniziale diffusione del coronavirus l\u2019organizzazione mondiale della Sanit\u00e0 ha avvertito la necessit\u00e0 di sottolineare che il virus da combattere n...", "url": "https://www.huffingtonpost.it/entry/su-facebook-ci-sono-ancora-milioni-di-persone-esposte-a-bufale-e-fake-news-sul-coronavirus_it_5ea00101c5b69150246adf79", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "Su facebook ci sono ancora milioni di persone esposte a bufale e fake news sul coronavirus", "image": {"identifier": "https://img.huffingtonpost.com/asset/5ea00305250000a30ceb014b.jpeg?cache=UKXpEhvnIu&ops=1200_630", "width": 1200, "height": 630}, "description": "Soltanto pochi giorno dopo l\u2019iniziale diffusione del coronavirus l\u2019organizzazione mondiale della Sanit\u00e0 ha avvertito la necessit\u00e0 di sottolineare che il virus da combattere n..."}, "robots": "noodp,noydir,max-snippet:-1,max-image-preview:large,max-video-preview:-1", "keywords": "coronavirus,covid-19,facebook,fake news,bufale", "article": {"section": "Culture", "tag": "coronavirus,covid-19,facebook,fake news,bufale", "published_time": "2020-04-22T10:45:10+02:00", "modified_time": "2020-04-22T10:45:10+02:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5ea00101c5b69150246adf79", "taboola.category": "culture"}, "canonical_link": "https://www.huffingtonpost.it/entry/su-facebook-ci-sono-ancora-milioni-di-persone-esposte-a-bufale-e-fake-news-sul-coronavirus_it_5ea00101c5b69150246adf79"}