{"source_url": "https://www.dire.it", "url": "https://www.dire.it/06-04-2020/444012-dl-imprese-conte-diamo-liquidita-immediata-per-400-miliardi/", "title": "Dl imprese, Conte: \u201cDiamo liquidit\u00e0 immediata per 400 miliardi, una potenza di fuoco\u201d", "top_image": "https://www.dire.it/wp-content/uploads/2020/03/conte-lis-diretta-fb.jpg", "meta_img": "https://www.dire.it/wp-content/uploads/2020/03/conte-lis-diretta-fb.jpg", "images": ["https://www.dire.it/wp-content/uploads/2020/02/TG_Cinema_SITO-360x250.jpg", "https://www.dire.it/wp-content/uploads/2018/10/Copertina_Tg_Ambiente-360x250.jpg", "https://www.dire.it/wp-content/uploads/2020/04/salvini-imago-2-360x240.jpg", "https://www.dire.it/wp-content/uploads/2020/04/bocelli-milano-360x180.jpg", "https://www.dire.it/wp-content/uploads/2020/04/benedizione-palme-360x210.jpg", "https://www.dire.it/wp-content/uploads/2020/02/TG_Musica_SITO-360x250.jpg", "https://www.dire.it/wp-content/uploads/2018/10/Copertina_Tg_Pediatria-360x250.jpg", "https://www.dire.it/wp-content/uploads/2020/02/Copertina_Tg_Politico_Parlamentare-360x250.jpg", "https://www.dire.it/wp-content/uploads/2020/04/giappo--250x250.jpg", "https://www.dire.it/wp-content/uploads/2020/04/discorso-regina-elisabetta-360x179.jpg", "https://www.facebook.com/tr?id=966475253544506&ev=PageView&noscript=1", "https://www.dire.it/wp-content/uploads/2018/10/Copertina_Tg_Sanit\u00e0-360x250.jpg", "https://www.dire.it/wp-content/uploads/2018/01/barra_centrale.png", "https://www.dire.it/wp-content/uploads/2020/04/laquila_6_aprile_2020-1-360x180.jpg", "https://www.dire.it/06-04-2020/444012-dl-imprese-conte-diamo-liquidita-immediata-per-400-miliardi/\\\\www.dire.it\\wp-content\\uploads\\2018\\01\\logo_dire_sito.png", "https://www.dire.it/wp-content/uploads/2019/01/DireOggi_Sito_new2.jpg", "https://www.dire.it/wp-content/uploads/2020/04/apple_visiere-360x180.jpg", "https://www.dire.it/wp-content/uploads/2018/10/Copertina_Tg_Scuola-360x250.jpg", "https://www.dire.it/wp-content/uploads/2020/04/okbarbed-wire-1876148_1920-360x177.png", "https://www.dire.it/wp-content/uploads/2020/02/TG_Cultura_SITO-360x250.jpg", "https://www.dire.it/06-04-2020/444012-dl-imprese-conte-diamo-liquidita-immediata-per-400-miliardi/ https:/www.dire.it/wp-content/themes/dire-MB/_include/image/qualita-DIRE.png ", "https://www.dire.it/wp-content/uploads/2020/04/coronavirus-operatori-sanitari-360x182.jpg", "https://www.dire.it/wp-content/uploads/2018/10/Copertina_Scientificamente-360x250.jpg", "https://www.dire.it/wp-content/uploads/2020/03/conte-lis-diretta-fb.jpg", "https://www.dire.it/06-04-2020/444012-dl-imprese-conte-diamo-liquidita-immediata-per-400-miliardi/ https:/www.dire.it/wp-content/uploads/2020/03/conte-lis-diretta-fb.jpg ", "https://www.dire.it/wp-content/themes/dire-MB/_include/image/dire_icon_white.png", "https://www.dire.it/wp-content/uploads/2018/10/Copertina_Tg_Riabilitazione-360x250.jpg", "https://www.dire.it/wp-content/uploads/2019/10/Copertina_TG_Psicologia-360x250.jpg", "https://www.dire.it/wp-content/uploads/2018/10/Copertina_Tg_Lazio-360x250.jpg", "https://www.dire.it/wp-content/uploads/2019/01/Imagoeconomica_1145976-354x250.jpg", "https://www.dire.it/wp-content/uploads/2018/11/banner-diredonne.jpg", "https://www.dire.it/wp-content/uploads/2020/04/viveri-360x160.jpg"], "movies": [], "text": "ROMA \u2013 \u201cDiamo liquidita\u2019 immediata per 400 miliardi di euro\u201d, annuncia il premier Giuseppe Conte in conferenza stampa a proposito del dl destinato alle imprese. Il governo destina 400 miliardi \u201calle imprese, che siano piccole, medie o grandi. 200 miliardi per potenziare l\u2019intervento sul mercato interno, 200 per l\u2019export. E\u2019 una potenza di fuoco che io non ricordo altre volte. E\u2019 una cifra enorme\u201d, dice il premier Giuseppe Conte\n\nCONTE: \u201cPOTENZIATO GOLDEN POWER SU VARI SETTORI\u201d\n\n\u201cAbbiamo potenziato lo strumento della golden power, potremo controllare operazioni societarie e le scalate ostili non solo nei settori tradizionali, ma in quelli assicurativo, creditizio, finanziario, acqua, salute, sicurezza\u201d.\n\nCONTE: \u201cDELIBERATA SOSPENSIONE PAGAMENTI APRILE E MAGGIO\u201d\n\n\u201cAbbiamo deliberato la sospensione di vari pagamenti fiscali e contributi e ritenute anche per i mesi di aprile e maggio\u201d.\n\nCONTE: \u201c\u00c8 EPIDEMIA ECONOMICA, AD APRILE DECRETO PI\u00d9 CORPOSO\u201d\n\n\u201cFaremo un decreto ancora piu\u2019 corposo da realizzare gia\u2019 questo mese, avra\u2019 un approccio pu\u2019 articolato per tutte le categoerie in sofferenza. Ci rendiamo conto che questa epidemia non e\u2019 solo sanitaria ma e\u2019 assolutamente anche di natura economica e sociale. Stiamo lavorando in questa direzione, con il decreto di aprile avremo un poderoso strumento per la protezione sociale e delle famiglie\u201d.\n\nCONTE: \u201cSU VAL SERIANA CI ASSUMIAMO RESPONSABILITA'\u201d\n\nIl premier Giuseppe Conte ricostruisce la vicenda della mancata adozione delle misure di contenimento ad Alzano e Nembro. \u201cHo articolato una nota molto puntuale con cui ho ricostruito quei giorni dal punto di vista del governo nazionale\u201d, dice in conferenza stampa. \u201cDopo la prima indicazione del comitato tecnico scientifico il giorno tre aprile, \u201cil giorno cinque ho chiesto io stesso di articolare meglio le ragioni a supporto di questa richiesta di una specifica cintura sanitaria, visto che ci stavamo gia\u2019 orientando verso una misura ancora piu\u2019 rigorosa, cioe\u2019 di una cintura per l\u2019intera Lombardia. Il giorno 6 ho discusso per ore con i componenti del comitato tecnico scientifico e alla fine siamo arrivati alla conclusione che si imponeva una zona rossa per l\u2019intera Lombardia. E il giorno 7 ho firmato\u201d. Conte aggiunge: \u201cAbbiamo sbagliato, oppure ho fatto bene? Noi riteniamo di aver preso questa decisione in scienza e coscienza. Ce ne assumiamo tutta la responsabilita\u2019. Ci sara\u2019 tutto il tempo per chiamarci a rispondere e io per primo non mi sottrarro\u2019. Ora e\u2019 ancora il momento della massima concentrazione per uscire da questa emergenza tutti insieme\u201d.\n\nCONTE: \u201cDOPO PASQUA PROIETTIAMOCI VERSO RINASCITA\u201d\n\n\u201cNon ci illudiamo che cambiera\u2019 tutto ma da questa Pasqua confidiamo che la curva epidemica diventi sempre pu\u2019 sotto controllo o addirittura discendente e che ci possa permettere di programmare la fase successiva in cui raccoglieremo le forze per proiettarci verso la rinascita, verso una nuova primavera\u201d.\n\nCONTE: \u201cPRESTO UNA NUOVA PRIMAVERA PER L\u2019ITALIA\u201d\n\n\u201cTutti i leader europei esprimo ammirazione per la forza e la resilienza del nostro paese. Agli italiani tutti voglio dire: state dando un contributo fondamentale in questa battaglia al virus. Presto raccoglieremo il frutto di questi sacrifici, presto quando sara\u2019 tutto superato ci sara\u2019 una nuova primavera per l\u2019Italia\u201d.\n\nCONTE: \u201cA PASQUA IN CASA, DA IRRESPONSABILI ANDARE IN GIRO\u201d\n\n\u201cVivremo a casa\u201d i giorni delle festivita\u2019 pasquali. \u201cSarebbe da irresponsabili andare in giro. sarebbe irresponsabile allentare questo senso di responsabilita\u2019\u201d. \u201cPasqua significa \u2018passaggio\u2019 dalla schiavitu'\u201d alla liberazione, \u201ce noi speriamo che la Pasqua possa portarci anche questo riscatto, questa liberta\u2019. Il passaggio verso una prospettiva migliore, di completo riscatto\u201d, aggiunge.\n\nCONTE: \u201cFASE 2? PRESTO DIRLO ORA, CI CONFRONTIAMO CON CTS\u201d\n\n\u201cNon siamo in condizione di anticipare\u201d quando partira\u2019 la fase 2. \u201cCi confrontiamo costantemente con gli esperti del Cts e in questo momento ci riserviamo di seguire un attimo qual e\u2019 l\u2019evoluzione della curva epidemiologica e ci riserviamo qualsiasi valutazione. Saremmo piu\u2019 felici se potessimo allentare qualche misura ma fissare oggi una data vorrebbe dire anticipare qualcosa priva di senso\u201d.\n\nCONTE: \u201cPROTOCOLLI FASE 2 PER CAMMINARE IN STRADA E USO MEZZI\u201d\n\n\u201cVerranno messi in evidenza protocolli di sicurezza a tutti i livelli sia per camminare per strada che per prendere un mezzo di trasporto, o per spostarsi nei luoghi di lavoro\u201d.\n\nCONTE: \u201cSU MES IO E GUALTIERI LA PENSIAMO ALLO STESSO MODO\u201d\n\n\u201cAnche se qualche retroscenista mira a offire una rappresentazione diversificata delle nostre posizioni, io e il ministro Gualtieri siamo assolutamente d\u2019accordo\u201d, dice il premier Giuseppe Conte in conferenza stampa a Palazzo Chigi a proposito della posizione del governo sugli eurobond e contro il Mes. Il titolare dell\u2019Economia Roberto Gualtieri siede al fianco del premier.\n\nCONTE: \u201cMES NO, LA SOLUZIONE SONO GLI EUROBOND\u201d\n\n\u201cMes no, eurobond sicuramente si'\u201d. Risponde cosi\u2019 il premier Giuseppe Conte quando gli si chiede quale tra i due strumenti preferisca. \u201cIl mes e\u2019 assolutamente inadeguato. Gli eurobond sono la soluzione: una risposta seria, efficace, adeguata al momento che stiamo vivendo\u201d.\n\n\u201cAll\u2019inizio mi hanno suggerito di non fare questa battaglia, ma io sono convinto che la storia e\u2019 con noi e vedremo alla fine la storia quale piega prendera\u2019\u201d, dichiata Conte riferendosi alla trattativa in Europa per ottenere dei bond ad hoc per l\u2019emergenza coronavirus.\n\nCONTE: \u201cAUSPICO 600 EURO PARTITE IVA PRIMA DEL 15 APRILE\u201d\n\n\u201cCi siamo subito adoperati e premurati affinche\u2019 tutti possano avere quanto prima le somme che abbiamo previsto nel decreto Cura Italia. C\u2019e\u2019 stato, e\u2019 cosa nota, un sovraccarico nel sistema informatico Inps. Dall\u2019Inps mi assicurano che quanto prima arriveranno. Ho chiesto uno sforzo collettivo affinche\u2019 queste erogazioni possano arrivare anche prima del 15 aprile. Sono fiducioso che posso avvenire\u201d.\n\nCONTE: \u201cVORREI ACCESSO INTERNET FOSSE DIRITTO COSTITUZIONALE\u201d\n\n\u201cSe fosse per me inserirei una modifica costituzionale, quello del diritto di accesso alle reti infotelematiche. Ormai dovrebbe essere un diritto costituzionalmente tutelato\u201d.\n\nPATUANELLI: \u201cPIU\u2019 AMPIA MISURA IN EUROPA, ABBIAMO FIDUCIA IN IMPRESE\u201d\n\n\u201cIl governo ha inteso rispondere a un\u2019esigenza assoluta delle imprese. Per le imprese con meno di 500 dipendenti abbiamo rafforzato lo strumento del fondo centrale di garanzia, che portiamo alla possibilita\u2019 di un prestito fino a 5 milioni di euro con la garanzia dello stato al 90 per cento. Per le piccole imprese fino a 25 mila euro di prestito lo stato garantisce al 100 per cento. La procedura di erogazione del credito sara\u2019 immediata e priva di vincoli\u201d. Lo dice il ministro dello sviluppo Stefano Patuanelli, in conferenza stampa. Il governo garantisce \u201caffidamenti fino a 800 mila euro con garanzia dello stato fino al 90 per cento ma si arriva al 100 per cento con la garanzia di Confidi. E\u2019 la misura piu\u2019 ampia di Europa\u201d in termini di garanzie offerte dal settore pubblico. \u201cIl governo ha grande fiducia negli imprenditori\u201d, aggiunge Patuanelli.\n\nAZZOLINA: \u201cDIDATTICA A DISTANZA NON PI\u00d9 OPZIONALE\u201d\n\n\u201cLa didattica a distanza non e\u2019 piu\u2019 uno strumento opzionale, ci permettera\u2019 di concludere l\u2019anno e di dare dignita\u2019 a tutti gli insegnanti che la stanno portando avanti. Per questo li incito a dare di piu'\u201d.\n\nAZZOLINA: \u201cNON SAR\u00c0 POSSIBILE AGGIORNARE LE GRADUATORIE DEGLI ISTITUTI\u201d\n\n\u201cChiedo scusa a tutti i precari ma non sara\u2019 possibile aggiornare le graduatorie di istituto. Non riusciamo a portare avanti un milione di moduli cartacei, ci riaggiorneremo il prossimo anno\u201d", "keywords": [], "meta_keywords": [""], "tags": [], "authors": [], "publish_date": "Mon Apr  6 18:42:34 2020", "summary": "", "article_html": "", "meta_description": "\"Abbiamo deliberato la sospensione di vari pagamenti fiscali e contributi e ritenute anche per i mesi di aprile e maggio\"", "meta_lang": "it", "meta_favicon": "https://www.dire.it/wp-content/themes/dire-MB/favicon.png?v=2", "meta_data": {"viewport": "width=device-width, initial-scale=1", "apple-mobile-web-app-capable": "yes", "mobile-web-app-capable": "yes", "format-detection": "telephone=no", "msapplication-tap-highlight": "no", "description": "\"Abbiamo deliberato la sospensione di vari pagamenti fiscali e contributi e ritenute anche per i mesi di aprile e maggio\"", "og": {"locale": "it_IT", "type": "article", "title": "Dl imprese, Conte: \"Diamo liquidit\u00e0 immediata per 400 miliardi, una potenza di fuoco\" - DIRE.it", "description": "\"Abbiamo deliberato la sospensione di vari pagamenti fiscali e contributi e ritenute anche per i mesi di aprile e maggio\"", "url": "https://www.dire.it/06-04-2020/444012-dl-imprese-conte-diamo-liquidita-immediata-per-400-miliardi/", "site_name": "dire.it", "updated_time": "2020-04-07T08:00:15+02:00", "image": {"identifier": "https://www.dire.it/wp-content/uploads/2020/03/conte-lis-diretta-fb.jpg", "secure_url": "https://www.dire.it/wp-content/uploads/2020/03/conte-lis-diretta-fb.jpg", "width": 1024, "height": 553}}, "article": {"publisher": "https://www.facebook.com/agenziastampaDIRE/", "tag": "coronavirus box alto", "section": "Politica", "published_time": "2020-04-06T18:42:34+02:00", "modified_time": "2020-04-07T08:00:15+02:00"}, "fb": {"app_id": 133273586747602}, "twitter": {"card": "summary_large_image", "description": "\"Abbiamo deliberato la sospensione di vari pagamenti fiscali e contributi e ritenute anche per i mesi di aprile e maggio\"", "title": "Dl imprese, Conte: \"Diamo liquidit\u00e0 immediata per 400 miliardi, una potenza di fuoco\" - DIRE.it", "site": "@Agenzia_Dire", "image": "https://www.dire.it/wp-content/uploads/2020/03/conte-lis-diretta-fb.jpg", "creator": "@Agenzia_Dire"}}, "canonical_link": "https://www.dire.it/06-04-2020/444012-dl-imprese-conte-diamo-liquidita-immediata-per-400-miliardi/"}