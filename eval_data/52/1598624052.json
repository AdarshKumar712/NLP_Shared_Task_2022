{"source_url": "http://www.cittadellaspezia.com", "url": "http://www.cittadellaspezia.com/Sarzana-Val-di-Magra/Politica/Gli-ex-della-Lega-formano-gruppo-misto-Ma-Salvini-resta-nostro-leader-311155.aspx", "title": "Gli ex della Lega formano gruppo misto: \"Ma Salvini resta nostro leader\"", "top_image": "http://www.cittadellaspezia.com/foto/2020/05/06/tzsffo4y.jpg", "meta_img": "http://www.cittadellaspezia.com/foto/2020/05/06/tzsffo4y.jpg", "images": ["https://px.ads.linkedin.com/collect/?pid=1455580&fmt=gif", "http://www.cittadellaspezia.com/images/24.png", "http://www.cittadellaspezia.com/controls/images/ajaxloder.gif", "http://www.cittadellaspezia.com/controls/images/social/ico_inst.png", "http://www.cittadellaspezia.com/controls/images/social/posta15.png", "http://www.cittadellaspezia.com/controls/images/social/fax_15.png", "http://www.cittadellaspezia.com/images/logo_cdsa.jpg", "http://www.cittadellaspezia.com/controls/images/social/twitter.png", "http://www.cittadellaspezia.com/foto/2020/05/06/tzsffo4y.jpg", "http://www.cittadellaspezia.com/images/LN_GR.jpg", "http://www.cittadellaspezia.com/images/amp-cds.png", "http://www.cittadellaspezia.com//foto/2020/05/06/tzsffo4y.jpg", "http://www.cittadellaspezia.com/images/header_liguria-news-20.png", "http://www.cittadellaspezia.com/controls/images/social/tel15.png", "http://www.cittadellaspezia.com/controls/images/social/facebook.png"], "movies": [], "text": "Sarzana - Val di Magra - Niente 'migrazione' verso altri gruppi per i due fuoriusciti della Lega Avidano e Spilamberti, i quali nel consiglio comunale convocato appositamente oggi per l'aggiornamento delle commissioni hanno ufficializzato la nascita del Gruppo Misto, primo caso nella storia politica di Sarzana. Contrariamente a quanto ipotizzato da pi\u00f9 parti nei giorni scorsi infatti i due consiglieri non hanno scelto le strade che potevano portare alla Lista Toti o a Fratelli d'Italia, formando invece un nuovo gruppo che continuer\u00e0 a sostenere la maggioranza e il sindaco Cristina Ponzanelli.\n\nUn passaggio formale quello odierno che ha per\u00f2 fatto emergere anche altre sfumature sulla scissione interna al gruppo che vanta ancora due assessori oltre ai consiglieri Innocenti e Iacopi, e che ha riacceso un vivace - e lungo - dibattito fra maggioranza e opposizione sconfinato ben oltre il punto all'ordine del giorno.\n\n\n\n\u201cL'uscita di Avidano e Spilamberti dalla Lega, il partito pi\u00f9 votato in maggioranza, \u00e8 uno tsunami \u2013 ha attaccato Mione (Sarzana per Sarzana) - un fatto politico importantissimo. Le ragioni della loro uscita sono di interesse per tutti i cittadini, se hanno lasciato per una bega di incarichi \u00e8 un problema serio. Abbandonare il proprio partito perch\u00e9 non ti danno un incarico \u00e8 l'antitesi della politica e questo fatto dimostra quanto sia debole una maggioranza che si dice molto coesa, cosa accadr\u00e0 se un domani chiederanno un incarico e il sindaco non glielo dar\u00e0?. Iacopi si renda conto di quello che \u00e8 riuscito a combinare nella Lega con le sue piccole follie, \u00e8 l'unico capogruppo al mondo che ha perso un incarico per esternare su Facebook stupidaggini che hanno fatto storia. Fare il consigliere comunale non \u00e8 una pagliacciata e si deve rispettare il mandato degli elettori, in questo caso poche decine ma vanno rispettati. In questa maggioranza c'\u00e8 una campagna acquisti perenne, mentre la Lega dimostra che chi cresce troppo rapidamente poi implode, un partito commissariato mesi fa nel quale ora \u00e8 uscito di nuovo Zanicotti presentandosi come segretario. In un momento come questo si convoca consiglio per disquisire dei litigi interni della Lega\u201d.\n\n\n\nPungolata dal collega, la neocapogruppo del gruppo misto Avidano ha puntualizzato: \u201cNon esister\u00e0 una Lega 2, siamo usciti perch\u00e9 in contrasto da tempo con la dirigenza locale, prima con il segretario Zanicotti e dopo perch\u00e9 non \u00e8 stata fatta chiarezza se sarebbe rimasto o la senatrice Pucciarelli avrebbe preso il potere. Anche fra i cristiani e i cattolici \u2013 ha sottolineato \u2013 c'\u00e8 chi non si riconosce nei preti, nei sacramenti e nella chiesa locale ma crede in Dio, perch\u00e9 allora io non devo pi\u00f9 credere in Salvini perch\u00e9 non credo in chi ultimamente mi ha governato a livello locale? Non faccio balzi da altre parti perch\u00e9 Salvini continua a essere il mio leader ma non mi sento pi\u00f9 rappresentata dalla dirigenza locale. Non abbiamo mai smesso di lavorare e di portare avanti le nostre istanze per Sarzana e l'amministrazione\u201d. Sulla gestione del partito a livello locale Avidano ha poi aggiunto: \u201cIl nostro disaccordo \u00e8 legato a scelte del direttivo e ci \u00e8 dispiaciuto leggere commenti del segretario, o ex segretario Zanicotti. Forse ci siamo persi qualcosa nel modo di condurre il partito visto che pensavamo che il coordinamento fosse passato alla senatrice Pucciarelli. Per Zanicotti sarebbe stato opportuno tacere riguardo al nostro abbandono, era giusto recriminare qualcosa ma non arrivare a dire della mia delusione per la nomina di Innocenti come capogruppo. La nostra decisione era gi\u00e0 stata presa ma abbiamo atteso lo scorso consiglio comunale, c'era disagio da tempo anche legato alle esternazioni di Iacopi, col quale umanamente ci fa piacere dialogare, che ci ha messi in difficolt\u00e0 in diverse occasioni. Ogni volta dovevamo leggere commenti anche violenti nei confronti della Lega perch\u00e9 accomunata alle sue dichiarazioni. Che Iacopi non si sia dimesso \u2013 ha concluso \u2013 \u00e8 una fortuna per l'opposizione perch\u00e9 continua a usarlo come una foglia di fico\u201d.\n\n\n\n\u201cIacopi avrebbe bisogno di uno psicoterapeuta politico - ha proseguito bonariamente Castagna (Pd) \u2013 e in due anni la Lega si \u00e8 fatta riconoscere per le sue uscite, per il caso del consigliere ineleggibile e per le dimissioni di Podest\u00e0. Ora c'\u00e8 questa scissione, un fatto politico grave ma che non dipende certo dall'opposizione che ha sempre fatto il suo. Come Pd il 9 novembre abbiamo presentato un ordine del giorno sulla sanit\u00e0 che non \u00e8 stato ancora discusso e il bilancio \u00e8 stato approvato grazie alla nostra presenza. Esautorato a fine 2019 oggi esce di nuovo Zanicotti e non la Pucciarelli, nella Lega qualcosa non torna e non si capisce perch\u00e9 i fuoriusciti ringrazino la senatrice\u201d.\n\nDi una scissione dettata da \u201cun mero dibattito interno e mancanza di coincidenza su poltrone e altre tematiche\u201d ha parlato invece Giorgi (M5S): \u201cSolitamente nel gruppo misto ci va chi non si riconosce pi\u00f9 in altri partiti, voi invece vi riconoscete nei principi e nelle ideologie della Lega. Questa sembra solo un'anomala duplicazione delle poltrone poco rispettosa dei cittadini\u201d.\n\nPer la Lega invece Innocenti si \u00e8 detta \u201cdispiaciuta per quanto avvenuto\u201d, aggiungendo: \u201cl'ordine del giorno non diceva di lavare i panni sporchi dei partiti. Prendo atto della posizione di Avidano e Spilamberti con i quali ci siamo chiariti fin da subito e che mi hanno detto di non avercela con me\u201d.\n\nAccusato da Mione di avere \u201cla faccia tosta\u201d per non essersi dimesso dopo il polverone sul 25 Aprile, Iacopi ha ribattuto: \u201cNon mi vergogno di nulla e rifarei tutto, deve vergognarsi chi ruba o ha fatto del male alle persone o alla citt\u00e0, io non l'ho mai fatto\u201d.\n\n\u201cIl vero motivo della scissione non si \u00e8 capito \u2013 ha osservato Casini (Italia Viva) \u2013 Avidano ha detto di continuare a sostenere i valori della Lega per\u00f2 anche di essere in disaccordo con la dirigenza locale. Basta con questo vittimismo patologico, col dare sempre la colpa agli altri esaltando se stessi, \u00e8 ridicolo e fa ribrezzo. Iacopi dice sempre che la citt\u00e0 per settant'anni \u00e8 stata governata malissimo ma in questi due anni ha ricevuto notoriet\u00e0 nazionale grazie a lui e non certo per proposte all'avanguardia ma come vergogna locale\u201d.\n\n\u201cE' imbarazzante che si parli di 'poltrone' \u2013 ha risposto Luca Ponzanelli (Lista Toti) \u2013 Spilamberti e Avidano hanno scelto in libert\u00e0. Veniamo da anni di fronde interne al Pd e questo \u00e8 poca cosa rispetto a quanto accadeva prima. La ribalta nazionale? - ha risposto a Casini \u2013 ci siamo finiti anche per le aree selfie\u201d. \u201cIl nuovo gruppo ha dichiarato piena fiducia al sindaco e agli assessori \u2013 ha rilevato Pizzuto (Sarzana Popolare) \u2013 e lascia inalterati i rapporti di maggioranza. Forse il momento non era il pi\u00f9 adatto per convocare un nuovo consiglio ma c'era necessit\u00e0 di integrare la commissione bilancio\u201d. Non \u00e8 stata infine presa in considerazione di Castagna di discutere anche del trasferimento della sede dei servizi sociali.\n\n\n\nCon l'astensione compatta dell'opposizione il consiglio ha poi votato la modifica delle commissioni alla luce della nascita del nuovo gruppo:\n\nCommissione affari istituzionali: Innocenti e Spilamberti\n\nCommissione servizi alla persona: Innocenti e Avidano\n\nCommissione bilancio: Iacopi e Avidano\n\nCommissione territorio: Iacopi e Spilamberti", "keywords": [], "meta_keywords": ["notizie politica sarzana   val di magra", "notizie La Spezia", "politica sarzana   val di magra", "formano", "gruppo", "misto", "salvini", "resta", "nostro", "leader"], "tags": [], "authors": ["Benedetto Marchese"], "publish_date": "Wed May  6 15:03:43 2020", "summary": "", "article_html": "", "meta_description": "Citt\u00e0 della Spezia - Ufficializzata l\u00b4uscita di Avidano e Spilamberti: \"In contrasto da tempo con Zanicotti e la dirigenza locale\". Opposizione attacca: \"Duplicazione delle poltrone poco rispettosa dei cittadini\".", "meta_lang": "it", "meta_favicon": "http://www.cittadellaspezia.com/favicon.ico", "meta_data": {"twitter": {"image": {"src": "http://www.cittadellaspezia.com/foto/2020/05/06/tzsffo4y.jpg"}, "description": "Ufficializzata l&#180;uscita di Avidano e Spilamberti: &quot;In contrasto da tempo con Zanicotti e la dirigenza locale&quot;. Opposizione attacca: &quot;Duplicazione delle poltrone poco rispettosa dei cittadini&quot;.", "title": "Gli ex della Lega formano gruppo misto: \"Ma Salvini resta nostro leader\"", "creator": "@cdsnews", "site": "@cdsnews", "card": "summary_large_image"}, "description": "Citt\u00e0 della Spezia - Ufficializzata l&#180;uscita di Avidano e Spilamberti: &quot;In contrasto da tempo con Zanicotti e la dirigenza locale&quot;. Opposizione attacca: &quot;Duplicazione delle poltrone poco rispettosa dei cittadini&quot;.", "keywords": "notizie politica sarzana   val di magra, notizie La Spezia, politica sarzana   val di magra,  formano, gruppo, misto, salvini, resta, nostro, leader", "news_keywords": "notizie politica sarzana   val di magra, notizie La Spezia, politica sarzana   val di magra,  formano, gruppo, misto, salvini, resta, nostro, leader", "DC.subject": "notizie politica sarzana   val di magra, notizie La Spezia, politica sarzana   val di magra, formano, gruppo, misto, salvini, resta, nostro, leader", "DC.creator": "BENEDETTO MARCHESE", "DC.title": "Gli ex della Lega formano gruppo misto: \"Ma Salvini resta nostro leader\"", "og": {"description": "Ufficializzata l&#180;uscita di Avidano e Spilamberti: &quot;In contrasto da tempo con Zanicotti e la dirigenza locale&quot;. Opposizione attacca: &quot;Duplicazione delle poltrone poco rispettosa dei cittadini&quot;.", "url": "http://www.cittadellaspezia.com/Sarzana-Val-di-Magra/Politica/Gli-ex-della-Lega-formano-gruppo-misto-Ma-Salvini-resta-nostro-leader-311155.aspx", "image": "http://www.cittadellaspezia.com/foto/2020/05/06/tzsffo4y.jpg", "title": "Gli ex della Lega formano gruppo misto: \"Ma Salvini resta nostro leader\"", "type": "article", "site_name": "www.cittadellaspezia.com", "locale": "it_IT"}, "article": {"section": "Politica", "published_time": "2020-05-06T15:03:43+02:00", "publisher": "https://www.facebook.com/cdspezia"}, "author": "BENEDETTO MARCHESE", "DC.date.issued": "2020-05-06T15:03:43+02:00", "reply-to": "info@cittadellaspezia.it", "robots": "INDEX,FOLLOW", "publisher": "Liguria News Srl", "fb": {"admins": 100007794879352, "app_id": 1851021995196182}}, "canonical_link": "http://www.cittadellaspezia.com/Sarzana-Val-di-Magra/Politica/Gli-ex-della-Lega-formano-gruppo-misto-Ma-Salvini-resta-nostro-leader-311155.aspx"}