{"source_url": "https://web.archive.org", "url": "https://web.archive.org/web/20201211094054id_/https://www.haberler.com/buyuksehir-den-2020-de-mahalle-yollarina-55-milyon-13125587-haberi/", "title": "B\u00fcy\u00fck\u015fehir'den 2020'de mahalle yollar\u0131na 55 milyon lira yat\u0131r\u0131m", "top_image": "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg", "meta_img": "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/images/haberler.com.png", "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_o.jpg"], "movies": [], "text": "B\u00fcy\u00fck\u015fehir'den 2020'de mahalle yollar\u0131na 55 milyon lira yat\u0131r\u0131m\n\nKonya B\u00fcy\u00fck\u015fehir Belediyesi, il\u00e7e genelindeki mahalle yollar\u0131nda standard\u0131 y\u00fckseltmek amac\u0131yla \u00e7al\u0131\u015fmalar\u0131n\u0131 s\u00fcrd\u00fcr\u00fcyor.\n\nKonya B\u00fcy\u00fck\u015fehir Belediyesi'nden yap\u0131lan yaz\u0131l\u0131 a\u00e7\u0131klamada, 2014 y\u0131l\u0131nda uygulanmaya ba\u015flayan Yeni B\u00fcy\u00fck\u015fehir Yasas\u0131 sonras\u0131 hizmet a\u011f\u0131n\u0131n 31 il\u00e7e ve bin 200 yerle\u015fim birimine \u00e7\u0131kmas\u0131yla kente son 6 y\u0131lda \u00e7ok \u00f6nemli yat\u0131r\u0131mlar yap\u0131ld\u0131\u011f\u0131 belirtildi.\n\nA\u00e7\u0131klamada ifadesine yer verilen Konya B\u00fcy\u00fck\u015fehir Belediye Ba\u015fkan\u0131 U\u011fur \u0130brahim Altay, 2020 y\u0131l\u0131 yat\u0131r\u0131m program\u0131 kapsam\u0131nda 19 il\u00e7eye ba\u011fl\u0131 mahallelerde yakla\u015f\u0131k 300 kilometrelik yolun yap\u0131laca\u011f\u0131n\u0131 bildirdi.\n\nYollar\u0131n toplam maliyetinin 55 milyon lira oldu\u011funu aktaran Altay, yeni tip koronavir\u00fcs (Kovid-19) salg\u0131n\u0131na kar\u015f\u0131 verilen m\u00fccadelelerin yan\u0131 s\u0131ra, bu s\u00fcre\u00e7te 2020 y\u0131l\u0131nda yap\u0131lacak mahalle yollar\u0131 ihalesini de ger\u00e7ekle\u015ftirdiklerini ifade etti.\n\nHedeflerinin alt yap\u0131s\u0131 tamamlanm\u0131\u015f, sosyal hayat\u0131n geli\u015fti\u011fi ve insanlar\u0131n ya\u015fad\u0131klar\u0131 yerde mutlu olduklar\u0131 bir Konya olu\u015fturmak oldu\u011funu vurgulayan Altay, \u015funlar\u0131 kaydetti:\n\n\"B\u00fcy\u00fck\u015fehir Belediyesi'nin 7 b\u00f6lgede faaliyet g\u00f6steren Fen \u0130\u015fleri Dairesi Ba\u015fkanl\u0131\u011f\u0131'na ba\u011fl\u0131 ekipleri, 2020 y\u0131l\u0131nda Meram, \u00c7umra, Yunak, Tuzluk\u00e7u, Kad\u0131nhan\u0131, Derbent, Derebucak, H\u00fcy\u00fck, Yal\u0131h\u00fcy\u00fck, Ta\u015fkent, Hadim, G\u00fcneys\u0131n\u0131r, Ere\u011fli, Halkap\u0131nar, Emirgazi, Kulu, Cihanbeyli, Saray\u00f6n\u00fc ve Alt\u0131nekin'den olu\u015fan 19 il\u00e7eye ba\u011fl\u0131 mahallelerde yakla\u015f\u0131k 300 kilometre mahalle yolu yapacak. Bu zor s\u00fcreci hep birlikte atlatarak Konya'y\u0131 il\u00e7eleriyle gelece\u011fe haz\u0131rlayaca\u011f\u0131z.\"\n\nKaynak: Anadolu Ajans\u0131", "keywords": [], "meta_keywords": ["U\u011fur \u0130brahim Altay", "Konya", "G\u00fcncel", "Konya"], "tags": [], "authors": [], "publish_date": null, "summary": "", "article_html": "", "meta_description": "Konya B\u00fcy\u00fck\u015fehir Belediyesi, il\u00e7e genelindeki mahalle yollar\u0131nda standard\u0131 y\u00fckseltmek amac\u0131yla \u00e7al\u0131\u015fmalar\u0131n\u0131 s\u00fcrd\u00fcr\u00fcyor.", "meta_lang": "tr", "meta_favicon": "https://www.haberler.com/static/images/touch-icon-iphone.png", "meta_data": {"image": "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg", "description": "Konya B\u00fcy\u00fck\u015fehir Belediyesi, il\u00e7e genelindeki mahalle yollar\u0131nda standard\u0131 y\u00fckseltmek amac\u0131yla \u00e7al\u0131\u015fmalar\u0131n\u0131 s\u00fcrd\u00fcr\u00fcyor.", "keywords": "U\u011fur \u0130brahim Altay, Konya, G\u00fcncel, Konya", "robots": "max-image-preview:large", "medium": "news", "dateCreated": "2020-04-15T14:12:03+03:00", "dateUpdated": "2020-04-15T14:18:18+03:00", "msapplication-starturl": "https://www.haberler.com", "article": {"id": 13125587, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "U\u011fur \u0130brahim Altay, Konya, G\u00fcncel"}, "og": {"url": "https://www.haberler.com/buyuksehir-den-2020-de-mahalle-yollarina-55-milyon-13125587-haberi/", "site_name": "Haberler.com", "locale": "tr_TR", "type": "article", "title": "B\u00fcy\u00fck\u015fehir'den 2020'de mahalle yollar\u0131na 55 milyon lira yat\u0131r\u0131m", "image": {"identifier": "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg", "secure_url": "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg", "width": 1200, "height": 900}, "description": "Konya B\u00fcy\u00fck\u015fehir Belediyesi, il\u00e7e genelindeki mahalle yollar\u0131nda standard\u0131 y\u00fckseltmek amac\u0131yla \u00e7al\u0131\u015fmalar\u0131n\u0131 s\u00fcrd\u00fcr\u00fcyor."}, "fb": {"pages": 130833686950210, "app_id": 1094461860619988, "page_id": 116642265047044}, "twitter": {"url": "https://www.haberler.com/buyuksehir-den-2020-de-mahalle-yollarina-55-milyon-13125587-haberi/", "card": "summary_large_image", "site": "Haberler", "title": "B\u00fcy\u00fck\u015fehir'den 2020'de mahalle yollar\u0131na 55 milyon lira yat\u0131r\u0131m", "description": "Konya B\u00fcy\u00fck\u015fehir Belediyesi, il\u00e7e genelindeki mahalle yollar\u0131nda standard\u0131 y\u00fckseltmek amac\u0131yla \u00e7al\u0131\u015fmalar\u0131n\u0131 s\u00fcrd\u00fcr\u00fcyor.", "image": "https://foto.haberler.com/haber/2020/04/15/buyuksehir-den-2020-de-mahalle-yollarina-55-m-13125587_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/static/img/favicons/icon152.png?v=2", "theme-color": "#ffffff", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/buyuksehir-den-2020-de-mahalle-yollarina-55-milyon-13125587-haberi/"}