{"source_url": "https://web.archive.org", "url": "https://web.archive.org/web/20200306162722id_/https://fakty.interia.pl/raporty/raport-koronawirus-chiny/aktualnosci/news-uj-odwoluje-wydarzenia-z-powodu-koronawirusa-nie-odbedzie-si,nId,4363902", "title": "UJ odwo\u0142uje wydarzenia z powodu koronawirusa. Nie odb\u0119dzie si\u0119 m.in. Dyktando Krakowskie", "top_image": "https://i.iplsc.com/-/0009WASTXAPN84WA-C411.jpg", "meta_img": "https://i.iplsc.com/-/0009WASTXAPN84WA-C411.jpg", "images": ["https://web.archive.org/i/interia_logo_b.svg", "https://i.iplsc.com/rmf-fm/00073CCEGV5YJQ4C-C301.jpg", "https://i.iplsc.com/-/0009WASTXAPN84WA-C411.jpg", "https://web.archive.org/i/service_logo_s.svg", "https://web.archive.org/i/interia-logo-2-0.svg", "https://i.iplsc.com/collegium-novum-uniwersytetu-jagiellonskiego/0009WASTXAPN84WA-C122-F4.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119 m.in. VI Dyktando Krakowskie. Ma to zwi\u0105zek z epidemi\u0105 choroby wywo\u0142anej przez koronawirusa SARS-CoV-2 - informuje RMF FM.\n\nZdj\u0119cie Collegium Novum Uniwersytetu Jagiello\u0144skiego /Damian Klamka /East News\n\nW zwi\u0105zku z coraz szybciej rosn\u0105c\u0105 liczb\u0105 chorych w Europie zaplanowane w marcu i kwietniu wydarzenia odb\u0119d\u0105 si\u0119 w p\u00f3\u017aniejszym ni\u017c pocz\u0105tkowo planowanym terminie, zostan\u0105 zorganizowane w innej formie lub z powodu obiektywnych wzgl\u0119d\u00f3w organizacyjnych b\u0119d\u0105 odwo\u0142ane - poinformowa\u0142y na swojej stronie w internecie w\u0142adze Uniwersytetu Jagiello\u0144skiego.\n\nReklama\n\nDecyzj\u0105 w\u0142adz rektorskich odwo\u0142ane zosta\u0142y:\n\nJagiello\u0144ski Turniej Matematyczny (7 marca), prezentacja programu \"Inicjatywa doskona\u0142o\u015bci w Uniwersytecie Jagiello\u0144skim\" (9 marca), uroczyste otwarcie Krajowego Centrum Kriomikroskopii Elektronowej (9 marca), cykl wyk\u0142ad\u00f3w i dyskusji w ramach Tygodnia M\u00f3zgu 2020 (9-14 marca), Dzie\u0144 otwarty UJ (20 marca), VI Dyktando Krakowskie (21 marca), II etap Konkursu Wiedzy o UJ i gala fina\u0142owa Konkursu (23 i 24 marca), Forum Seniora (24 marca), Tydzie\u0144 Jako\u015bci Kszta\u0142cenia (30 marca - 4 kwietnia), Pr\u00f3bna matura z chemii (4 kwietnia) - wydarzenie odb\u0119dzie si\u0119 w innej formie.\n\nO kolejnych zmianach w kalendarzu uniwersyteckich imprez - w\u0142adze uczelni b\u0119d\u0105 informowa\u0107 na bie\u017c\u0105co.\n\nDwa dni temu - przypomnijmy - Kolegium Rektor\u00f3w Szk\u00f3\u0142 Wy\u017cszych Krakowa zdecydowa\u0142o o natychmiastowym wstrzymaniu wszelkich wyjazd\u00f3w i przyjazd\u00f3w student\u00f3w, pracownik\u00f3w oraz naukowc\u00f3w do i z pa\u0144stw obj\u0119tych epidemi\u0105 choroby wywo\u0142anej przez koronawirusa SARS-CoV-2.\n\n\n\nChodzi o pa\u0144stwa wymienione przez G\u0142\u00f3wnego Inspektora Sanitarnego - Chiny i Hong Kong, Kore\u0119 Po\u0142udniow\u0105, W\u0142ochy, Iran, Japoni\u0119, Taiwan, Tajlandi\u0119, Wietnam i Singapur.\n\n\n\nUczelnie krakowskie dodatkowo zwalniaj\u0105 student\u00f3w i pracownik\u00f3w, kt\u00f3rzy w ostatnim tygodniu powr\u00f3cili z tych kraj\u00f3w, z osobistego udzia\u0142u w zaj\u0119ciach przez 14 dni od powrotu do Polski. Realizacja programu powinna odbywa\u0107 si\u0119 formie pracy zdalnej, a ewentualne zaleg\u0142o\u015bci zostan\u0105 odrobione p\u00f3\u017aniej w formie okre\u015blonej przez dziekan\u00f3w wydzia\u0142\u00f3w.\n\nWi\u0119cej na RMF.24.pl", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "W\u0142adze, Uniwersytetu, Jagiello\u0144skiego, odwo\u0142uj\u0105, zmieniaj\u0105, terminy, wydarze\u0144, organizowanych, przez, uczelni\u0119, planowanym, terminie, odb\u0119dzie, Dyktando, Krakowskie, zwi\u0105zek, epidemi\u0105, choroby, wywo\u0142anej, koronawirusa, SARSCoV2, informuje", "Description": "UJ odwo\u0142uje wydarzenia z powodu koronawirusa. Nie odb\u0119dzie si\u0119 m.in. Dyktando Krakowskie - fakty.interia.pl - W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119", "twitter": {"description": "W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119 m.in. VI Dyktando Krakowskie. Ma to zwi\u0105zek z epidemi\u0105 choroby wywo\u0142anej przez koronawirusa SARS-CoV-2 - informuje RMF FM.", "card": "summary_large_image"}, "og": {"type": "article", "title": "UJ odwo\u0142uje wydarzenia z powodu koronawirusa", "description": "Kliknij i zobacz wi\u0119cej.", "image": "https://i.iplsc.com/-/0009WASTXAPN84WA-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-uj-odwoluje-wydarzenia-z-powodu-koronawirusa-nie-odbedzie-si,nId,4363902"}, "news_keywords": "fakty.interia.pl, Koronawirus z Chin, koronawirus z chin, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-uj-odwoluje-wydarzenia-z-powodu-koronawirusa-nie-odbedzie-si,nId,4363902"}