{"source_url": "https://web.archive.org", "url": "https://web.archive.org/web/20210619085813id_/https://www.evrensel.net/haber/405574/provokasyona-ortak-olma", "title": "Provokasyona ortak olma!", "top_image": "https://www.evrensel.net/wm/ege/sm/upload/dosya/162128.jpg", "meta_img": "https://www.evrensel.net/wm/ege/sm/upload/dosya/162128.jpg", "images": ["https://rev.evrensel.net/www/delivery/avw.php?zoneid=5&n=23274b2", "https://www.evrensel.net/images/840/upload/dosya/162128.jpg", "https://www.evrensel.net/images/370/upload/dosya/187646.jpg", "https://www.evrensel.net/images/120/upload/dosya/162060.jpg", "https://www.evrensel.net/images/120/upload/dosya/187649.jpg", "https://www.evrensel.net/images/370/upload/dosya/187441.jpg", "https://www.evrensel.net/wm/ege/sm/upload/dosya/162128.jpg", "https://rev.evrensel.net/www/delivery/avw.php?zoneid=7&n=4f16dfd", "https://www.evrensel.net/images/120/upload/dosya/145393.jpg", "https://www.evrensel.net/images/370/upload/dosya/187601.jpg", "https://www.evrensel.net/images/370/upload/dosya/187587.jpg", "https://www.evrensel.net/images/370/upload/dosya/187517.jpg", "https://www.evrensel.net/upload/yazar/cache/100x100/yazar_b15b8db0be3c5c349399f04bf94b1934ae698316.jpg", "https://www.evrensel.net/upload/muhabir/muhabir_f29337dc1309545357de9215dd6c1e666f84c5ad.jpg", "https://www.evrensel.net/ege/images/evrensel-ege-sayfalari.jpg", "https://www.evrensel.net/images/120/upload/dosya/187269.jpg", "https://www.evrensel.net/upload/yazar/cache/100x100/yazar_4a080115fbe76080e405e2071d4398a8fb38be78.jpg", "https://www.evrensel.net/images/120/upload/dosya/184797.jpg", "https://www.evrensel.net/upload/dosya/162128.jpg", "https://www.evrensel.net/upload/yazar/cache/100x100/yazar_5c691365e2dc55ab09de565a5ad1c4a09a74182d.jpg", "https://www.evrensel.net/images/370/upload/dosya/187522.jpg", "https://www.evrensel.net/images/120/upload/dosya/187656.jpg", "https://www.evrensel.net/images/120/upload/dosya/187664.jpg", "https://www.evrensel.net/images/120/upload/dosya/187668.jpg", "https://www.evrensel.net/images/120/upload/dosya/187663.jpg", "https://www.evrensel.net/upload/yazar/cache/100x100/yazar_b74dcc7c2dce00a81a2e749891d207980a9e2b28.jpg", "https://www.evrensel.net/upload/muhabir/muhabir_e9bdd53424874e37b5e04b08ee0e1f0a3084b17c.jpg", "https://www.evrensel.net/images/370/upload/dosya/187541.jpg", "https://www.evrensel.net/images/370/upload/dosya/187599.jpg", "https://www.evrensel.net/upload/fotograf/fotograf_6194f446e3ade007aefe54950e0ae4e32dadaa01.jpg", "https://www.evrensel.net/upload/yazar/cache/100x100/yazar_703e30a97e74ac280b271a5e46066b21f67351c1.jpg", "https://www.evrensel.net/images/370/upload/dosya/187471.jpg", "https://www.evrensel.net/images/120/upload/dosya/162128.jpg", "https://www.evrensel.net/images/370/upload/dosya/187501.jpg", "https://www.evrensel.net/images/370/upload/dosya/187443.jpg", "https://www.evrensel.net/images/370/upload/dosya/187205.jpg", "https://www.evrensel.net/images/120/upload/dosya/187646.jpg"], "movies": [], "text": "Erkan CEYLAN\n\n\u0130zmir\u2019den bir \u00f6\u011frenci\n\nMaalesef kendimi bildim bileli hi\u00e7 bitmeyen, hassas zamanlardan ge\u00e7ti\u011fimiz son g\u00fcnlerde, dini b\u00fct\u00fcn yurtta\u015flar\u0131m\u0131z\u0131n de\u011ferleri \u00fczerinden, yeni bir toplum m\u00fchendisli\u011fi deneniyor. Deneniyor diyorum ama y\u00f6ntem ziyadesiyle bilindik! Ge\u00e7mi\u015fte belleklerimize kaz\u0131nm\u0131\u015f, bedelini defalarca \u00f6dedi\u011fimiz provokasyonlarla \u00f6rt\u00fc\u015ft\u00fc\u011f\u00fcn\u00fc, ak\u0131l sahibi her insan kolayl\u0131kla kavrayabilir. Yine de bu gibi tehlikelere kar\u015f\u0131 belle\u011fimizi tazelemek ve daha dikkatli olmak ad\u0131na birka\u00e7 \u015fey s\u00f6yleme gere\u011fi has\u0131l oluyor.\n\n\u00d6ncelikle neler oldu\u011funa bir bakal\u0131m;\n\nGrup Yorum \u00fcyelerinin \u00f6l\u00fcm orucu sonucu hayatlar\u0131n\u0131 kaybetmelerinden sonra, cenazelerinin kendi talepleri do\u011frultusunda Cem Evi\u2019nden u\u011furlanmas\u0131 istenmi\u015f ancak insan onuru ile taban tabana z\u0131t olaylar ya\u015fanm\u0131\u015ft\u0131. \u00d6zellikle \u0130brahim G\u00f6k\u00e7ek'in cenazesinde b\u00fcy\u00fck problemler ya\u015fanm\u0131\u015f ve sonras\u0131nda Kayseri'de toplanan Kayseri \u00dclk\u00fc Ocaklar\u0131 \u00fcyeleri Alevi d\u00fc\u015fmanl\u0131\u011f\u0131 \u00fczerinden sloganlar atm\u0131\u015ft\u0131. H\u0131z\u0131n\u0131 alamayan bu insanl\u0131k d\u00fc\u015fmanlar\u0131 cenaze defin edilse bile \u00e7\u0131kar\u0131p yakmakla tehdit etmi\u015f ve bu tehditler kameralara da yans\u0131m\u0131\u015ft\u0131.\n\n\u0130zmir 'de cami hoparl\u00f6rlerinden merkezi sisteme s\u0131z\u0131nt\u0131 yap\u0131larak iki g\u00fcn \u00fcst \u00fcste korsan m\u00fczik sesleri dinletilmi\u015fti. Devasa b\u00fct\u00e7esi olan diyanet i\u015fleri ba\u015fkanl\u0131\u011f\u0131n\u0131n sistemi neden korumaya almam\u0131\u015f oldu\u011fu konu\u015fulmam\u0131\u015f, faillerin bulunmas\u0131 ile ilgili herhangi bir \u00e7aba ortaya konulmam\u0131\u015f iken, s\u0131z\u0131nt\u0131 anlar\u0131n\u0131 sosyal medya hesab\u0131ndan duyuran CHP eski \u0130zmir \u0130l Ba\u015fkan yard\u0131mc\u0131s\u0131 Banu \u00d6zdemir tutuklanm\u0131\u015ft\u0131.\n\nAdana'n\u0131n Y\u00fcre\u011fir il\u00e7e gen\u00e7lik kollar\u0131 ba\u015fkan\u0131, ayn\u0131 zamanda g\u00f6n\u00fcll\u00fc olarak Y\u00fcre\u011fir vefa ekibi i\u00e7inde faaliyet y\u00fcr\u00fcten Eren Y\u0131ld\u0131r\u0131m\u2019\u0131n bir kamyon so\u011fan ve patatesin ne yap\u0131laca\u011f\u0131 sorusu \u00fczerine ya\u015fanan olayda, Eren Y\u0131ld\u0131r\u0131m ilk \u00f6nce g\u00f6zalt\u0131na al\u0131n\u0131p, serbest b\u0131rak\u0131ld\u0131ktan sonra, hedef g\u00f6sterilmesi \u00fczerine savc\u0131lar harekete ge\u00e7mi\u015f yeniden tutuklanmas\u0131 sa\u011flanm\u0131\u015ft\u0131.\n\nYukar\u0131da aktarmaya \u00e7al\u0131\u015ft\u0131\u011f\u0131m birka\u00e7 \u00f6rne\u011fi belleklerimizde tazeli\u011fini koruyan ac\u0131 katliamlarla birlikte d\u00fc\u015f\u00fcnd\u00fc\u011f\u00fcm\u00fczde flu olan daha belirgin hale geliyor. Yak\u0131n tarihimizde \"G\u00fcne\u015f ne zaman do\u011facak\" isimli film g\u00f6sterimine kendi elleriyle att\u0131klar\u0131 bomba ile \"Alevileri ve Devrimcileri \" hedef haline getiren ve Mara\u015f katliam\u0131n\u0131n ya\u015fanmas\u0131na sebep olan kirli elleri g\u00f6rd\u00fck! Akabinde y\u00fczlerce can\u0131m\u0131z\u0131 kaybettik. Yine hepimizin yak\u0131n tarihimizden bildi\u011fi Sivas katliam\u0131; M\u00fcsl\u00fcmanlar i\u00e7in hassas bir de\u011fer olan Cuma g\u00fcn\u00fc \u00f6zellikle se\u00e7ilmi\u015f, Aziz Nesin bahane edilerek olaylar\u0131n fitili ate\u015flenmi\u015fti! Otele s\u0131k\u0131\u015f\u0131p kalan ayd\u0131nlar on binlerce insan\u0131n \"yak yak\" tezah\u00fcratlar\u0131 aras\u0131nda ate\u015fe verilmi\u015fti! Bu olay d\u00fcnyan\u0131n g\u00f6zleri \u00f6n\u00fcnde oluyor ve galeyana gelen binlerce insan din ad\u0131na 33 ayd\u0131n\u0131 bir otelde s\u0131k\u0131\u015ft\u0131rm\u0131\u015f diri diri yak\u0131yordu!\n\nNeticeye gelecek olursak; Bilindi\u011fi gibi \u00fclke olarak \u00e7ok zor bir s\u00fcre\u00e7ten ge\u00e7iyoruz. Bu zor s\u00fcre\u00e7te halk\u0131n ekonomik problemlerden uzak b\u0131rak\u0131lmas\u0131, toplum de\u011ferleri \u00fczerinden politika \u00fcretilerek sa\u011flanmak isteniyor. Bu durum apa\u00e7\u0131k ortadad\u0131r. Toplumun ekonomik sorunlar ile ilgilenmemesi i\u00e7in s\u00fcrekli kamuoyunda farkl\u0131 bir alg\u0131 y\u00f6netimi ile alg\u0131 m\u00fchendisli\u011fi yap\u0131l\u0131p g\u00fcndem de\u011fi\u015ftiriliyor. Koltuk ve bireysel h\u0131rslar\u0131 ile hareket eden bir g\u00fcruh, ortaya \u00e7\u0131kacak kaostan beslenerek taraf toplamak ad\u0131na hi\u00e7bir \u015feyden geri durmuyor. Bu g\u00fcruhun hi\u00e7bir vicdani hassasiyet ta\u015f\u0131mad\u0131\u011f\u0131n\u0131n bilinmesi gerekmektedir.\n\n\u015euras\u0131 \u00e7ok a\u00e7\u0131kt\u0131r ki; bu t\u00fcr provokasyonlar ile bizleri kutupla\u015ft\u0131rarak kendi ba\u015far\u0131s\u0131zl\u0131k ve hatalar\u0131n\u0131 \u00f6rtbas etmeye, toplumsal bir \u00e7atlakl\u0131k yaratmaya \u00e7al\u0131\u015f\u0131yorlar.\n\n\u015eunu s\u00f6ylemek isterim ki; bir arada ya\u015fad\u0131\u011f\u0131m\u0131z bu co\u011frafyada hepimizin de\u011ferleri ve hassasiyetleri hepimiz i\u00e7in ayr\u0131 ayr\u0131 \u00f6nemlidir. Toplumsal bar\u0131\u015f ve g\u00fcven ortam\u0131, bu hassasiyetlerimize sayg\u0131 g\u00f6sterdi\u011fimiz s\u00fcrece zarar g\u00f6rmeyecektir. Bu nedenle her birinizi tek tek provokasyonlara kar\u015f\u0131 uyan\u0131k olmaya, birbirimizin de\u011ferlerine sayg\u0131yla yakla\u015fmaya davet ediyorum.\n\nProvokasyonlara gelmeyece\u011fiz!\n\nBir arada ve karde\u015f\u00e7e ya\u015famda \u0131srar edece\u011fiz!", "keywords": [], "meta_keywords": [""], "tags": [], "authors": ["Evrensel Gazetesi"], "publish_date": null, "summary": "", "article_html": "", "meta_description": "\u0130zmir\u2019den bir \u00f6\u011frenci, camilerin merkezi ses sistemlerinin \u201chack\u201dlenmesini yazd\u0131.", "meta_lang": "tr", "meta_favicon": "https://www.evrensel.net/tema/evrensel16/img/apple-touch-icon.png", "meta_data": {"viewport": "width=device-width, initial-scale=1, shrink-to-fit=no", "title": "Provokasyona ortak olma!", "description": "\u0130zmir\u2019den bir \u00f6\u011frenci, camilerin merkezi ses sistemlerinin \u201chack\u201dlenmesini yazd\u0131.", "og": {"type": "website", "site_name": "Evrensel.net", "url": "https://www.evrensel.net/haber/405574/provokasyona-ortak-olma", "title": "Provokasyona ortak olma!", "description": "\u0130zmir\u2019den bir \u00f6\u011frenci, camilerin merkezi ses sistemlerinin \u201chack\u201dlenmesini yazd\u0131.", "image": {"identifier": "https://www.evrensel.net/wm/ege/sm/upload/dosya/162128.jpg", "height": 628, "width": 1200}}, "twitter": {"card": "summary_large_image", "site": "@evrenselgzt", "image": "https://www.evrensel.net/wm/ege/sm/upload/dosya/162128.jpg", "dnt": "on", "app": {"name": {"googleplay": "evrensel"}, "id": {"googleplay": "net.evrensel.android"}}}, "author": "Evrensel Gazetesi", "apple-mobile-web-app-title": "Evrensel", "application-name": "Evrensel", "msapplication-TileColor": "#aa1218", "theme-color": "#aa1218", "msapplication-TileImage": "https://www.evrensel.net/app/evrensel-mobil-logo-144.png", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "ia": {"rules_url": "https://www.evrensel.net/rules.json"}, "fb": {"pages": 360933977920, "app_id": 1124553000937864}}, "canonical_link": "https://www.evrensel.net/haber/405574/provokasyona-ortak-olma"}