{"source_url": "https://web.archive.org", "url": "https://web.archive.org/web/20200525052147id_/http://autonom.pl/?p=31332", "title": "Ameryka\u0144ska kakofonia w sprawie koronawirusa", "top_image": "http://www.autonom.pl/wp-content/uploads/koronawirus-W.jpg", "meta_img": "http://www.autonom.pl/wp-content/uploads/koronawirus-W.jpg", "images": ["https://web.archive.org/images/fb-32x32.png", "https://web.archive.org/web/20200525052147id_/http:/autonom.pl/images/banners/europejskienacjonalizmy.jpg", "https://web.archive.org/web/20200525052147id_/http:/autonom.pl/images/banners/buttonp_aktyw14.png", "https://web.archive.org/web/20200525052147id_/http:/autonom.pl/images/banners/buttonp_drogalegionisty.png", "https://web.archive.org/web/20200525052147id_/http:/autonom.pl/images/banners/buttonp_nacjonalista.png", "http://www.autonom.pl/wp-content/uploads/Duda-sadzenie-W-50x50.jpg", "http://autonom.pl/autonom.png", "https://web.archive.org/web/20200525052147id_/http:/autonom.pl/images/banners/buttonp_szturm.jpg", "http://www.autonom.pl/wp-content/uploads/koronawirus.jpg", "http://www.autonom.pl/wp-content/uploads/palestyna-kobieta-W-50x50.jpg", "http://www.autonom.pl/wp-content/uploads/bezos-W-50x50.jpg", "http://www.autonom.pl/wp-content/uploads/iran-tankowiec-W-50x50.jpg", "http://www.autonom.pl/wp-content/uploads/ci\u0119zar\u00f3wki-W-50x50.jpg", "https://web.archive.org/images/mobile-32x32.png", "http://www.autonom.pl/wp-content/uploads/koronawirus-W.jpg"], "movies": [], "text": "Ameryka\u0144ski prezydent Donald Trump i sekretarz stanu Mike Pompeo od d\u0142u\u017cszego czasu sugeruj\u0105, \u017ce koronawirus m\u00f3g\u0142 narodzi\u0107 si\u0119 w laboratorium w chi\u0144skim Wuhan. Pompeo m\u00f3wi o tym nawet wprost, ale jego s\u0142\u00f3w nie potwierdza genera\u0142 Mark A. Miley. Przewodnicz\u0105cy sztabu generalnego Stan\u00f3w Zjednoczonych nie posiada bowiem dok\u0142adnych informacji na ten temat.\n\nW ostatni\u0105 niedziel\u0119 Pompeo po raz kolejny odni\u00f3s\u0142 si\u0119 do kwestii rozprzestrzeniania si\u0119 COVID-19, za co jego zdaniem odpowiada Chi\u0144ska Republika Ludowa. Szef ameryka\u0144skiej dyplomacji posun\u0105\u0142 si\u0119 wr\u0119cz do stwierdzenia, \u017ce istnieje wiele dowod\u00f3w na powstanie koronawirusa w laboratorium w chi\u0144skim Wuhan. W ubieg\u0142y czwartek w podobnym tonie wypowiada\u0142 si\u0119 Trump, wed\u0142ug kt\u00f3rego \u201es\u0142yszy si\u0119 r\u00f3\u017cne rzeczy\u201d i s\u0105 \u201etrzy albo cztery r\u00f3\u017cne koncepcje\u201d na temat pochodzenia wirusa.\n\nWczoraj do rewelacji swoich prze\u0142o\u017conych odni\u00f3s\u0142 si\u0119 wspomniany gen. Miley. Przewodnicz\u0105cy Kolegium Po\u0142\u0105czonych Szef\u00f3w Sztab\u00f3w, czyli faktycznego sztabu generalnego USA, zaprzeczy\u0142, aby ameryka\u0144skie wojsko posiada\u0142o informacje na temat rzeczywistego \u017ar\u00f3d\u0142a koronawirusa. Jednocze\u015bnie wojskowy zapewni\u0142, \u017ce sprawa jest wci\u0105\u017c badana przez ameryka\u0144sk\u0105 armi\u0119.\n\nMimo stanowiska Miley\u2019a, dzisiaj Pompeo ponownie zabra\u0142 g\u0142os na temat pochodzenia COVID-19. By\u0142 ju\u017c jednak nieco bardziej pow\u015bci\u0105gliwy. Jego zdaniem s\u0105 \u201eznacz\u0105ce dowody\u201d, \u017ce wirus pochodzi z wuha\u0144skiego laboratorium, lecz \u201epewno\u015bci nie ma\u201d. Ponadto Pompeo powt\u00f3rzy\u0142 dotychczasowe stanowisko Waszyngtonu, kt\u00f3ry ma pretensje do Pekinu o rzekome ukrywanie informacji na temat epidemii i nara\u017cenie z tego powodu na straty ca\u0142\u0105 \u015bwiatow\u0105 gospodark\u0119.\n\nWywiad Stan\u00f3w Zjednoczonych mia\u0142 ju\u017c ustali\u0107, \u017ce koronawirus nie jest dzie\u0142em cz\u0142owieka, ani te\u017c nie powsta\u0142 w wyniku mutacji genetycznej. Nie ma jednak pewno\u015bci czy \u017ar\u00f3d\u0142em jego pochodzenia s\u0105 dzikie zwierz\u0119ta, czy te\u017c mog\u0142o doj\u015b\u0107 do wypadku w jednym z laboratori\u00f3w w Wuhan.\n\nNa podstawie: pap.pl, foxnews.com, wnp.pl.", "keywords": [], "meta_keywords": [""], "tags": ["donald trump", "stany zjednoczone", "chiny", "chi\u0144ska republika ludowa", "chiny usa", "ameryka\u0144skie wojska", "mike pompeo", "usa", "koronawirus", "wojsko"], "authors": [], "publish_date": "Wed May  6 04:48:12 2020", "summary": "", "article_html": "", "meta_description": "", "meta_lang": "pl", "meta_favicon": "http://www.autonom.pl/wp-content/themes/sight/images/favico.ico", "meta_data": {"og": {"type": "article", "title": "Ameryka\u0144ska kakofonia w sprawie koronawirusa", "url": "http://autonom.pl/?p=31332", "description": "Ameryka\u0144ski prezydent Donald Trump i sekretarz stanu Mike Pompeo od d\u0142u\u017cszego czasu sugeruj\u0105, \u017ce koronawirus m\u00f3g\u0142 narodzi\u0107 si\u0119 w laboratorium w chi\u0144skim Wuhan. Pompeo m\u00f3wi o tym nawet wprost, ale j\u2026", "site_name": "AUTONOM.PL | autonomiczni nacjonali\u015bci nowoczesny nacjonalizm AN", "image": {"identifier": "http://www.autonom.pl/wp-content/uploads/koronawirus-W.jpg", "width": 600, "height": 339}, "locale": "pl_PL"}, "article": {"published_time": "2020-05-06T04:48:12+00:00", "modified_time": "2020-05-06T17:06:30+00:00"}, "twitter": {"text": {"title": "Ameryka\u0144ska kakofonia w sprawie koronawirusa"}, "image": "http://www.autonom.pl/wp-content/uploads/koronawirus-W.jpg?w=640", "card": "summary_large_image"}}, "canonical_link": "http://autonom.pl/?p=31332"}