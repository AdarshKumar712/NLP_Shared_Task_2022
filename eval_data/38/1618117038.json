{"source_url": "https://web.archive.org", "url": "https://web.archive.org/web/20200815175119id_/https://tvn24.pl/Misja_kosmos/nasa-i-spacex-lot-zalogowy-dragona-ile-kosztuje-podroz-na-iss-4591763?source=rss", "title": "Kosmiczne taks\u00f3wki za astronomiczne kwoty. Ile kosztuje podr\u00f3\u017c na ISS?", "top_image": "https://tvn24.pl/najnowsze/cdn-zdjecie-j6nhdt-houstontexas1610738866-4591750/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-j6nhdt-houstontexas1610738866-4591750/alternates/LANDSCAPE_1280", "images": ["https://tvn24.pl/najnowsze/cdn-zdjecie-j6nhdt-houstontexas1610738866-4591750/alternates/LANDSCAPE_1280"], "movies": [], "text": "Powierzenie po raz pierwszy w historii misji wys\u0142ania ludzi na Mi\u0119dzynarodow\u0105 Stacj\u0119 Kosmiczn\u0105 prywatnej firmie to nie tylko du\u017ce oszcz\u0119dno\u015bci dla NASA, uzale\u017cnionej do tej pory od Rosjan. To tak\u017ce milowy rok w kierunku uruchomienia \"kosmicznych taks\u00f3wek\".\n\n27 maja NASA mia\u0142a wys\u0142a\u0107 z ameryka\u0144skiej ziemi dw\u00f3ch ameryka\u0144skich astronaut\u00f3w na pok\u0142adzie ameryka\u0144skiego statku. Tak si\u0119 nie sta\u0142o, bo plany pokrzy\u017cowa\u0142a pogoda. Zapasow\u0105 dat\u0105 jest sobota, 30 maja. W\u00f3wczas wyprodukowany przez SpaceX Dragon ma zabra\u0107 astronaut\u00f3w na Mi\u0119dzynarodow\u0105 Stacj\u0119 Kosmiczn\u0105 (ISS). Misja nosi nazw\u0119 Demo-2.\n\nKosztowne uzale\u017cnienie\n\nB\u0119dzie to pierwszy lot z terytorium Stan\u00f3w Zjednoczonych od prawie 10 lat. Ostatni prom kosmiczny Atlantis wystartowa\u0142 w swoj\u0105 ostatni\u0105 misj\u0119 na ISS 8 lipca 2011 roku. By\u0142 to 135. lot ameryka\u0144skich wahad\u0142owc\u00f3w. Wraz z ich definitywnym wycofaniem ze s\u0142u\u017cby NASA zosta\u0142a pozbawiona w\u0142asnych \u015brodk\u00f3w transportowania astronaut\u00f3w i zaopatrzenia na ISS. Wymiana cz\u0142onk\u00f3w za\u0142ogi stacji realizowana by\u0142a wy\u0142\u0105cznie za pomoc\u0105 rosyjskich statk\u00f3w Sojuz.\n\nWidok na startuj\u0105c\u0105 rakiet\u0119 Sojuz z Mi\u0119dzynarodowej Stacji Kosmicznej Christina Koch/NASA\n\nUzale\u017cnienie od Rosjan by\u0142o dla NASA bardzo kosztowne. W ci\u0105gu ostatnich 13 lat agencja zap\u0142aci\u0142a Roskosmosowi (rosyjska agencja kosmiczna) prawie 4 miliardy dolar\u00f3w za transport swoich astronaut\u00f3w na ISS. \"Wed\u0142ug stanu na lipiec 2019 roku NASA zakupi\u0142a 70 miejsc w Sojuzie o warto\u015bci 3,9 miliarda dolar\u00f3w, aby przewie\u017a\u0107 70 astronaut\u00f3w do i z Mi\u0119dzynarodowej Stacji Kosmicznej\" - czytamy w raporcie NASA.\n\nNa pocz\u0105tku NASA p\u0142aci\u0142a oko\u0142o 21 milion\u00f3w dolar\u00f3w za ka\u017cde miejsce na pok\u0142adzie trzyosobowego Sojuza. P\u00f3\u017aniej Moskwa zacz\u0119\u0142a wykorzystywa\u0107 sw\u00f3j monopol i stawki posz\u0142y w g\u00f3r\u0119; w 2019 roku koszt za jedno miejsce wzr\u00f3s\u0142 do 86 milion\u00f3w dolar\u00f3w.\n\nNASA zawsze powtarza\u0142a, \u017ce wsp\u00f3\u0142praca z Rosjanami b\u0119dzie tylko tymczasowa. Zamiast jednak podj\u0105\u0107 w\u0142asny i kosztowny program budowy nowych pojazd\u00f3w, za ta\u0144sze rozwi\u0105zanie uznano zwr\u00f3cenie si\u0119 do ameryka\u0144skich partner\u00f3w prywatnych.\n\nPr\u00f3ba generalna przed misj\u0105 Demo-2 Ostatnie przygotowania przed misj\u0105 Demo-2 | PAP/EPA/NASA/Bill Ingalls HANDOUT Pr\u00f3ba generalna przed misj\u0105 Demo-2 | PAP/EPA/NASA/Bill Ingalls HANDOUT Ostatnie przygotowania przed misj\u0105 Demo-2 | PAP/EPA/NASA/Bill Ingalls HANDOUT Ostatnie przygotowania przed misj\u0105 Demo-2 | PAP/EPA/NASA/Bill Ingalls HANDOUT Rakieta Falcon-9 od czwartku czeka na platformie startowej w Kennedy Space Center | PAP/EPA/NASA/Bill Ingalls HANDOUT\n\nKosmiczny wy\u015bcig\n\nW 2014 roku og\u0142oszono wyniki przetargu na projekt i budow\u0119 ameryka\u0144skiego statku. Konkurs wygra\u0142y firmy SpaceX oraz Boeing. Kosmiczny wy\u015bcig wygrywa na razie ta pierwsza, bo Boeing jest znacznie op\u00f3\u017aniony ze swoim projektem o nazwie Starliner. W grudniu ubieg\u0142ego roku statek ten wystartowa\u0142 w bezza\u0142ogowy lot testowy na ISS, ale nie dotar\u0142 do celu z powodu awarii.\n\nSzef NASA Jim Bridenstine uwa\u017ca, \u017ce \u200b\u200bmiliardy, kt\u00f3re jego agencja w\u0142o\u017cy\u0142a we wsp\u00f3\u0142prac\u0119 ze SpaceX by\u0142y tego warte. - Inwestycje, kt\u00f3rych dokonali\u015bmy w SpaceX i inwestycje, kt\u00f3re dokona\u0142a sama firma naprawd\u0119 przynios\u0142y co\u015b, co b\u0119dzie bardzo korzystne, nie tylko dla eksploracji kosmosu, ale tak\u017ce dla gospodarki - m\u00f3wi\u0142 na pocz\u0105tku maja.\n\nNASA mo\u017ce sporo zaoszcz\u0119dzi\u0107 na kontrakcie ze SpaceX. Na sfinansowanie rozwoju kapsu\u0142y Dragon firma Elona Muska otrzyma\u0142a od NASA 3,1 miliarda dolar\u00f3w. Przedstawiciele agencji przyznali, \u017ce gdyby sami musieli swoim tradycyjnym sposobem zbudowa\u0107 rakiet\u0119 i pasuj\u0105c\u0105 do niej kapsu\u0142\u0119, to musieliby na to wyda\u0107 oko\u0142o czterech miliard\u00f3w dolar\u00f3w.\n\nPrzygotowania do misji Demo-2 Przygotowania do misji Demo-2 | NASA Przygotowania do misji Demo-2 | NASA Przygotowania do misji Demo-2 | NASA Statek kosmiczny Dragon opracowany przez firm\u0119 SpaceX | Kim Shiflett/NASA Rakieta Falcon 9 na platformie startowej LC39A w Kennedy Space Center | NASA Rakiet\u0119 Falcon 9 z umieszczon\u0105 na szczycie kapsu\u0142\u0105 Dragon ustawiono w pozycji pionowej | Bill Ingalls/NASA Robert Behnken i Douglas Hurley na konferencji prasowej w Kennedy Space Center | NASA Robert Behnken i Douglas Hurley na konferencji prasowej w Kennedy Space Center | NASA\n\nPonadto, za jeden fotel na pok\u0142adzie Dragona agencja zap\u0142aci SpaceX \"tylko\" 55 milion\u00f3w dolar\u00f3w. To du\u017ca r\u00f3\u017cnica w stosunku to kwoty, kt\u00f3rej \u017c\u0105dali Rosjanie.\n\nNie s\u0105 to jedyne wydatki agencji, kt\u00f3rej bud\u017cet na ten rok wynosi 22,6 mld dolar\u00f3w. NASA jak dot\u0105d zainwestowa\u0142a ju\u017c oko\u0142o 100 miliard\u00f3w dolar\u00f3w w Mi\u0119dzynarodow\u0105 Stacj\u0119 Kosmiczn\u0105. Co roku wydaje te\u017c od 3 do 4 miliard\u00f3w dolar\u00f3w rocznie na utrzymanie obiektu, zaopatrzenie go w \u0142adunek i przeprowadzenie na nim eksperyment\u00f3w.\n\nStatek kosmiczny Dragon na horyzoncie Ziemi podczas bezza\u0142ogowej misji SpaceX DM-1 NASA\n\nOd start-upu do giganta\n\nSpaceX to firma, kt\u00f3ra nie by\u0142a skazana na sukces. Nawet jej za\u0142o\u017cyciel Elon Musk dawa\u0142 jej ma\u0142e szanse na powodzenie. Zainwestowa\u0142 w ni\u0105 jednak 100 milion\u00f3w dolar\u00f3w z prywatnych \u015brodk\u00f3w, wbrew radom przyjaci\u00f3\u0142, rodziny i zasadom logiki m\u00f3wi\u0105cym, \u017ce prywatny przedsi\u0119biorca bez do\u015bwiadczenia w lotach kosmicznych nie powinien zak\u0142ada\u0107 firmy buduj\u0105cej silniki rakietowe oraz rakiety no\u015bne.\n\nPocz\u0105tkowo ma\u0142o kto traktowa\u0142 go powa\u017cnie, ale w ci\u0105gu kilku lat sen ekscentrycznego miliardera sta\u0142 si\u0119 rzeczywisto\u015bci\u0105. SpaceX z odwa\u017cnego start-upu przeobrazi\u0142a si\u0119 w giganta przemys\u0142u kosmicznego, zatrudniaj\u0105cego ponad siedem tysi\u0119cy os\u00f3b. Dzi\u015b sp\u00f3\u0142ka wyceniana jest na oko\u0142o 36 miliard\u00f3w dolar\u00f3w.\n\nMisja Crew Demo-2 Nagranie z momentu dokowania Dragona do ISS NASA wideo 2 / 10 Nagranie z momentu dokowania Dragona do ISS NASA Astronauci ze statku Dragon po\u0142\u0105czyli si\u0119 z Ziemi\u0105 za pomoc\u0105 wideo \u0142\u0105cza Twitter/@NASA Kontrola \u0142\u0105czno\u015bci mi\u0119dzy za\u0142og\u0105 statku Dragon i central\u0105 NASA Twitter/NASA Doug Hurley i Bob Behnken zn\u00f3w na pok\u0142adzie Dragona Twitter/NASA Bob Behnken i Doug Hurley na pok\u0142adzie statku Dragon podczas pierwszej pr\u00f3by startu misji Demo-2 NASA Astronauci dotarli na kompleks startowy w Kennedy Space Center NASA Cz\u0142onkowie za\u0142ogi misji Demo-2 zostali ubrani w skafandry ci\u015bnieniowe NASA Przygotowania zalogi statku Dragon do misji Demo-2 Reuters Animacja misji Demo-2 NASA Astronauci przygotowuj\u0105 si\u0119 do misji SpaceX DM-2 NASA\n\nI wszystko wskazuje na to, \u017ce Musk nie zamierza ogranicza\u0107 si\u0119 wy\u0142\u0105cznie do transportowania astronaut\u00f3w do i ze stacji kosmicznej. Zdaje si\u0119, \u017ce jego wyobra\u017ania nie zna granic. Pokaza\u0142 to ju\u017c, wysy\u0142aj\u0105c w kosmos samoch\u00f3d Tesli (koncernu, kt\u00f3rego jest za\u0142o\u017cycielem), a w planach ma kolonizacj\u0119 Marsa.\n\nKosmiczne podr\u00f3\u017ce\n\nNigdy wcze\u015bniej \u017cadna prywatna firma nie wysy\u0142a\u0142a ludzi na orbit\u0119. Dlatego sukces za\u0142ogowej, cho\u0107 wci\u0105\u017c testowej misji Demo-2 , a tak\u017ce innych, kt\u00f3re nadejd\u0105 w najbli\u017cszej przysz\u0142o\u015bci, zweryfikuj\u0105, czy obietnica komercyjnego lotu kosmicznego i ni\u017cszego kosztu dost\u0119pu do przestrzeni kosmicznej stanie si\u0119 now\u0105 rzeczywisto\u015bci\u0105.\n\nKilka tygodni temu firma poinformowa\u0142a o podj\u0119ciu wsp\u00f3\u0142pracy z firm\u0105 Space Adventures, specjalizuj\u0105cej si\u0119 w turystyce kosmicznej. Efektem tej wsp\u00f3\u0142pracy ma by\u0107 wys\u0142anie czterech turyst\u00f3w na orbit\u0119 oko\u0142oziemsk\u0105 na prze\u0142omie 2021 i 2022 r. Nie wiadomo, ile b\u0119dzie kosztowa\u0142 bilet na tak\u0105 podr\u00f3\u017c, ale kwota z pewno\u015bci\u0105 b\u0119dzie o\u015bmiocyfrowa.\n\nSpaceX zawar\u0142 te\u017c porozumienie z Axiom Space, innym kosmicznym \"biurem podr\u00f3\u017cy\". Obie firmy chc\u0105 wsp\u00f3lnie wys\u0142a\u0107 na Mi\u0119dzynarodow\u0105 Stacj\u0119 Kosmiczn\u0105 co najmniej trzech \u015bmia\u0142k\u00f3w. Maj\u0105 oni sp\u0119dzi\u0107 w kosmosie oko\u0142o 10 dni, z czego wi\u0119kszo\u015b\u0107 na pok\u0142adzie ISS. Bilet ma kosztowa\u0107 55 mln dolar\u00f3w.\n\nZezwolenie turystom na wizyty na ISS (do 30 dni) to powa\u017cna zmiana, poniewa\u017c NASA zabrania\u0142a wcze\u015bniej komercyjnym astronautom latania na stacj\u0119.\n\nWed\u0142ug cennika opublikowanego przez NASA w ubieg\u0142ym roku koszt pobytu jednego turysty na stacji wyniesie 35 tysi\u0119cy dolar\u00f3w za ka\u017cd\u0105 dob\u0119. Cena obejmuje m.in. koszt energii, danych czy jedzenia. I tak na przyk\u0142ad koszt jednej kilowatogodziny to 42 dolary, pobranie 1 GB danych - 50 dolar\u00f3w, a przechowywanie jednej torby \u0142adunku o wymiarach baga\u017cu podr\u0119cznego - 105 dolar\u00f3w.\n\nPrzyjmowanie zapis\u00f3w na loty turystyczne w kosmos zbiera nale\u017c\u0105ca do brytyjskiego miliardera Richarda Bransona firma Virgin Galactic. \u017beby ustawi\u0107 si\u0119 w kolejce po bilet na suborbitalny lot, nale\u017cy wype\u0142ni\u0107 internetowy formularz i zap\u0142aci\u0107 1 tys. dolar\u00f3w wpisowego. Suma ta jest zwracana w ca\u0142o\u015bci, je\u015bli pasa\u017cerowi nie uda si\u0119 jednak zarezerwowa\u0107 miejsca. Do lutego bie\u017c\u0105cego roku na list\u0119 wpisa\u0142o si\u0119 oko\u0142o 8 tysi\u0119cy os\u00f3b.\n\nVirgin Galactic oferuje swoim pasa\u017cerom p\u00f3\u0142toragodzinny lot suborbitalny na wysoko\u015bci przynajmniej 80,5 km, sk\u0105d pasa\u017cerowie b\u0119d\u0105 mogli zobaczy\u0107 Ziemi\u0119 oraz do\u015bwiadczy\u0107 kilku minut w stanie niewa\u017cko\u015bci. Ostateczna cena biletu za lot nie zosta\u0142a jeszcze w pe\u0142ni okre\u015blona, szacuje si\u0119 jednak, \u017ce wyniesie ok. 250 tys. dolar\u00f3w. Nieznana jest tak\u017ce data planowanego lotu.\n\nZa\u0142oga misji SpaceX Demo-2 Douglas Hurley | NASA Douglas Hurley | NASA Robert Behnken | NASA Robert Behnken | NASA Robert Behnken i Douglas Hurley na konferencji prasowej w Kennedy Space Center | NASA Robert Behnken i Douglas Hurley na konferencji prasowej w Kennedy Space Center | NASA Robert Behnken i Douglas Hurley na konferencji prasowej w Kennedy Space Center | NASA Doug Hurley w trakcie test\u00f3w przed misj\u0105 Demo-2 | NASA Przygotowania do misji Demo-2 | NASA Robert Behnken i Douglas Hurley w kombinezonach podczas test\u00f3w przed misj\u0105 Demo-2 | NASA Robert Behnken i Douglas Hurley w kombinezonach podczas test\u00f3w przed misj\u0105 Demo-2 | NASA\n\nNakr\u0119c\u0105 film?\n\nElon Musk mo\u017ce si\u0119 r\u00f3wnie\u017c przyczyni\u0107 do powstania pierwszego filmu fabularnego nakr\u0119conego w kosmosie. Szef NASA Jim Bridenstine zapowiedzia\u0142 ostatnio, \u017ce kierowana przez niego instytucja nawi\u0105\u017ce wsp\u00f3\u0142prac\u0119 z aktorem Tomem Cruise'em i pomo\u017ce mu w nakr\u0119ceniu filmu na Mi\u0119dzynarodowej Stacji Kosmicznej.\n\n\"NASA jest podekscytowana perspektyw\u0105 pracy z Tomem Cruise'em na Mi\u0119dzynarodowej Stacji Kosmicznej! Potrzebujemy popularnych medi\u00f3w, aby zainspirowa\u0107 nowe pokolenie in\u017cynier\u00f3w i naukowc\u00f3w, aby zamieni\u0107 ambitne plany NASA w rzeczywisto\u015b\u0107\" - napisa\u0142 Bridenstine na Twitterze. Musk odpowiedzia\u0142 na tweeta Bridenstine'a m\u00f3wi\u0105c, \u017ce spodziewa si\u0119 \"dobrej zabawy\". Bli\u017csze szczeg\u00f3\u0142y na temat projektu s\u0105 jeszcze nieznane - wiadomo jedynie, \u017ce ma by\u0107 to film akcji i \u017ce nie b\u0119dzie to film z serii \"Mission: Impossible\".\n\nAutor:Tomasz Le\u017co\u0144\n\n\u0179r\u00f3d\u0142o: TVN24 Biznes", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Powierzenie po raz pierwszy w historii misji wys\u0142ania ludzi na Mi\u0119dzynarodow\u0105 Stacj\u0119 Kosmiczn\u0105 prywatnej firmie to nie tylko du\u017ce oszcz\u0119dno\u015bci dla NASA, uzale\u017cnionej do tej pory od Rosjan. To tak\u017ce milowy rok w kierunku uruchomienia \"kosmicznych taks\u00f3wek\".", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Powierzenie po raz pierwszy w historii misji wys\u0142ania ludzi na Mi\u0119dzynarodow\u0105 Stacj\u0119 Kosmiczn\u0105 prywatnej firmie to nie tylko du\u017ce oszcz\u0119dno\u015bci dla NASA, uzale\u017cnionej do tej pory od Rosjan. To tak\u017ce milowy rok w kierunku uruchomienia \"kosmicznych taks\u00f3wek\".", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/Misja_kosmos/nasa-i-spacex-lot-zalogowy-dragona-ile-kosztuje-podroz-na-iss-4591763", "title": "Kosmiczne taks\u00f3wki za astronomiczne kwoty. Ile kosztuje podr\u00f3\u017c na ISS?", "description": "Powierzenie po raz pierwszy w historii misji wys\u0142ania ludzi na Mi\u0119dzynarodow\u0105 Stacj\u0119 Kosmiczn\u0105 prywatnej firmie to nie tylko du\u017ce oszcz\u0119dno\u015bci dla NASA, uzale\u017cnionej do tej pory od Rosjan. To tak\u017ce milowy rok w kierunku uruchomienia \"kosmicznych taks\u00f3wek\".", "image": "https://tvn24.pl/najnowsze/cdn-zdjecie-j6nhdt-houstontexas1610738866-4591750/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-j6nhdt-houstontexas1610738866-4591750/alternates/LANDSCAPE_1280"}, "next-head-count": 49}, "canonical_link": "https://tvn24.pl/Misja_kosmos/nasa-i-spacex-lot-zalogowy-dragona-ile-kosztuje-podroz-na-iss-4591763"}