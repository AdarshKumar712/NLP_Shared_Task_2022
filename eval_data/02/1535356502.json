{"source_url": "https://web.archive.org", "url": "https://web.archive.org/web/20200302140003id_/https://nczas.com/2020/03/01/swiat-celebrytow-sie-rozpada-we-francji-nie-milkna-kontrowersje-z-powodu-nagrody-dla-polanskiego/", "title": "\u015awiat celebryt\u00f3w si\u0119 rozpada. We Francji nie milkn\u0105 kontrowersje z powodu nagrody dla Pola\u0144skiego", "top_image": "https://nczas.com/wp-content/uploads/2017/10/Pola\u0144ski_feministki.jpg", "meta_img": "https://nczas.com/wp-content/uploads/2017/10/Pola\u0144ski_feministki.jpg", "images": ["https://nczas.com/wp-content/uploads/2017/10/Pola\u0144ski_feministki-696x464.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2019/12/Aborcja-218x150.jpg", "https://nczas.com/wp-content/uploads/2020/03/Burmistrz-Londynu-Sadiq-Khan-100x70.jpg", "https://nczas.com/wp-content/uploads/2020/02/korwin_mikke_mownica-218x150.jpg", "https://nczas.com/wp-content/uploads/2020/02/maseczka_koronawirus-100x70.jpg", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2020/03/morawiecki_pis_koronawirus-218x150.jpg", "https://nczas.com/wp-content/uploads/2020/02/karetka_koronawirus-218x150.jpg", "https://nczas.com/wp-content/uploads/2020/03/chinese_food_nczas-100x70.jpg", "https://nczas.com/wp-content/uploads/2020/01/Agnieszka-Wozniak-Starak-w-gorach-218x150.jpg", "https://mc.yandex.ru/watch/52995412", "https://sb.scorecardresearch.com/p?c1=2&c2=20015427&cv=2.0&cj=1", "https://nczas.com/wp-content/uploads/2020/03/morawiecki_pis_koronawirus-100x70.jpg", "https://nczas.com/wp-content/uploads/2020/02/grecja_granica_uchod\u017acy-100x70.jpg", "https://nczas.com/wp-content/uploads/2017/10/Pola\u0144ski_feministki.jpg", "https://nczas.com/wp-content/uploads/2020/03/bosak_sejm-100x70.jpg", "https://nczas.com/wp-content/uploads/2020/02/korwin_mikke_mownica-100x70.jpg", "https://nczas.com/wp-content/uploads/2020/03/chinese_food_nczas-218x150.jpg", "https://nczas.com/wp-content/uploads/2020/03/Tino-Chrupalla-AfD-218x150.jpg", "https://nczas.com/wp-content/uploads/2020/02/karetka_koronawirus-100x70.jpg", "https://nczas.com/wp-content/uploads/2020/03/Burmistrz-Londynu-Sadiq-Khan-218x150.jpg"], "movies": [], "text": "Gala Cezar\u00f3w, najwa\u017cniejszej nagrody filmowej we Francji jeszcze nigdy nie wywo\u0142a\u0142a tylu kontrowersji. Ju\u017c samo nominowanie filmu \u201eJ\u2019acusse\u201d Romana Pola\u0144skiego doprowadzi\u0142o do protest\u00f3w feministek i w konsekwencji do dymisji ca\u0142ego zarz\u0105du Akademii Cezar\u00f3w. Na sali te\u017c by\u0142o gor\u0105co\u2026\n\nSam Pola\u0144ski, kt\u00f3remu przyznano nagrod\u0119 dla najlepszego re\u017csera, na uroczysto\u015b\u0107 nie przyszed\u0142. Kiedy og\u0142oszono przyznanie mu tego wyr\u00f3\u017cnienia, sal\u0119 manifestacyjnie opu\u015bci\u0142a Ad\u00e8le Haenel, aktorka filmowa i teatralna., ale i laureatka dw\u00f3ch Cezar\u00f3w. Feministki manifestowa\u0142y te\u017c przed ceremoni\u0105 przed Salle Pleyel. Przed budynkiem musia\u0142\u0105 interweniowa\u0107 policja.\n\nPo Ad\u00e8le Haenel, z ceremonii wysz\u0142a te\u017c C\u00e9line Sciamma i ca\u0142y zesp\u00f3\u0142 filmu \u201ePortret dziewczyny w ogniu\u201d. \u201eWyr\u00f3\u017cnienie Pola\u0144skiego to plucie w twarz wszystkim ofiarom\u201d \u2013 m\u00f3wi\u0142a Ad\u00e8le Haenel. Florence Foresti, kt\u00f3ra otwiera\u0142a ceremoni\u0119, nawi\u0105za\u0142a do \u201eci\u0119\u017ckiej atmosfery\u201d. \u201eJest 12 moment\u00f3w, w kt\u00f3rych b\u0119dziemy mieli dzisiaj problem\u201d \u2013 stwierdzi\u0142a nawi\u0105zuj\u0105c do 12 nominacji dla filmu Pola\u0144skiego.\n\nOstatecznie nominowany w 12 kategoriach film Romana Pola\u0144skiego \u201eOficer i szpieg\u201d otrzyma\u0142 trzy statuetki Cezara w kategoriach: najlepszy re\u017cyser, najlepszy scenariusz adaptowany oraz najlepsze kostiumy. Najwa\u017cniejsz\u0105 nagrod\u0119, czyli Cezara za najlepszy film otrzymali jednak \u201eN\u0119dznicy\u201d (Les Miserables) w re\u017cyserii Ladj Ly.\n\nKiedy re\u017cyserki Emmanuelle Bercot i Claire Denis og\u0142asza\u0142y przyznanie Cezara Pola\u0144skiemu na sali s\u0142ycha\u0107 by\u0142o buczenie. Dzie po ceremonii od nagrody dla re\u017cysera odci\u0105\u0142 si\u0119 minister kultury Franck Riester, kt\u00f3ry uzna\u0142 to za \u201ez\u0142y symbol\u201d w \u201ewalce z przemoc\u0105 seksualn\u0105\u201d.\n\n\u015awiat celebryt\u00f3w powoli si\u0119 rozlatuje. Jeszcze kilka lat temu, ameryka\u0144skie starania o ekstradycj\u0119 Romana Pola\u0144skiego by\u0142y wy\u015bmiewane, m\u00f3wiono o przedawnieniu, \u201eatmosferze\u201d tamtych lat. Pojawienie si\u0119 ruchu MeeToo wprowadzi\u0142o nagle element purytanizmu do tego \u015bwiata. \u201ePokolenie 68\u201d awansowa\u0142o na podium seksualnej przest\u0119pczo\u015bci. Ciekawe czasy\u2026\n\nCiekawe, \u017ce w obronie Pola\u0144skiego wyst\u0105pi\u0142a np. Brigitte Bardot, uwa\u017cana kiedy\u015b za symbol \u201ewyzwolenia kobiet\u201d. \u201eJakie to szcz\u0119\u015bcie, \u017ce jest Pola\u0144ski, kt\u00f3ry ratuje kino przed nijako\u015bci\u0105. Oceniam go za talent, a nie za \u017cycie prywatne. \u017ba\u0142uj\u0119, \u017ce nigdy z nim nie kr\u0119ci\u0142am. Niech \u017cyje Roman\u201d \u2013 napisa\u0142a aktorka.\n\nPodobnie aktorka i szwagierka Pola\u0144skiego \u2013 Mathilde Seigner, kt\u00f3ra mu pogratulowa\u0142a. Zosta\u0142a za to mocno skrytykowana i zwyzywana w mediach spo\u0142eczno\u015bciowych. Fanny Ardant, laureatka Cezara za najlepsz\u0105 drugorz\u0119dn\u0105 rol\u0119 kobiec\u0105, te\u017c broni\u0142a re\u017cysera, a aktor Jean Dujardin napisa\u0142 na Instagramie: \u201euciekam, w tym kraju cuchnie\u201d. Z tym, \u017ce Dujardin akurat w filmie \u201eJ\u2019acusse zagra\u0142\u2026\n\nPodzia\u0142y trwaj\u0105, a obserwacja dezintegracji \u015brodowiska \u201ekomediant\u00f3w\u201d uzurpuj\u0105cego sobie prawa do bycia elit\u0105 jest do\u015bwiadczeniem do\u015b\u0107 przyjemnym.\n\n\u0179r\u00f3d\u0142o: France Info/ AFP/ PAP", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Sun Mar  1 00:00:00 2020", "summary": "", "article_html": "", "meta_description": "Gala Cezar\u00f3w, najwa\u017cniejszej nagrody filmowej we Francji jeszcze nigdy nie wywo\u0142a\u0142a tylu kontrowersji. Ju\u017c samo nominowanie filmu \u201eJ\u2019acusse\u201d Romana", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Gala Cezar\u00f3w, najwa\u017cniejszej nagrody filmowej we Francji jeszcze nigdy nie wywo\u0142a\u0142a tylu kontrowersji. Ju\u017c samo nominowanie filmu \u201eJ\u2019acusse\u201d Romana", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "\u015awiat celebryt\u00f3w si\u0119 rozpada. We Francji nie milkn\u0105 kontrowersje z powodu nagrody dla Pola\u0144skiego - NCZAS.COM", "description": "Gala Cezar\u00f3w, najwa\u017cniejszej nagrody filmowej we Francji jeszcze nigdy nie wywo\u0142a\u0142a tylu kontrowersji. Ju\u017c samo nominowanie filmu \u201eJ\u2019acusse\u201d Romana", "url": "https://nczas.com/2020/03/01/swiat-celebrytow-sie-rozpada-we-francji-nie-milkna-kontrowersje-z-powodu-nagrody-dla-polanskiego/", "site_name": "NCZAS.COM", "updated_time": "2020-03-01T13:30:12+00:00", "image": {"identifier": "https://nczas.com/wp-content/uploads/2017/10/Pola\u0144ski_feministki.jpg", "secure_url": "https://nczas.com/wp-content/uploads/2017/10/Pola\u0144ski_feministki.jpg", "width": 1200, "height": 800}}, "article": {"publisher": "https://www.facebook.com/nczas", "section": "Wiadomo\u015bci", "published_time": "2020-03-01T14:10:34+00:00", "modified_time": "2020-03-01T13:30:12+00:00"}, "twitter": {"card": "summary_large_image", "description": "Gala Cezar\u00f3w, najwa\u017cniejszej nagrody filmowej we Francji jeszcze nigdy nie wywo\u0142a\u0142a tylu kontrowersji. Ju\u017c samo nominowanie filmu \u201eJ\u2019acusse\u201d Romana", "title": "\u015awiat celebryt\u00f3w si\u0119 rozpada. We Francji nie milkn\u0105 kontrowersje z powodu nagrody dla Pola\u0144skiego - NCZAS.COM", "image": "https://nczas.com/wp-content/uploads/2017/10/Pola\u0144ski_feministki.jpg"}, "generator": "WordPress 5.3.2", "onesignal": "wordpress-plugin"}, "canonical_link": "https://nczas.com/2020/03/01/swiat-celebrytow-sie-rozpada-we-francji-nie-milkna-kontrowersje-z-powodu-nagrody-dla-polanskiego/"}