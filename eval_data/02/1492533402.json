{"source_url": "https://web.archive.org", "url": "https://web.archive.org/web/20201203223920id_/https://dziennik-polityczny.com/2020/01/11/wizyta-merkel-w-moskwie-niemcy-i-rosja-za-ukonczeniem-budowy-nord-stream-2/", "title": "Wizyta Merkel w Moskwie. Niemcy i Rosja za uko\u0144czeniem budowy Nord Stream 2", "top_image": "https://dziennik-polityczny.com/wp-content/uploads/2020/01/kresy_Image_JeLVpbc1Jyw7BgB.01.2019.-Fot.-kremlin.ru_-970x542-1.jpg", "meta_img": "https://dziennik-polityczny.com/wp-content/uploads/2020/01/kresy_Image_JeLVpbc1Jyw7BgB.01.2019.-Fot.-kremlin.ru_-970x542-1.jpg", "images": ["https://dziennik-polityczny.com/wp-content/uploads/2020/12/fakt.pl_Image_ENZ7x3bS1Dh2Vtc2-160x120.jpg", "https://dziennik-polityczny.com/wp-content/uploads/2020/12/fakt.pl_Image_1fEzPi7LXg4vncE2-160x120.jpg", "https://dziennik-polityczny.com/polub_nas.jpg", "https://dziennik-polityczny.com/wp-content/uploads/2020/12/ascfa-160x120.jpg", "https://dziennik-polityczny.com/wp-content/plugins/social-media-icons-widget/icons/medium/rss.jpg", "https://dziennik-polityczny.com/wp-content/uploads/2020/12/fakt.pl_Image_YbMQtEiTyw3J49d1-160x120.jpg", "https://dziennik-polityczny.com/wp-content/uploads/2020/12/fakt.pl_Image_wGOiKK8nJp0iMti2-160x120.jpg", "https://dziennik-polityczny.com/wp-content/uploads/2020/12/fakt.pl_Image_LToEG7BXltaZHbj2-160x120.jpg", "https://dziennik-polityczny.com/wp-content/plugins/social-media-icons-widget/icons/medium/youtube.jpg", "https://dziennik-polityczny.com/wp-content/uploads/2020/11/terroryzm-dzihadystow-150x150.jpg", "https://dziennik-polityczny.com/wp-content/uploads/2020/12/20009018-160x120.jpg", "https://dziennik-polityczny.com/wp-content/uploads/2020/12/dfaf-160x120.jpg", "https://secure.gravatar.com/avatar/c901ab97139f5bc8035672df1126e53a?s=80&d=mm&r=g", "https://dziennik-polityczny.com/wp-content/uploads/2020/01/kresy_Image_JeLVpbc1Jyw7BgB.01.2019.-Fot.-kremlin.ru_-970x542-1.jpg", "https://dziennik-polityczny.com/wp-content/uploads/2020/11/AEGIS-150x150.jpg", "https://dziennik-polityczny.com/wp-content/plugins/social-media-icons-widget/icons/medium/twitter.jpg", "https://dziennik-polityczny.com/wp-content/uploads/2017/06/frame-1.png", "https://dziennik-polityczny.com/wp-content/uploads/2020/01/kresy_Image_JeLVpbc1Jyw7BgB.01.2019.-Fot.-kremlin.ru_-970x542-1-678x381.jpg", "https://dziennik-polityczny.com/wp-content/plugins/social-media-icons-widget/icons/medium/facebook.jpg", "https://dziennik-polityczny.com/wp-content/uploads/2020/12/20009018-150x150.jpg"], "movies": [], "text": "Podczas swojej wizyty w Moskwie kanclerz Niemiec Angela Merkel, razem z rosyjskim prezydentem W\u0142adimirem Putinem, m\u00f3wili o konieczno\u015bci zako\u0144czenia budowy gazoci\u0105gu Nord Stream 2.\n\nKanclerz Niemiec Angela Merkel z\u0142o\u017cy\u0142a w sobot\u0119 wizyt\u0119 w Rosji, spotykaj\u0105c si\u0119 z jej prezydentem, W\u0142adimirem Putinem. Niemiecki serwis \u201eDeutsche Welle\u201d zaznaczy\u0142, \u017ce wizyta robocza trwa\u0142a dwa razy d\u0142u\u017cej, ni\u017c zak\u0142adano \u2013 zamiast dw\u00f3ch, rozmawiano cztery godziny. Podczas wizyty towarzyszy\u0142 jej szef niemieckiej dyplomacji, Heiko Maas.\n\nPo spotkaniu obaj przyw\u00f3dcy wyst\u0105pili wsp\u00f3lnie na konferencji prasowej w Moskwie. Merkel przyzna\u0142a, \u017ce rozmowy \u201erzecz jasna\u201d dotyczy\u0142y tak\u017ce gazoci\u0105gu Nord Stream 2. O\u015bwiadczy\u0142a, \u017ce ruroci\u0105g powinien zosta\u0107 uko\u0144czony.\n\n\u2013 [Nord Stream 2-red.] zosta\u0142 usankcjonowany poprzez nowe europejskie prawodawstwo, musimy go uko\u0144czy\u0107 \u2013 powiedzia\u0142a kanclerz Niemiec, cytowana przez agencj\u0119 Unian. \u2013 Niemcy i inne kraje europejskie czerpi\u0105 korzy\u015bci z Nord Stream 1, on dzia\u0142a. Nord Stream 2 nie jest jeszcze gotowy. Wszyscy s\u0105 zainteresowani dywersyfikacj\u0105 swoich dostaw gazu, ale to jest bardzo wa\u017cny projekt.\n\nMerkel skrytykowa\u0142a te\u017c sankcje zwi\u0105zane z budow\u0105 gazoci\u0105gu, t\u0142umacz\u0105c, \u017ce jest to projekt gospodarczy \u201ei st\u0105d uwa\u017camy, \u017ce jest s\u0142uszny\u201d. Powiedzia\u0142a, \u017ce Niemcy nie zgadzaj\u0105 si\u0119 na eksterytorialne sankcje, jakie nak\u0142adaj\u0105 Stany Zjednoczone , skierowane przeciwko firmom uczestnicz\u0105cym w budowie Nord Stream 2. M\u00f3wi\u0142a te\u017c, \u017ce Niemcy nie widz\u0105 jakiego\u015b jednostronnego uzale\u017cnienia od Rosji w kwestii dostaw gazu. Zar\u00f3wno ona, jak Putin, optymistycznie odnie\u015bli si\u0119 do dalszych prac nad sfinalizowaniem budowy gazoci\u0105gu. Broni\u0142a inwestycji, mimo sprzeciwu USA i cz\u0119\u015bci kraj\u00f3w Europu \u015arodkowej.\n\nPrzeczytaj: Kreml: Nord Stream 2 zostanie uko\u0144czony bez wzgl\u0119du na sankcje USA\n\nCzytaj r\u00f3wnie\u017c: Putin: Rosja ma statek, kt\u00f3ry umo\u017cliwi zako\u0144czenie uk\u0142adania gazoci\u0105gu Nord Stream 2\n\nDoda\u0142a, \u017ce jest zadowolona z \u201ebardzo dobrego\u201d porozumienia osi\u0105gni\u0119tego przez rosyjski Gazprom i ukrai\u0144ski Naftohaz w sprawie tranzytu gazu przez terytorium Ukrainy na nast\u0119pne pi\u0119\u0107 lat. Powiedzia\u0142a te\u017c, \u017ce uruchomienie gazoci\u0105gu Turecki Potok jest monitorowane w Niemczech.\n\nPutin powiedzia\u0142 z kolei, \u017ce podczas rozm\u00f3w poruszono kwestie dotycz\u0105ce dalszego tranzytu rosyjskiego gazu przez terytorium Ukrainy. Prezydent Rosji podkre\u015bla\u0142 znaczenie porozumienia Gazprom-Naftohaz , kt\u00f3re jego zdaniem jest korzystne zar\u00f3wno dla Rosji, jak i dla Ukrainy. Zaznaczy\u0142 te\u017c, \u017ce Rosja i Niemcy maj\u0105 prowadz\u0105 wiele du\u017cych, wsp\u00f3lnych projekt\u00f3w w obszarze energetyki. \u2013 Wysoce doceniamy odpowiedzialne stanowisko niemieckiego rz\u0105du we wsparciu znanego projektu Nord Stream 2 \u2013 powiedzia\u0142 rosyjski prezydent. Jego zdaniem, dzia\u0142ania Amerykan\u00f3w nie zablokuj\u0105 budowy gazoci\u0105gu, a jedynie op\u00f3\u017ani\u0105 jego uruchomienie, kt\u00f3re mia\u0142oby nast\u0105pi\u0107 pod koniec tego lub na pocz\u0105tku przysz\u0142ego roku.\n\nWed\u0142ug \u201eDeutsche Welle\u201d, rozmowy dotyczy\u0142y te\u017c sytuacji na Bliskim Wschodzie, szczeg\u00f3lnie w kontek\u015bcie Iranu. Niemcy i Rosja opowiadaj\u0105 si\u0119 za dalszym utrzymaniem i wdra\u017caniem porozumienia JCPOA. Merkel zaznaczy\u0142a, \u017ce Niemcy chc\u0105 \u201eutrzyma\u0107 przy \u017cyciu porozumienie z Iranem\u201d, \u017c\u0105daj\u0105c wykorzystania w tym celu wszelkich kana\u0142\u00f3w dyplomatycznych. Podkre\u015bli\u0142a zarazem, \u017ce Teheran \u201enie powinien dosta\u0107 broni j\u0105drowej\u201d. Jednocze\u015bnie, kanclerz Niemiec okre\u015bli\u0142a przyznanie si\u0119 Iranu do omy\u0142kowego zestrzelenia ukrai\u0144skiego samolotu pasa\u017cerskiego mianem \u201ewa\u017cnego kroku\u201d. Zaznaczy\u0142a, \u017ce sprawa ta powinna zosta\u0107 ca\u0142kowicie wyja\u015bniona, w czym powinny uczestniczy\u0107 kraje, kt\u00f3rych obywatele zgin\u0119li w wyniku tragedii.\n\nMowa by\u0142a te\u017c o mi\u0119dzynarodowej konferencji w Berlinie, na temat sytuacji w Libii. Merkel i Putin licz\u0105 na znalezienie pokojowego rozwi\u0105zania dla wojny domowej w Libii. Niemiecka kanclerz zaapelowa\u0142a te\u017c stron konfliktu w Syrii o utworzenie kolejnego korytarza dla pomocy humanitarnej w p\u00f3\u0142nocno-wschodniej cz\u0119\u015bci kraju.\n\nUnian / Tass / dw.com / Kresy.pl\n\nKRESY.PL", "keywords": [], "meta_keywords": [""], "tags": [], "authors": [], "publish_date": "Sat Jan 11 00:00:00 2020", "summary": "", "article_html": "", "meta_description": "", "meta_lang": "pl", "meta_favicon": "/favicon.ico", "meta_data": {"viewport": "width=device-width, initial-scale=1.0", "robots": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Wizyta Merkel w Moskwie. Niemcy i Rosja za uko\u0144czeniem budowy Nord Stream 2 | Dziennik Polityczny", "description": "Podczas swojej wizyty w Moskwie kanclerz Niemiec Angela Merkel, razem z rosyjskim prezydentem W\u0142adimirem Putinem, m\u00f3wili o konieczno\u015bci zako\u0144czenia budowy gazoci\u0105gu Nord Stream 2. Kanclerz [...]", "url": "https://dziennik-polityczny.com/2020/01/11/wizyta-merkel-w-moskwie-niemcy-i-rosja-za-ukonczeniem-budowy-nord-stream-2/", "site_name": "Dziennik Polityczny", "image": {"identifier": "https://dziennik-polityczny.com/wp-content/uploads/2020/01/kresy_Image_JeLVpbc1Jyw7BgB.01.2019.-Fot.-kremlin.ru_-970x542-1.jpg", "width": 970, "height": 542}}, "article": {"publisher": "https://www.facebook.com/NiezaleznyDziennikPolityczny/", "published_time": "2020-01-11T21:45:03+00:00"}, "twitter": {"card": "summary_large_image", "creator": "@PolitycznyDz", "site": "@PolitycznyDz", "label1": "Written by", "data1": "Dziennik Polityczny", "label2": "Est. reading time", "data2": "3 minuty"}, "onesignal": "wordpress-plugin"}, "canonical_link": "https://dziennik-polityczny.com/2020/01/11/wizyta-merkel-w-moskwie-niemcy-i-rosja-za-ukonczeniem-budowy-nord-stream-2/"}