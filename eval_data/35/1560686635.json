{"source_url": "https://web.archive.org", "url": "https://web.archive.org/web/20200420070548id_/https://www.haberler.com/bodrum-nefes-alacak-13060278-haberi/", "title": "Bodrum nefes alacak", "top_image": "https://foto.haberler.com/haber/2020/03/27/bodrum-nefes-alacak-13060278_o.jpg", "meta_img": "https://foto.haberler.com/haber/2020/03/27/bodrum-nefes-alacak-13060278_o.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/03/27/bodrum-nefes-alacak-13060278_o.jpg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg"], "movies": [], "text": "Bodrum nefes alacak Korona vir\u00fcsle m\u00fccadele kapsam\u0131nda Bodrum'da \u00e7ok \u00f6nemli tedbirler alan Bodrum Belediyesi, bu d\u00f6nemde i\u015fyerini kapatan k\u00fc\u00e7\u00fck esnafa nefes ald\u0131racak bir dizi uygulamay\u0131 da hayata ge\u00e7irdi.\n\nKorona vir\u00fcsle m\u00fccadele kapsam\u0131nda Bodrum'da \u00e7ok \u00f6nemli tedbirler alan Bodrum Belediyesi, bu d\u00f6nemde i\u015fyerini kapatan k\u00fc\u00e7\u00fck esnafa nefes ald\u0131racak bir dizi uygulamay\u0131 da hayata ge\u00e7irdi.\n\nBodrum Belediye Ba\u015fkan\u0131 Ahmet Aras'tan, korona vir\u00fcs nedeniyle i\u015f yerlerini kapatan k\u00fc\u00e7\u00fck esnaf\u0131 rahatlatacak hamle geldi. \u00dclke genelinde al\u0131nan s\u0131k\u0131 tedbirler nedeniyle i\u015f yerleri kapanan esnaf\u0131n kira ve bir\u00e7ok giderini \u00f6demede g\u00fc\u00e7l\u00fck \u00e7ekmeye ba\u015flamas\u0131 \u00fczerine, Bodrum Belediyesi yeni kararlar alarak kamuoyuna duyurdu.\n\nBelediye Ba\u015fkan\u0131 Ahmet Aras, Belediye'ye ait d\u00fckkanlara kira \u00f6telemesi getirilmesi ve d\u00fckkan \u00f6n\u00fc i\u015fgaliyelerin de i\u015fyerlerinin kapal\u0131 oldu\u011fu d\u00f6nemler i\u00e7in tahakkuk ettirilmemesi talimat\u0131n\u0131 verdi. Bir di\u011fer d\u00fczenleme de kat\u0131 at\u0131k bertaraf bedelleri ile ilgili yap\u0131ld\u0131. Buna g\u00f6re, Bodrum'daki kapanan i\u015f yerlerine 3 ay boyunca evsel kat\u0131 at\u0131k bertaraf \u00fccreti tahakkuk ettirilmeyecek, meskenlere ait evsel kat\u0131 at\u0131k bertaraf \u00fccreti ise 2 ay s\u00fcreyle \u00f6telenecek.\n\nBa\u015fkan Aras, \"\u00c7ok zor bir s\u00fcre\u00e7ten ge\u00e7iyoruz. Bu d\u00f6nemde esnaf\u0131m\u0131z\u0131n ekonomik zorluklar ya\u015fad\u0131\u011f\u0131n\u0131 biliyoruz. Belediye olarak bu konuda elimizden gelen her t\u00fcr deste\u011fi verece\u011fiz. Bu zorlu s\u00fcreci birlikte atlataca\u011f\u0131z, yeniden i\u015f yapmaya ve kazanmaya ba\u015flayaca\u011f\u0131z. O g\u00fcne kadar dayan\u0131\u015fma i\u00e7inde olal\u0131m ve moralimizi y\u00fcksek tutal\u0131m\" dedi.\n\nBodrum Belediyesi'nin esnaf\u0131 bir nebze de olsun rahatlatacak kararlar\u0131 \u015fu \u015fekilde:\n\n1-M\u00fclkiyeti Belediye'ye ait olan i\u015f yerlerinde faaliyette bulunan ve Cumhurba\u015fkanl\u0131\u011f\u0131'n\u0131n yay\u0131nlad\u0131\u011f\u0131 genelgeye istinaden i\u015fyerleri ge\u00e7ici bir s\u00fcreli\u011fine kapat\u0131lan esnaf\u0131n kira tutar\u0131, tahakkuk ettirilmeyecek ve kapatt\u0131klar\u0131 s\u00fcre, kira s\u00fcresinin sonuna ilave edilecektir.\n\n2-Belediye'nin di\u011fer kirac\u0131lar\u0131n\u0131n kira tutarlar\u0131 da 30 Haziran 2020 tarihinden sonra y\u0131l\u0131n kalan aylar\u0131na yans\u0131t\u0131lacakt\u0131r.\n\n3-D\u00fckkan \u00f6n\u00fc i\u015fgaliyeler, i\u015fletmelere sadece faaliyette bulundu\u011fu d\u00f6nemler i\u00e7in tahakkuk ettirilecektir.\n\n4-Belediyemizin daha \u00f6nce kullanm\u0131\u015f oldu\u011fu banka kredilerinin geri \u00f6demesi, Mali Hizmetler M\u00fcd\u00fcrl\u00fc\u011f\u00fc taraf\u0131ndan yap\u0131lan g\u00f6r\u00fc\u015fmeler neticesinde, y\u00fcksek faiz beklentisi i\u00e7ine girmeyen baz\u0131 bankalar taraf\u0131ndan, faiz \u00f6demek \u015fart\u0131yla 3 ay ertelenmi\u015ftir.\n\n5- Vir\u00fcs\u00fcn \u00fclkemizde g\u00f6r\u00fclmeye ba\u015flad\u0131\u011f\u0131 11 Mart 2020 tarihi itibariyle Belediye Ba\u015fkanl\u0131\u011f\u0131'na borcu olan m\u00fckelleflere icra takip ve haciz i\u015flemleri durdurulmu\u015ftur. Daha \u00f6nce banka hesaplar\u0131na uygulanan hacizler ise talepte bulunulmas\u0131 durumunda kald\u0131r\u0131lacakt\u0131r\n\n6-Marina, hastane, kamu binalar\u0131, s\u00fcpermarketler, benzin istasyonlar\u0131, bankalar hari\u00e7 i\u015fyerlerine ait kat\u0131 at\u0131k \u00fccretleri 3 ay s\u00fcreyle tahakkuk ettirilmeyecektir. Meskenlere ait evsel kat\u0131 at\u0131k \u00fccretleri ise 2 ay \u00f6telenmi\u015ftir. - MU\u011eLA\n\nKaynak: \u0130HA", "keywords": [], "meta_keywords": ["Ahmet Aras", "Bodrum", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Korona vir\u00fcsle m\u00fccadele kapsam\u0131nda Bodrum'da \u00e7ok \u00f6nemli tedbirler alan Bodrum Belediyesi, bu d\u00f6nemde i\u015fyerini kapatan k\u00fc\u00e7\u00fck esnafa nefes ald\u0131racak bir dizi uygulamay\u0131 da hayata ge\u00e7irdi.", "meta_lang": "tr", "meta_favicon": "/touch-icon-iphone.png", "meta_data": {"description": "Korona vir\u00fcsle m\u00fccadele kapsam\u0131nda Bodrum'da \u00e7ok \u00f6nemli tedbirler alan Bodrum Belediyesi, bu d\u00f6nemde i\u015fyerini kapatan k\u00fc\u00e7\u00fck esnafa nefes ald\u0131racak bir dizi uygulamay\u0131 da hayata ge\u00e7irdi.", "keywords": "Ahmet Aras, Bodrum, G\u00fcncel", "image": "https://foto.haberler.com/haber/2020/03/27/bodrum-nefes-alacak-13060278_o.jpg", "medium": "news", "dateCreated": "2020-03-27T16:37:34+03:00", "dateUpdated": "2020-03-27T16:37:38+03:00", "msapplication-starturl": "https://www.haberler.com", "article": {"id": 13060278, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Ahmet Aras, Bodrum, G\u00fcncel"}, "og": {"url": "https://www.haberler.com/bodrum-nefes-alacak-13060278-haberi/", "site_name": "Haberler.com", "locale": "tr_TR", "type": "article", "title": "Bodrum nefes alacak", "description": "Korona vir\u00fcsle m\u00fccadele kapsam\u0131nda Bodrum'da \u00e7ok \u00f6nemli tedbirler alan Bodrum Belediyesi, bu d\u00f6nemde i\u015fyerini kapatan k\u00fc\u00e7\u00fck esnafa nefes ald\u0131racak bir dizi uygulamay\u0131 da hayata ge\u00e7irdi.", "image": {"identifier": "https://foto.haberler.com/haber/2020/03/27/bodrum-nefes-alacak-13060278_o.jpg", "secure_url": "https://foto.haberler.com/haber/2020/03/27/bodrum-nefes-alacak-13060278_o.jpg", "width": 640, "height": 427}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/bodrum-nefes-alacak-13060278-haberi/", "card": "summary_large_image", "site": "Haberler", "title": "Bodrum nefes alacak", "description": "Korona vir\u00fcsle m\u00fccadele kapsam\u0131nda Bodrum'da \u00e7ok \u00f6nemli tedbirler alan Bodrum Belediyesi, bu d\u00f6nemde i\u015fyerini kapatan k\u00fc\u00e7\u00fck esnafa nefes ald\u0131racak bir dizi uygulamay\u0131 da hayata ge\u00e7irdi.", "image": "https://foto.haberler.com/haber/2020/03/27/bodrum-nefes-alacak-13060278_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/bodrum-nefes-alacak-13060278-haberi/"}