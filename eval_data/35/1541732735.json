{"source_url": "http://www.ansa.it", "url": "http://www.ansa.it/abruzzo/notizie/2020/03/07/coronavirusappello-asl-chietinon-andare-in-pronto-soccorso_a9c62ff8-5f35-47e4-a4db-29d571d4718c.html", "title": "Coronavirus:appello Asl Chieti,non andare in Pronto Soccorso - Abruzzo", "top_image": "http://www.ansa.it/sito/img/ico/ansa-700x366-precomposed.png", "meta_img": "http://www.ansa.it/sito/img/ico/ansa-700x366-precomposed.png", "images": ["http://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "http://www.ansa.it/canale_viaggiart/img/banner/banner_300x80_ansagolf.jpg", "http://www.ansa.it/pmi/img/banner_300x45_pianetacamere2.png", "http://www.ansa.it/sito/img/ico/ansa-700x366-precomposed.png", "http://www.ansa.it/sito/img/logo_a_14x13.png", "http://www.ansa.it/webimages/img_115x80/2020/3/8/7bc64da899382e5798c0a1be61862e87.jpg", "http://www.ansa.it/webimages/img_300x200/2020/3/8/af4f5975fc71ee60b1d4216b9ccb49c0.jpg", "http://www.ansa.it/webimages/img_115x80/2020/3/8/5095456604434d20a23d33275d42b32c.jpg", "http://www.ansa.it/ansa2030/img/ansa2030_300x80.svg", "http://www.ansa.it/webimages/img_85x60/2019/11/6/7d4bdffefe31c12c3b429353c8e096ca.jpg", "http://www.ansa.it/webimages/img_85x60/2019/12/6/669d6a36a5a52d5de7002190132a8e87.jpg", "http://b.scorecardresearch.com/p?c1=2&c2=18389568&cv=2.0&cj=1", "http://www.ansa.it/sito/img/lazy.png", "http://www.ansa.it/canale_viaggiart/img/banner/banner_300x80_ansaviaggiart.gif", "http://www.ansa.it/webimages/ch_300x169/2020/2/12/153a483dc6fd85ecfb2ff7a7a1e5c11f.jpg", "https://cdn.flipboard.com/badges/flipboard_srrw.png", "http://www.ansa.it/webimages/img_85x60/2020/2/6/2322f5bf206f54e522ed60f46a958b0d.jpg"], "movies": [], "text": "(ANSA) - CHIETI, 7 MAR - Un invito a non recarsi al Pronto soccorso arriva dalla Asl Lanciano Vasto Chieti alla luce della massiccia affluenza che si sta registrando in queste ore nei pronto soccorso negli ospedali della provincia di Chieti.\n\n\"Le persone che hanno avuto un contatto con un contagiato devono solo in via precauzionale informare il proprio medico di medicina generale e comunicare allo stesso l'eventuale comparsa dei sintomi - ricorda la Asl in una nota. Resta sempre a disposizione il numero verde 800 860 146 al quale rispondono medici che forniscono informazioni e indicazioni sui comportamenti da seguire. Saranno gli stessi operatori, in presenza di sintomi gravi e allarmanti - prosegue la nota - , a riferire al 118 per l'eventuale invio di un equipaggio a domicilio del paziente per trasferirlo negli ospedali pi\u00f9 attrezzati con percorso dedicato all'accoglienza e al filtro dei casi sospetti con sintomi importanti''.\n\nLa Asl ribadisce che ''l'invito ai cittadini a non recarsi presso il Pronto soccorso, come raccomandato costantemente anche dal Ministero della Salute e in particolare che \u00e8 assolutamente fondamentale non recarsi in Pronto soccorso di ospedali privi di reparto di Malattie infettive''. E sottolinea ''l'importanza del contatto telefonico con i medici di medicina generale: a tale proposito, quelli di Ortona si sono resi disponibili a rispondere al telefono anche nei giorni prefestivi e festivi, al fine di contrastare paure diffuse che mettono in fibrillazione la popolazione''. (ANSA).\n\n", "keywords": [], "meta_keywords": ["pronto-soccorso", "Asl", "Chieti", "medico", "numero-verde", "ospedale", "invito", "sintomo", "medicina-generale", "Vasto", "importanza"], "tags": [], "authors": ["Agenzia Ansa", "Redazione Ansa"], "publish_date": "Sat Mar  7 00:00:00 2020", "summary": "", "article_html": "", "meta_description": "Un invito a non recarsi al Pronto soccorso arriva dalla Asl Lanciano Vasto Chieti alla luce della\r\nmassiccia affluenza che si sta registrando in queste ore nei pronto soccorso negli ospedali della\r\nprovincia di Chieti. (ANSA)", "meta_lang": "it", "meta_favicon": "/sito/img/ico/favicon.ico", "meta_data": {"Author": "Agenzia ANSA", "description": "Un invito a non recarsi al Pronto soccorso arriva dalla Asl Lanciano Vasto Chieti alla luce della\r\nmassiccia affluenza che si sta registrando in queste ore nei pronto soccorso negli ospedali della\r\nprovincia di Chieti. (ANSA)", "keywords": "pronto-soccorso,Asl,Chieti,medico,numero-verde,ospedale,invito,sintomo,medicina-generale,Vasto,importanza", "news_keywords": "pronto-soccorso,Asl,Chieti,medico,numero-verde,ospedale,invito,sintomo,medicina-generale,Vasto,importanza", "EdTitle": "Coronavirus:appello Asl Chieti,non andare in Pronto Soccorso", "twitter": {"card": "summary_large_image", "site": "@Agenzia_Ansa", "title": "Coronavirus:appello Asl Chieti,non andare in Pronto Soccorso - Abruzzo", "description": "Un invito a non recarsi al Pronto soccorso arriva dalla Asl Lanciano Vasto Chieti alla luce della\r\nmassiccia affluenza che si sta registrando in queste ore nei pronto soccorso negli ospedali della\r\nprovincia di Chieti. (ANSA)", "image": {"src": "http://www.ansa.it/sito/img/ico/ansa-700x366-precomposed.png"}}, "fb": {"app_id": 514987508589175}, "og": {"title": "Coronavirus:appello Asl Chieti,non andare in Pronto Soccorso - Abruzzo", "type": "article", "url": "http://www.ansa.it/abruzzo/notizie/2020/03/07/coronavirusappello-asl-chietinon-andare-in-pronto-soccorso_a9c62ff8-5f35-47e4-a4db-29d571d4718c.html", "image": "http://www.ansa.it/sito/img/ico/ansa-700x366-precomposed.png", "description": "Un invito a non recarsi al Pronto soccorso arriva dalla Asl Lanciano Vasto Chieti alla luce della\r\nmassiccia affluenza che si sta registrando in queste ore nei pronto soccorso negli ospedali della\r\nprovincia di Chieti. (ANSA)", "site_name": "Agenzia ANSA"}, "article": {"published_time": "2020-03-07T18:20:00+01:00", "modified_time": "2020-03-07T18:20:00+01:00", "section": "Abruzzo"}, "application-name": "Ansa.it", "msapplication-starturl": "http://www.ansa.it/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/abruzzo/notizie/2020/03/07/coronavirusappello-asl-chietinon-andare-in-pronto-soccorso_a9c62ff8-5f35-47e4-a4db-29d571d4718c.html"}