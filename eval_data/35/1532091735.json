{"source_url": "https://liguria.bizjournal.it", "url": "https://liguria.bizjournal.it/2020/02/coronavirus-sono-15-gli-ospiti-dellhotel-di-alassio-positivi-al-tampone/", "title": "Coronavirus, sono 15 gli ospiti dell\u2019hotel di Alassio positivi al tampone", "top_image": "https://liguria.bizjournal.it/wp-content/uploads/2020/02/cv.jpg", "meta_img": "https://liguria.bizjournal.it/wp-content/uploads/2020/02/cv.jpg", "images": ["https://liguria.bizjournal.it/wp-content/uploads/2019/11/banner-praxi-cinco-copia.jpg", "https://liguria.bizjournal.it/wp-content/uploads/2018/08/36027545_205014313653578_3446412952381423616_n-e1535372386775-218x150.jpg", "https://liguria.bizjournal.it/wp-content/uploads/2018/07/Camera-di-commercio-Genova-218x150.jpg", "https://liguria.bizjournal.it/wp-content/uploads/2017/10/facebook-e1507043227742.jpg", "https://liguria.bizjournal.it/wp-content/uploads/2020/02/ravioli-ravioli-100x70.jpg", "https://liguria.bizjournal.it/wp-content/uploads/2017/01/regione-1-218x150.jpg", "https://liguria.bizjournal.it/wp-content/uploads/2019/10/DSC_0435-100x70.jpg", "https://liguria.bizjournal.it/wp-content/uploads/2020/02/cv.jpg", "https://liguria.bizjournal.it/wp-content/uploads/2018/03/pullman-e1521824635760-218x150.jpg", "https://liguria.bizjournal.it/wp-content/uploads/2018/08/36027545_205014313653578_3446412952381423616_n-e1535372386775-100x70.jpg", "https://liguria.bizjournal.it/wp-content/uploads/2020/02/cv-100x70.jpg", "https://liguria.bizjournal.it/wp-content/uploads/2017/09/Logo-Bj-mobile-140x48.png", "https://liguria.bizjournal.it/wp-content/uploads/2017/01/Follow-us-on-LinkedIn_150.png", "https://liguria.bizjournal.it/wp-content/uploads/2016/02/palmaria-100x70.jpg", "https://liguria.bizjournal.it/wp-content/uploads/2020/02/laboratory-2815641_1920-218x150.jpg", "https://liguria.bizjournal.it/wp-content/uploads/2017/09/Bj-logo-new-1.png", "https://liguria.bizjournal.it/wp-content/uploads/2020/02/002_micromobilit\u00e0-e1582213798106-300x193.jpg", "https://liguria.bizjournal.it/wp-content/uploads/2020/02/IMG-20200226-WA0025-e1582794730484-218x150.jpg"], "movies": [], "text": "Sono 15 gli ospiti dell\u2019hotel di Alassio contagiati dal coronavirus. Il conto totale in Liguria sale dunque a 16 (c\u2019\u00e8 anche un ricoverato alla Spezia). Restano tre in corso di verifica e conferma, tutti e tre provenienti da Alassio. Lo ha detto il presidente di Regione Liguria Giovanni Toti.\n\n\u00abEntro domani sera avremo chiuso le operazioni per smembrare l\u2019assembramento come gi\u00e0 annunciato in giornata\u00bb, spiega l\u2019assessore regionale alla Protezione civile Giacomo Giampedrone.\n\nNei due alberghi resteranno in quarantena obbligatoria solo i proprietari e il personale dell\u2019hotel, 20 persone in tutto.\n\nNelle strutture ospedaliere liguri sono ricoverate per il coronavirus otto persone, una al Sant\u2019Andrea della Spezia, e sei al policlinico San Martino di Genova, pi\u00f9 un\u2019altra persona in arrivo in queste ore da Savona. \u00abTutti sono in buone condizioni generali \u2013 dice Matteo Bassetti, direttore della Clinica di malattie infettive del San Martino \u2013 a riprova di quanto abbiamo affermato nei giorni passati sul decorso della malattia. Tuttavia uno di questi casi presenta una polmonite ed \u00e8 il motivo per cui \u00e8 stato centralizzato, ossia trasferito al San Martino, una precauzione che prenderemo, in accordo con Alisa, qualora ci fosse bisogno di cure intensive\u00bb. Altre otto persone, in condizioni buone, restano invece nei due alberghi in attesa di essere trasferite nelle localit\u00e0 di residenza.\n\nAl momento le persone sotto sorveglianza attiva in Liguria sono 584, cos\u00ec suddivise: 33 nell\u2019Asl 1 imperiese, 218 nell\u2019Asl 2 savonese (tra i quali i 145 dei due alberghi di Alassio), 46 nell\u2019Asl 3 genovese, 70 nell\u2019Asl 4 del Tigullio e 217 nell\u2019Asl 5 spezzina. \u00abQuest\u2019ultimo numero \u00e8 cos\u00ec alto per via della doppia concomitanza degli sbandieratori di Levanto che erano stati a Codogno per il carnevale e dei contatti con familiari e amici del paziente residente a Pignone\u00bb, specifica Toti.", "keywords": [], "meta_keywords": [""], "tags": ["Giacomo Giampedrone", "Giovanni Toti", "coronavirus"], "authors": ["Please Enter Your Name Here"], "publish_date": "Wed Feb 26 20:23:51 2020", "summary": "", "article_html": "", "meta_description": "Entro domani concluso il trasferimento degli ospiti nelle regioni di residenza", "meta_lang": "it", "meta_favicon": "https://liguria.bizjournal.it/wp-content/uploads/2017/09/Favicon-copia.png", "meta_data": {"viewport": "width=device-width, initial-scale=1.0", "og": {"image": {"identifier": "https://liguria.bizjournal.it/wp-content/uploads/2020/02/cv.jpg", "secure_url": "https://liguria.bizjournal.it/wp-content/uploads/2020/02/cv.jpg", "width": 780, "height": 558}, "locale": "it_IT", "type": "article", "title": "Coronavirus, sono 15 gli ospiti dell'hotel di Alassio positivi al tampone | Liguria Business Journal", "description": "Entro domani concluso il trasferimento degli ospiti nelle regioni di residenza", "url": "https://liguria.bizjournal.it/2020/02/coronavirus-sono-15-gli-ospiti-dellhotel-di-alassio-positivi-al-tampone/", "site_name": "Liguria Business Journal"}, "author": "redazione", "description": "Entro domani concluso il trasferimento degli ospiti nelle regioni di residenza", "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/bj.liguria?fref=ts", "tag": "Giovanni Toti", "section": "Sanit\u00e0", "published_time": "2020-02-26T20:23:51+00:00"}, "twitter": {"card": "summary_large_image", "description": "Entro domani concluso il trasferimento degli ospiti nelle regioni di residenza", "title": "Coronavirus, sono 15 gli ospiti dell'hotel di Alassio positivi al tampone | Liguria Business Journal", "site": "@BJLiguria", "image": "https://liguria.bizjournal.it/wp-content/uploads/2020/02/cv.jpg", "creator": "@BJLiguria"}, "generator": "Powered by WPBakery Page Builder - drag and drop page builder for WordPress.", "msapplication-TileImage": "https://liguria.bizjournal.it/wp-content/uploads/2016/12/cropped-BJLWEB200x200-270x270.jpg"}, "canonical_link": "https://liguria.bizjournal.it/2020/02/coronavirus-sono-15-gli-ospiti-dellhotel-di-alassio-positivi-al-tampone/"}