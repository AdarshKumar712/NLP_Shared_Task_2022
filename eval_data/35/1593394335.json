{"source_url": "https://web.archive.org", "url": "https://web.archive.org/web/20200517020007id_/https://www.sozcu.com.tr/2020/gundem/11-chpli-buyuksehir-belediye-baskani-cumhurbaskanindan-toplanti-talep-etti-5785222/", "title": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti", "top_image": "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-670x371.jpg", "meta_img": "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-670x371.jpg", "images": ["https://i.sozcu.com.tr/wp-content/themes/Sozcu_V3/assets/images/skor_logo.svg", "https://i.sozcu.com.tr/wp-content/uploads/2020/04/30/iecrop/detay-kopya-8_16_9_1588248563.jpg", "https://i.sozcu.com.tr/wp-content/uploads/2020/04/30/iecrop/imamoglu-sozcu_16_9_1588255789.jpg", "https://i.sozcu.com.tr/wp-content/themes/Sozcu_V3/assets/images/sozcu-logo-light.svg", "https://i.sozcu.com.tr/wp-content/themes/Sozcu_V3/assets/images/user-icon.jpg", "https://i.sozcu.com.tr/wp-content/themes/Sozcu_V3/assets/images/plus-single.svg", "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-16x9.jpg", "https://i.sozcu.com.tr/wp-content/themes/Sozcu_V3/assets/images/skor_logo.svg?v=1.0.5", "https://i.sozcu.com.tr/wp-content/themes/Sozcu_V3/assets/images/tv-logo-light.svg", "https://i.sozcu.com.tr/wp-content/themes/Sozcu_V3/assets/images/16x9.gif", "https://i.sozcu.com.tr/wp-content/themes/Sozcu_V3/assets/images/uzman/sozcu-com-tr-50x50.jpg?ver=7.7.6.5", "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-670x371.jpg"], "movies": [], "text": "\u0130stanbul B\u00fcy\u00fck\u015fehir Belediye Ba\u015fkan\u0131 Ekrem \u0130mamo\u011flu, Ankara B\u00fcy\u00fck\u015fehir Belediye Ba\u015fkan\u0131 Mansur Yava\u015f, \u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer, Adana B\u00fcy\u00fck\u015fehir Belediye Ba\u015fkan\u0131 Zeydan Karalar, Eski\u015fehir B\u00fcy\u00fck\u015fehir Belediye Ba\u015fkan\u0131 Y\u0131lmaz B\u00fcy\u00fcker\u015fen, Ayd\u0131n B\u00fcy\u00fck\u015fehir Belediye Ba\u015fkan\u0131 \u00d6zlem \u00c7er\u00e7io\u011flu, Antalya B\u00fcy\u00fck\u015fehir Belediye Ba\u015fkan\u0131 Muhittin B\u00f6cek, Mu\u011fla B\u00fcy\u00fck\u015fehir Belediye Ba\u015fkan\u0131 Osman G\u00fcr\u00fcn, Mersin B\u00fcy\u00fck\u015fehir Belediye Ba\u015fkan\u0131 Vahap Se\u00e7er, Tekirda\u011f B\u00fcy\u00fck\u015fehir Belediye Ba\u015fkan\u0131 Kadir Albayrak, Hatay B\u00fcy\u00fck\u015fehir Belediye Ba\u015fkan\u0131 L\u00fctfi Sava\u015f ortak a\u00e7\u0131klama yapt\u0131.\n\nEKONOM\u0130K SIKINTILAR TARTI\u015eILDI\n\nA\u00e7\u0131klamada, 11 b\u00fcy\u00fck\u015fehir belediye ba\u015fkan\u0131n\u0131n \u00e7evrimi\u00e7i bulu\u015fup T\u00fcrkiye'nin g\u00fcndemini, yerel y\u00f6netimlerin sorunlar\u0131n\u0131, pandemi g\u00fcndemini ele ald\u0131klar\u0131 belirtildi.\n\nToplant\u0131da belediyelerin ya\u015fad\u0131\u011f\u0131 ekonomik daralmalar\u0131n, d\u00fc\u015fen gelirlerin, yap\u0131lmas\u0131 \u015fart olan bir\u00e7ok \u00e7al\u0131\u015fman\u0131n b\u00fct\u00e7eler \u00fczerinde yaratt\u0131\u011f\u0131 olumsuz etkilerinin, b\u00fct\u00e7e y\u00f6netimlerinde ortaya \u00e7\u0131kan zorluklar\u0131n tart\u0131\u015f\u0131ld\u0131\u011f\u0131 aktar\u0131larak \u201cToplu ta\u015f\u0131man\u0131n gelece\u011fini ayr\u0131nt\u0131l\u0131 olarak ele ald\u0131k. Kentlerimizin, bug\u00fcn ve gelecek i\u00e7in k\u00fclt\u00fcr sanat ya\u015fam\u0131n\u0131 konu\u015ftuk. Bu kapsamda, i\u00e7inde \u00f6nerilerimizin oldu\u011fu bir haz\u0131rl\u0131\u011f\u0131, T\u00fcrkiye Belediyeler Birli\u011fi'ne (TBB), iletme karar\u0131 verdik\u201d denildi.\n\nTBB'YE \u00d6NER\u0130: CUMHURBA\u015eKANI VE BAKANLAR KURULU \u0130LE B\u0130RARAYA GELEL\u0130M\n\nBu \u00e7er\u00e7evede TBB'nin giri\u015fiminde olu\u015fturulacak bir g\u00fcndemde Cumhurba\u015fkan\u0131 ve Bakanlar Kurulu'nun kat\u0131l\u0131m\u0131 ile toplant\u0131 yap\u0131lmas\u0131 \u00f6nerisi getirilerek \u201cT\u00fcrkiye'nin, yerel y\u00f6netimler a\u00e7\u0131s\u0131ndan mevcut pandemi salg\u0131n\u0131 ile m\u00fccadele temelindeki durumunun; gelecekteki yerel y\u00f6netim hizmetlerinin ve bunlar\u0131n ekonomik etkilerinin konu\u015fulaca\u011f\u0131 bu toplant\u0131n\u0131n, h\u0131zla ger\u00e7ekle\u015fmesi amac\u0131yla \u00f6nerimizi TBB'ye iletti\u011fimizi kamuoyunun bilgisine sayg\u0131yla sunar\u0131z\u201d denildi.\n\nSOKA\u011eA \u00c7IKMA YASA\u011eI UYARISI\n\n3 g\u00fcnl\u00fck soka\u011fa \u00e7\u0131kma yasa\u011f\u0131 ile ilgili uyar\u0131larda bulunulan a\u00e7\u0131klamada \u015fu ifadelere yer verildi;\n\n*Bu s\u00fcre\u00e7te ilgili her tedbiri ald\u0131\u011f\u0131m\u0131z\u0131, yurtta\u015flar\u0131m\u0131z\u0131n rahat, huzur ve ihtiya\u00e7lar\u0131n\u0131n kar\u015f\u0131lanmas\u0131 i\u00e7in gerekenleri planlad\u0131\u011f\u0131m\u0131z\u0131 belirtmek isteriz.\n\n*Bu vesileyle 11 B\u00fcy\u00fck\u015fehir Belediye Ba\u015fkan\u0131 olarak, de\u011ferli hem\u015ferilerimize yeniden an\u0131msatmak isteriz ki, soka\u011fa \u00e7\u0131kmama konusundaki \u00f6zenimizi l\u00fctfen sadece yasa\u011f\u0131n oldu\u011fu g\u00fcnlerde g\u00f6stermeyelim, yasa\u011f\u0131n olmad\u0131\u011f\u0131 g\u00fcnlerde de ayn\u0131 tavr\u0131m\u0131z\u0131 s\u00fcrd\u00fcrelim.\n\n*Hen\u00fcz rehavet i\u00e7in erken oldu\u011funu akl\u0131m\u0131zdan \u00e7\u0131karmayal\u0131m. Pazartesiden itibaren de soka\u011fa \u00e7\u0131kmama konusunda duyarl\u0131 olunmas\u0131n\u0131n, \u015fehirlerde yo\u011funluk ya\u015famamas\u0131n\u0131n \u00f6nemini dile getiriyoruz.\n\n1 MAYIS UNUTULMADI\n\nA\u00e7\u0131klamada 1 May\u0131s Emek Bayram\u0131 da kutlanarak \u201c Aynen 23 Nisan'da oldu\u011fu gibi, salg\u0131nla m\u00fccadele ko\u015fullar\u0131 gere\u011fi istedi\u011fimiz \u015fekilde bir kutlama yapamayaca\u011f\u0131z. \u00dclkemizin t\u00fcm emek\u00e7ilerini bayram\u0131n\u0131 en i\u00e7ten duygular\u0131m\u0131zla kutluyoruz. Bir kez daha 1 May\u0131s 1977'de Taksim'de hayat\u0131n\u0131 kaybeden emek\u00e7ilerimizi sayg\u0131yla an\u0131yoruz\u201d denildi.\n\n\u0130LG\u0130L\u0130 HABER \u0130BB Meclisi salg\u0131n g\u00fcndemi ile ola\u011fan\u00fcst\u00fc toplan\u0131yor", "keywords": [], "meta_keywords": ["11", "CHP\u2019li", "B\u00fcy\u00fck\u015fehir", "Belediye", "Ba\u015fkan\u0131", "", "Cumhurba\u015fkan\u0131\u2019ndan", "toplant\u0131", "talep", "etti"], "tags": [], "authors": [], "publish_date": null, "summary": "", "article_html": "", "meta_description": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti T\u00fcrkiye\u2019nin 11 CHP\u2019li b\u00fcy\u00fck\u015fehir belediye ba\u015fkan\u0131; Cumhurba\u015fkan\u0131 Recep Tayyip Erdo\u011fan ve Bakanlar Kurulu \u00fcyelerinin kat\u0131l\u0131m\u0131yla toplant\u0131 organize edilmesi i\u00e7in T\u00fcrkiye Belediyeler Birli\u011fi\u2019nden talepte bulundu. 11 Ba\u015fkan, hemen harekete ge\u00e7mesi i\u00e7in taleplerini T\u00fcrkiye Belediyeler Birli\u011fi\u2019ne ilettiler.", "meta_lang": "tr", "meta_favicon": "https://i.sozcu.com.tr/wp-content/themes/Sozcu_V3/assets/images/favicon.png", "meta_data": {"viewport": "width=device-width, initial-scale=1, maximum-scale=1, user-scalable=no", "yandex-verification": "48b7534a3c451a0e", "robots": "FOLLOW, INDEX", "description": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti T\u00fcrkiye\u2019nin 11 CHP\u2019li b\u00fcy\u00fck\u015fehir belediye ba\u015fkan\u0131; Cumhurba\u015fkan\u0131 Recep Tayyip Erdo\u011fan ve Bakanlar Kurulu \u00fcyelerinin kat\u0131l\u0131m\u0131yla toplant\u0131 organize edilmesi i\u00e7in T\u00fcrkiye Belediyeler Birli\u011fi\u2019nden talepte bulundu. 11 Ba\u015fkan, hemen harekete ge\u00e7mesi i\u00e7in taleplerini T\u00fcrkiye Belediyeler Birli\u011fi\u2019ne ilettiler.", "keywords": "11,CHP\u2019li,B\u00fcy\u00fck\u015fehir,Belediye,Ba\u015fkan\u0131,,Cumhurba\u015fkan\u0131\u2019ndan,toplant\u0131,talep,etti", "news_keywords": "11, CHP\u2019li, B\u00fcy\u00fck\u015fehir, Belediye, Ba\u015fkan\u0131,, Cumhurba\u015fkan\u0131\u2019ndan, toplant\u0131, talep, etti", "og": {"url": "https://www.sozcu.com.tr/2020/gundem/11-chpli-buyuksehir-belediye-baskani-cumhurbaskanindan-toplanti-talep-etti-5785222/", "image": {"identifier": "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-670x371.jpg", "width": 880, "height": 487}, "type": "article", "title": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti", "description": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti T\u00fcrkiye\u2019nin 11 CHP\u2019li b\u00fcy\u00fck\u015fehir belediye ba\u015fkan\u0131; Cumhurba\u015fkan\u0131 Recep Tayyip Erdo\u011fan ve Bakanlar Kurulu \u00fcyelerinin kat\u0131l\u0131m\u0131yla toplant\u0131 organize edilmesi i\u00e7in T\u00fcrkiye Belediyeler Birli\u011fi\u2019nden talepte bulundu. 11 Ba\u015fkan, hemen harekete ge\u00e7mesi i\u00e7in taleplerini T\u00fcrkiye Belediyeler Birli\u011fi\u2019ne ilettiler."}, "fb": {"app_id": 1104414796238524, "pages": 151997251518179}, "sgm": {"pageType": "News Page", "pageCat": "G\u00fcndem,gundem", "newsId": "5785222|sozcu", "pageUrl": "https://www.sozcu.com.tr/2020/gundem/11-chpli-buyuksehir-belediye-baskani-cumhurbaskanindan-toplanti-talep-etti-5785222/", "newsTitle": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti", "newsDesc": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti T\u00fcrkiye\u2019nin 11 CHP\u2019li b\u00fcy\u00fck\u015fehir belediye ba\u015fkan\u0131; Cumhurba\u015fkan\u0131 Recep Tayyip Erdo\u011fan ve Bakanlar Kurulu \u00fcyelerinin kat\u0131l\u0131m\u0131yla toplant\u0131 organize edilmesi i\u00e7in T\u00fcrkiye Belediyeler Birli\u011fi\u2019nden talepte bulundu. 11 Ba\u015fkan, hemen harekete ge\u00e7mesi i\u00e7in taleplerini T\u00fcrkiye Belediyeler Birli\u011fi\u2019ne ilettiler.", "newsImage": "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-390x216.jpg", "pageAuthor": "marar", "seoNews": "false", "publisherDate": 1588257912}, "twitter": {"card": "summary_large_image", "image": "https://i.sozcu.com.tr/wp-content/uploads/2020/04/30/iecrop/belediye-baskanlari-dha-1_16_9_1588257971-670x371.jpg", "site": "@gazetesozcu", "title": "11 CHP\u2019li B\u00fcy\u00fck\u015fehir Belediye Ba\u015fkan\u0131, Cumhurba\u015fkan\u0131\u2019ndan toplant\u0131 talep etti", "description": "T\u00fcrkiye\u2019nin 11 CHP\u2019li b\u00fcy\u00fck\u015fehir belediye ba\u015fkan\u0131; Cumhurba\u015fkan\u0131 Recep Tayyip Erdo\u011fan ve Bakanlar Kurulu \u00fcyelerinin kat\u0131l\u0131m\u0131yla toplant\u0131 organize edilmesi i\u00e7in T\u00fcrkiye Belediyeler Birli\u011fi\u2019nden talepte bulundu. 11 Ba\u015fkan, hemen harekete ge\u00e7mesi i\u00e7in taleplerini T\u00fcrkiye Belediyeler Birli\u011fi\u2019ne ilettiler."}, "sem": {"pageAuthor": "marar"}}, "canonical_link": "https://www.sozcu.com.tr/2020/gundem/11-chpli-buyuksehir-belediye-baskani-cumhurbaskanindan-toplanti-talep-etti-5785222/"}