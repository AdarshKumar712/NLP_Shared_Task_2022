{"source_url": "http://www.parmatoday.it", "url": "http://www.parmatoday.it/cronaca/choc-a-busseto-i-banditi-fanno-saltare-il-postamat-con-l-esplosivo-bottino-di-15-mila-euro.html", "title": "Choc a Busseto, i banditi assaltano con l'esplosivo l'ufficio postale: bottino di 15 mila euro", "top_image": "http://www.parmatoday.it/~media/horizontal-hi/35795699097731/carabinieri-bancomat-5-2.jpeg", "meta_img": "http://www.parmatoday.it/~media/horizontal-hi/35795699097731/carabinieri-bancomat-5-2.jpeg", "images": ["http://1.citynews.stgy.ovh/~shared/images/v2015/brands/today-logo.svg", "http://www.parmatoday.it/~media/horizontal-hi/35795699097731/carabinieri-bancomat-5-2.jpeg", "http://3.citynews.stgy.ovh/~shared/images/v2015/icons/badge-google.png", "http://1.citynews-citynews.stgy.ovh/images/cn-horizontal-simple-full-10years.png", "http://1.citynews.stgy.ovh/~shared/images/v2015/avatars/citynews-parmatoday.png", "http://www.parmatoday.it/~shared/do/~/count/?ahH5Yft7Mm7p-bIkPwLCNGvND1FDhN8l5w7tqc-IVzQZK_umTh2TEDEHMyXKdw9IbIfasdyul-1fBNvEn4-XuFNbd8fTTrhwoppwEhlj2a3x78nOUcsHDttd07wTV_ICxZe5i9xfblMh2Ov5N4aBNIx7", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v4/elementi/mappa-nord.gif", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "Hanno assaltato con l'esplosivo l'uffico postale di Busseto, nella centralissima piazza Santa Maria, poi sono scappati a bordo di un'auto scura con 15 mila euro di bottino. Paura nella notte tra mercoled\u00ec 19 e gioved\u00ec 20 febbraio: ai banditi sono bastati pochi minuti per mettere in atto in loro piano. Dopo essere arrivati in auto, probabilmente una Golf, in piazza, con il volto coperto da alcuni passamontagna, hanno inserito una striscia di esplosivo nella fessura del distributore di banconote. In pochi attimi il postamat \u00e8 saltato in aria: il botto \u00e8 stato sentito da numerosi residenti, che si sono svegliati allarmati per quello che stava succedendo.\n\nEra da poco passata la mezzanotte. I ladri sono scappati subito dopo aver preso il bottino di circa 15 mila euro. Hanno sgommato e sono partiti a tutta velocit\u00e0: solo un residente \u00e8 riuscito a vedere uno dei componenti della banda, che stava probabilmente facendo il palo. Sul posto sono poi arrivati i carabinieri del reparto operativo di Fidenza e di Busseto che hanno avviato le indagini, anche grazie alle immagini delle telecamere di videosorveglianza del sistema Ocr. Sar\u00e0 compito degli inquirenti riuscire a risalire, dalle immagini, all'auto che hanno utilizzato i banditi e all'identit\u00e0 dei rapinatori. La tecnica \u00e8 la stessa utilizzata per il colpo a San Secondo di qualche giorno fa e per gli assalti ai bancomat a Fiorenzuola d'Arda e a Monticelli d'Ongina, in provincia di Piacenza: questo fa pensare che potrebbe aver agito la stessa banda criminale.", "keywords": [], "meta_keywords": ["rapina", ""], "tags": ["rapina"], "authors": [], "publish_date": null, "summary": "", "article_html": "", "meta_description": "La banda ha fatto saltare il postamat ed \u00e8 fuggita nella notte a bordo di un'auto scura", "meta_lang": "it", "meta_favicon": "http://3.citynews-parmatoday.stgy.ovh/images/v2015/brand/favicon.png", "meta_data": {"title": "Choc a Busseto, i banditi fanno saltare il postamat con l'esplosivo: bottino di 15 mila euro", "description": "La banda ha fatto saltare il postamat ed \u00e8 fuggita nella notte a bordo di un'auto scura", "keywords": "rapina,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1203778900, affiliate-data=ct=smart-banner&pt=408258, app-argument=http://www.parmatoday.it/cronaca/choc-a-busseto-i-banditi-fanno-saltare-il-postamat-con-l-esplosivo-bottino-di-15-mila-euro.html", "theme-color": "#3277C7", "msapplication-navbutton-color": "#3277C7", "msapplication-TileColor": "#3277C7", "og": {"title": "Choc a Busseto, i banditi assaltano con l'esplosivo l'ufficio postale: bottino di 15 mila euro", "description": "La banda ha fatto saltare il postamat ed \u00e8 fuggita nella notte a bordo di un'auto scura", "image": {"identifier": "http://www.parmatoday.it/~media/horizontal-hi/35795699097731/carabinieri-bancomat-5-2.jpeg", "width": 1000, "height": 563}, "url": "http://www.parmatoday.it/cronaca/choc-a-busseto-i-banditi-fanno-saltare-il-postamat-con-l-esplosivo-bottino-di-15-mila-euro.html", "site_name": "ParmaToday", "type": "article"}, "fb": {"app_id": 162372010470560, "pages": 155759381113728}}, "canonical_link": "http://www.parmatoday.it/cronaca/choc-a-busseto-i-banditi-fanno-saltare-il-postamat-con-l-esplosivo-bottino-di-15-mila-euro.html"}