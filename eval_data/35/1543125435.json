{"source_url": "https://www.ilfaroonline.it", "url": "https://www.ilfaroonline.it/2020/03/09/covid-19-a-nettuno-il-sindaco-ai-cittadini-basta-a-comportamenti-irresponsabili/324258/", "title": "Covid-19 a Nettuno, il Sindaco ai cittadini: \u201cBasta a comportamenti irresponsabili\u201d", "top_image": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "meta_img": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "images": ["https://www.ilfaroonline.it/photogallery_new/images/2019/10/barriera-contro-rifiuti-galleggianti-alla-foce-del-tevere-115188.316x176.jpg", "https://www.ilfaroonline.it/photogallery_new/images/2019/12/un-museo-civico-per-fiumicino-la-proposta-di-quirino-secci-117467.150x113.jpg", "https://www.ilfaroonline.it/photogallery_new/images/2020/03/coronavirus-120340.316x176.jpg", "https://www.ilfaroonline.it/photogallery_new/images/2020/01/cantiere-abbandonato-focene-nord-118037.150x113.jpg", "https://www.ilfaroonline.it/photogallery_new/images/2020/02/meme-coronavirus-119896.660x368.jpg", "https://www.ilfaroonline.it/wp-content/themes/edidesk/img/avatar-non-presente.jpg", "https://www.ilfaroonline.it/photogallery_new/images/2017/03/guardia-di-finanza-80449.316x176.jpg", "https://img.youtube.com/vi/ilMm5Vu-xVk/0.jpg", "https://www.ilfaroonline.it/photogallery_new/images/2016/10/comune-di-nettuno-76260.660x368.jpg", "https://www.ilfaroonline.it/photogallery_new/images/2020/03/incidente-fiumicino-via-dell-aeroporto-120418.660x368.jpg", "https://www.ilfaroonline.it/photogallery_new/images/2016/10/comune-di-nettuno-76260.150x113.jpg", "https://www.ilfaroonline.it/photogallery_new/images/2018/10/alessio-pascucci-100199.150x113.jpg", "https://www.ilfaroonline.it/photogallery_new/images/2018/08/comune-di-formia-98475.660x368.jpg", "https://www.ilfaroonline.it/photogallery_new/images/2020/03/movida-ponte-milvio-120398.316x176.jpg", "https://www.ilfaroonline.it/wp-content/themes/edidesk-child/img/cartina.png", "https://www.ilfaroonline.it/photogallery_new/images/2020/01/case-ater-senz-acqua-118568.150x113.jpg", "https://www.ilfaroonline.it/photogallery_new/images/2020/02/coronavirus-foto-a-colori-virus-cinese-119328.660x368.jpg", "https://www.ilfaroonline.it/photogallery_new/images/2020/02/generico-febbraio-2020-119412.316x176.jpg", "https://www.ilfaroonline.it/photogallery_new/images/2020/02/coronavirus-foto-a-colori-virus-cinese-119327.150x113.jpg", "https://img.youtube.com/vi/URhgGAbn_HM/0.jpg", "https://www.ilfaroonline.it/photogallery_new/images/2020/03/papa-francesco-santa-marta-120475.660x368.jpg", "https://www.ilfaroonline.it/photogallery_new/images/2020/03/spallanzani-120363.150x113.jpg", "https://www.ilfaroonline.it/photogallery_new/images/2020/03/generico-marzo-2020-120461.150x113.jpg", "https://www.ilfaroonline.it/photogallery_new/images/2020/02/ex-centrale-enel-fiumicino-119472.660x368.jpg", "https://www.ilfaroonline.it/photogallery_new/images/2020/03/icteen-120236.660x368.jpg", "https://www.ilfaroonline.it/photogallery_new/images/2019/10/carabinieri-roma-tor-bella-monaca-115084.316x176.jpg", "https://cdn4.3bmeteo.com/images/icone/loc_small_jpg/poco_nuvoloso.jpg", "https://www.ilfaroonline.it/photogallery_new/images/2018/03/buche-asfalto-92508.150x113.jpg", "https://www.ilfaroonline.it/photogallery_new/images/2019/01/via-dell-aeroporto-103703.150x113.jpg", "https://www.ilfaroonline.it/wp-content/themes/edidesk-child/img/btn-messenger.png", "https://www.ilfaroonline.it/photogallery_new/images/2020/03/coronavirus-120367.150x113.jpg", "https://www.ilfaroonline.it/photogallery_new/images/2017/01/controllo-del-vicinato-78835.150x113.jpg", "https://www.ilfaroonline.it/photogallery_new/images/2020/03/cani-e-gatti-120386.316x176.jpg", "https://www.ilfaroonline.it/wp-content/uploads/2019/10/logo-ilfaro.png", "https://www.ilfaroonline.it/photogallery_new/images/2020/01/centralina-arpa-118617.150x113.jpg", "https://www.ilfaroonline.it/wp-content/themes/edidesk/img/virgola-presscomm-white.png", "https://www.ilfaroonline.it/photogallery_new/images/2020/01/polveri-sottili-118278.150x113.jpg", "https://www.ilfaroonline.it/photogallery_new/images/2018/10/cerenova-99484.150x113.jpg", "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "https://www.ilfaroonline.it/photogallery_new/images/2019/11/guardia-di-finanza-gdf-115837.150x113.jpg", "https://www.ilfaroonline.it/photogallery_new/images/2018/08/canottaggio-97681.660x368.jpg", "https://www.ilfaroonline.it/photogallery_new/images/2020/03/generico-marzo-2020-120412.316x176.jpg", "https://www.ilfaroonline.it/photogallery_new/images/2020/03/meteo-120440.316x176.jpg", "https://www.ilfaroonline.it/photogallery_new/images/2018/01/specchietto-90503.150x113.jpg"], "movies": [], "text": "Nettuno \u2013 \u201cMi rivolgo ai cittadini di Nettuno in questo momento di emergenza sanitaria. Mi rivolgo ai medici, ai commercianti, agli studenti, a chi ha attivit\u00e0 sportive e ricreative, alle persone tutte che compongono la nostra societ\u00e0. Mi rivolgo alla maggioranza e all\u2019opposizione consiliare\u201d. Esordisce cos\u00ec il messaggio del Sindaco di Nettuno, Alessandro Coppola, attraverso un comunicato stampa.\n\n\u201cE\u2019 importante \u2013 afferma Coppola \u2013 che ogni cittadino abbia un comportamento responsabile. Ognuno nel proprio ruolo \u00e8 fondamentale nella battaglia che stiamo combattendo tutti per sconfiggere il Coronavirus. L\u2019Amministrazione in costante coordinamento con la Asl, la Regione e il Governo sta predisponendo tutte le iniziative necessarie a bloccare la diffusione del virus. Il Comune, il Sindaco sono i primi a dover fare la propria parte, ma tutti gli altri devono dare una mano e utilizzare il buon senso e l\u2019etica prima di ogni altra considerazione\u201d.\n\n\u201cBasta a comportamenti irresponsabili, come la diffusione di notizie approssimative e diffuse in modo da creare ingiustificato allarme sociale, basta ricerca di visibilit\u00e0 su un problema di natura sanitaria. Serve senso di responsabilit\u00e0 e comportamenti unitari. Invito tutte le categorie sociali a rappresentare difficolt\u00e0 e problemi all\u2019Amministrazione tramite mail e contatti telefonici agli uffici. Invito le attivit\u00e0 commerciali ad attenersi scrupolosamente alle indicazioni del decreto della regione per evitare assembramenti e situazioni di rischio\u201d.\n\n\u201cChiedo a tutti la massima collaborazione \u2013 conclude il primo cittadino \u2013 e impegno civico. Dove saranno accertati comportamenti irresponsabili l\u2019Amministrazione comunale agir\u00e0 con la massima durezza a tutela della salute dei cittadini. Mi appello al senso civico e solidale di ogni cittadino per uscire pi\u00f9 uniti e pi\u00f9 forti da questa situazione di grave emergenza. Non c\u2019\u00e8 niente che non si possa fare se cittadini e Comune lavorano insieme nell\u2019interesse comune\u201d.\n\n(Il Faro online)", "keywords": [], "meta_keywords": [""], "tags": ["covid-19", "Nettuno", "Appello ai cittadini", "Alessandro Coppola", "Coronavirus"], "authors": ["Comunicato Stampa"], "publish_date": "Mon Mar  9 00:00:00 2020", "summary": "", "article_html": "", "meta_description": "Coppola: \"Non c\u2019\u00e8 niente che non si possa fare se cittadini e Comune lavorano insieme nell\u2019interesse comune\"", "meta_lang": "it", "meta_favicon": "https://www.ilfaroonline.it/wp-content/themes/edidesk-child/img/favicon/apple-touch-icon.png", "meta_data": {"image_thumb_src": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "thumb": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "og": {"image": {"identifier": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "type": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "width": 655, "height": 365}, "locale": "it_IT", "type": "article", "title": "Covid-19 a Nettuno, il Sindaco ai cittadini: \"Basta a comportamenti irresponsabili\" - Il Faro Online", "description": "Coppola: \"Non c\u2019\u00e8 niente che non si possa fare se cittadini e Comune lavorano insieme nell\u2019interesse comune\"", "url": "https://www.ilfaroonline.it/2020/03/09/covid-19-a-nettuno-il-sindaco-ai-cittadini-basta-a-comportamenti-irresponsabili/324258/", "site_name": "Il Faro Online"}, "twitter": {"image": "https://www.ilfaroonline.it/photogallery_new/images/2019/02/nettuno-2019-il-centro-destra-scende-in-campo-con-alessandro-coppola-candidato-sindaco-104487.660x368.jpg", "card": "summary_large_image", "description": "Coppola: \"Non c\u2019\u00e8 niente che non si possa fare se cittadini e Comune lavorano insieme nell\u2019interesse comune\"", "title": "Covid-19 a Nettuno, il Sindaco ai cittadini: \"Basta a comportamenti irresponsabili\" - Il Faro Online"}, "description": "Coppola: \"Non c\u2019\u00e8 niente che non si possa fare se cittadini e Comune lavorano insieme nell\u2019interesse comune\"", "article": {"tag": "covid-19", "section": "Cronaca Locale", "published_time": "2020-03-09T18:30:11+00:00"}, "msapplication-TileColor": "#dcb3a7", "theme-color": "#ffffff", "fb": {"app_id": 1737795493165513}}, "canonical_link": "https://www.ilfaroonline.it/2020/03/09/covid-19-a-nettuno-il-sindaco-ai-cittadini-basta-a-comportamenti-irresponsabili/324258/"}