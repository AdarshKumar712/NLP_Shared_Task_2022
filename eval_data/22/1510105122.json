{"source_url": "https://web.archive.org", "url": "https://web.archive.org/web/20210715111320id_/https://www.rp.pl/Sadownictwo/200139942-Sondaz-Czy-reformowanie-sadow-przez-PiS-zagraza-demokracji.html", "title": "Sonda\u017c: Czy reformowanie s\u0105d\u00f3w przez PiS zagra\u017ca demokracji?", "top_image": "https://www.rp.pl/storyimage/RP/20200130/KRAJ/200139942/AR/0/AR-200139942.jpg?minW=200&minH=200&exactW=1200&exactH=716&lastModified=20200702014120", "meta_img": "https://www.rp.pl/storyimage/RP/20200130/KRAJ/200139942/AR/0/AR-200139942.jpg?minW=200&minH=200&exactW=1200&exactH=716&lastModified=20200702014120", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/web/20210715111320id_/https:/www.rp.pl/Sadownictwo/ /storyimage/RP/20200128/KRAJ/200129247/AR/0/AR-200129247.jpg&MaxW=370", "https://web.archive.org/web/20210715111320id_/https:/www.rp.pl/Sadownictwo/ /storyimage/RP/20200131/KRAJ/200139882/AR/0/AR-200139882.jpg&MaxW=370", "https://web.archive.org/public/images/gremi-logo-white.svg", "https://web.archive.org/apps/pbcsi.dll/storyimage/RP/20200130/KRAJ/200139942/AR/0/AR-200139942.jpg?imageversion=Artykul&lastModified=", "https://web.archive.org/apps/Sc.dll/RP/NoJS/NoJS/story/20200130/KRAJ/200139942?nojs=1", "https://www.rp.pl/storyimage/RP/20200130/KRAJ/200139942/AR/0/AR-200139942.jpg?minW=200&minH=200&exactW=1200&exactH=716&lastModified=20200702014120", "https://web.archive.org/public/images/logo.svg", "https://web.archive.org/public/images/logotypy_rzepy_rp2.svg", "https://web.archive.org/public/images/google_news_icon.png", "https://web.archive.org/web/20210715111320id_/https:/www.rp.pl/Sadownictwo/ /storyimage/RP/20200203/OPINION/200209946/AR/0/AR-200209946.jpg&MaxW=370", "https://web.archive.org/web/20210715111320id_/https:/www.rp.pl/Sadownictwo/ /storyimage/RP/20200131/KRAJ/200139894/AR/0/AR-200139894.jpg&MaxW=370"], "movies": [], "text": "Kilka dni temu Polsk\u0119 odwiedzi\u0142a wiceszefowa KE V\u011bra Jourov\u00e1, kt\u00f3ra spotka\u0142a si\u0119 m.in. z marsza\u0142ek Sejmu, marsza\u0142kiem Senatu, I prezes SN, a tak\u017ce ministrem sprawiedliwo\u015bci Zbigniewem Ziobr\u0105. Unijna komisarz odpowiedzialna za sprawy praworz\u0105dno\u015bci prowadzi\u0142a w Polsce rozmowy na temat reformy s\u0105downictwa realizowanej przez PiS, kt\u00f3r\u0105 KE uwa\u017ca za zagro\u017cenie dla praworz\u0105dno\u015bci w Polsce.\n\nW Pa\u0142acu Prezydenckim 29 stycznia odby\u0142o si\u0119 spotkanie prezydenta Andrzeja Dudy z przedstawicielami opozycyjnych klub\u00f3w parlamentarnych. Uczestnicy spotkania apelowali do prezydenta, aby nie podpisywa\u0142 tzw. ustawy represyjnej przyj\u0119tej przez Sejm po tym, jak zosta\u0142a ona odrzucona przez Senat. Ustawa umo\u017cliwia karanie s\u0119dzi\u00f3w m.in. za podwa\u017canie statusu s\u0119dzi\u00f3w wskazanych przez KRS wybran\u0105 przez Sejm poprzedniej kadencji.\n\nJak pisali\u015bmy w \"Rzeczpospolitej\", nic nie wskazuje na to, by - mimo w\u0105tpliwo\u015bci w zwi\u0105zku z t\u0105 ustaw\u0105 - Andrzej Duda nie podpisa\u0142 przyj\u0119tego przez Sejm projektu. Twarda retoryka to efekt oczekiwa\u0144 w\u0142asnych wyborc\u00f3w. W partii atmosfera jest raczej bojowa.\n\nKrytycy reformy s\u0105downictwa prowadzonej przez PiS uwa\u017caj\u0105 j\u0105 za zagro\u017cenie dla praworz\u0105dno\u015bci w Polsce. Wskazuj\u0105 oni, \u017ce reforma s\u0142u\u017cy upolitycznieniu s\u0105d\u00f3w i uzale\u017cnieniu ich od polityk\u00f3w partii rz\u0105dz\u0105cej. Politycy PiS wskazuj\u0105 jednak, \u017ce w innych krajach UE to r\u00f3wnie\u017c politycy powo\u0142uj\u0105 s\u0119dzi\u00f3w - powo\u0142uj\u0105 si\u0119 przy tym m.in. na przyk\u0142ad Niemiec.\n\nUczestnik\u00f3w sonda\u017cu SW Research dla rp.pl spytali\u015bmy czy ich zdaniem \"spos\u00f3b w jaki PiS reformuje s\u0105downictwo zagra\u017ca demokracji w Polsce\".\n\nNa tak zadane pytanie 53,7 proc. uczestnik\u00f3w sonda\u017cu odpowiedzia\u0142o \"Tak\".\n\nPrzeciwnego zdania by\u0142o 29,5 proc. respondent\u00f3w.\n\nZdania w tej kwestii nie mia\u0142o 16,8 proc. ankietowanych.\n\n- Cz\u0119\u015bciej za tym, \u017ce reformy s\u0105downictwa to zagro\u017cenie dla demokracji, s\u0105 osoby do 24 lat (56%) oraz powy\u017cej 50 lat (57%), badani o wykszta\u0142ceniu podstawowym/ gimnazjalnym (68%), dochodzie netto od 1001 do 2000 z\u0142 (59%) oraz ankietowani z miast od 100 do 199 tys. mieszka\u0144c\u00f3w (67%) - komentuje wyniki badania Piotr Zimolzak z SW Research.", "keywords": [], "meta_keywords": [""], "tags": [], "authors": ["Fotorzepa", "Jerzy Dudek"], "publish_date": null, "summary": "", "article_html": "", "meta_description": "\"Czy uwa\u017ca Pani/Pan, \u017ce spos\u00f3b, w jaki PiS reformuje s\u0105downictwo, zagra\u017ca demokracji w Polsce?\" - takie pytanie zadali\u015bmy uczestnikom sonda\u017cu SW Research dla rp.pl.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200130/KRAJ/200139942/AR/0/AR-200139942.jpg?minW=80&minH=150&exactW=80&exactH=150&exactFit=crop&lastModified=20200702014120", "robots": "max-image-preview:large", "news_keywords": "Sonda\u017c,\r\nPolityka,\r\nParlament,\r\nSejm,\r\nSenat,\r\nPrezydent,\r\nRz\u0105d,\r\nKraj,\r\nAndrzej Duda,\r\n_Main Topic,\r\nWymiar Sprawiedliwo\u015bci,\r\n_microsoft news Feed,\r\nRz\u0105d PiS,\r\nKomisja Wenecka,\r\n_tablet_app_news_feed,\r\n_MT1_left_SG", "og": {"image": {"identifier": "https://www.rp.pl/storyimage/RP/20200130/KRAJ/200139942/AR/0/AR-200139942.jpg?minW=200&minH=200&exactW=1200&exactH=716&lastModified=20200702014120", "width": 1200, "height": 716}, "title": "Sonda\u017c: Czy reformowanie s\u0105d\u00f3w przez PiS zagra\u017ca demokracji?", "type": "article", "description": "\"Czy uwa\u017ca Pani/Pan, \u017ce spos\u00f3b, w jaki PiS reformuje s\u0105downictwo, zagra\u017ca demokracji w Polsce?\" - takie pytanie zadali\u015bmy uczestnikom sonda\u017cu SW Research dla rp.pl.", "url": "https://www.rp.pl/Sadownictwo/200139942-Sondaz-Czy-reformowanie-sadow-przez-PiS-zagraza-demokracji.html"}, "description": "\"Czy uwa\u017ca Pani/Pan, \u017ce spos\u00f3b, w jaki PiS reformuje s\u0105downictwo, zagra\u017ca demokracji w Polsce?\" - takie pytanie zadali\u015bmy uczestnikom sonda\u017cu SW Research dla rp.pl.", "GOOGLEBOT": "NOARCHIVE"}, "canonical_link": "https://www.rp.pl/Sadownictwo/200139942-Sondaz-Czy-reformowanie-sadow-przez-PiS-zagraza-demokracji.html"}