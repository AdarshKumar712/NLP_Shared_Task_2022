{"source_url": "https://web.archive.org", "url": "https://web.archive.org/web/20200901100657id_/https://www.vaticannews.va/it/papa/news/2020-06/papa-francesco-lettera-presidente-colombia-giornata-ambiente.html", "title": "Francesco: non possiamo fingerci sani in un mondo malato", "top_image": "https://www.vaticannews.va/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.1500.844.jpeg", "meta_img": "https://www.vaticannews.va/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.1500.844.jpeg", "images": ["https://www.vaticannews.va/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.1500.844.jpeg", "https://web.archive.org/etc/designs/vatican-news/release/library/main/images/vatican-news-header-white.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://web.archive.org/etc/designs/vatican-news/release/library/main/images/shoulder_banners/udienze.jpg", "https://web.archive.org/etc/designs/vatican-news/release/library/main/images/shoulder_banners/spalla-parola.jpg", "https://web.archive.org/etc/designs/vatican-news/release/library/main/images/support-comunicazione-banner.png", "https://web.archive.org/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.750.422.jpeg", "https://web.archive.org/etc/designs/vatican-news/release/library/main/images/shoulder_banners/angelus.jpg", "https://web.archive.org/etc/designs/vatican-news/release/library/main/images/shoulder_banners/santa_marta.jpg", "https://web.archive.org/etc/designs/vatican-news/release/library/main/images/shoulder_banners/podcast_banner_light.png", "https://web.archive.org/etc/designs/vatican-news/release/library/main/images/shoulder_banners/spalla-santi.jpg", "https://web.archive.org/etc/designs/vatican-news/release/library/main/images/shoulder_banners/newsletter_background_light.png"], "movies": [], "text": "Francesco scrive a Iv\u00e1n Duque M\u00e1rquez, presidente della Colombia, Paese ospitante della Giornata mondiale dell\u2019Ambiente 2020, celebrata a livello virtuale per via del coronavirus. Non possiamo ignorare la distruzione dell\u2019ecosistema, afferma il Papa, la casa comune va costruita e tutelata insieme\n\nAlessandro De Carolis \u2013 Citt\u00e0 del Vaticano\n\nIl disastro ambientale in Siberia piomba come un emblematico macigno di ghiaccio sulla Giornata mondiale dell\u2019ambiente e rende se possibile pi\u00f9 potenti le parole di Francesco. Il tono del messaggio che invia al presidente colombiano \u00e8 di urgenza, condensa la preoccupazione di uno sguardo che non si rassegna e chiama a raccolta. Quelle \u201cinflitte alla nostra madre terra \u2013 scrive Francesco \u2013 sono ferite che sanguinano anche in noi. La cura degli ecosistemi ha bisogno di uno sguardo al futuro, che non rimanga solo nell'immediato, alla ricerca di un guadagno facile e veloce; uno sguardo carico di vita e che cerchi la conservazione a beneficio di tutti\u201d.\n\nMai muti davanti allo sfruttamento\n\nLe tre pagine della lettera, indirizzata al presidente colombiano Duque M\u00e1rquez, nascono direttamente dal magistero del Papa su questo tema, a pochi giorni dall\u2019annuncio di un Anno speciale dedicato alla Laudato si\u2019, pubblicata cinque anni fa ma attuale come non mai. \u201cLa tutela dell'ambiente e il rispetto della \"biodiversit\u00e0\" del pianeta sono temi che ci riguardano tutti. Non possiamo fingere di essere sani in un mondo che \u00e8 malato\u201d, insiste Francesco, voce che sprona all\u2019assunzione di responsabilit\u00e0. \u201cNon possiamo \u2013 dice \u2013 rimanere muti di fronte al clamore quando vediamo i costi molto elevati della distruzione e dello sfruttamento dell'ecosistema. Non \u00e8 il momento di continuare a guardare dall'altra parte, indifferenti ai segni di un pianeta che viene saccheggiato e violato dall'avidit\u00e0 del profitto e in nome - pi\u00f9 volte - del progresso\u201d.\n\nDecisioni coraggiose\n\nA noi, ribadisce il Papa \u2013 rivolgendosi in particolare ai partecipanti alla Giornata mondiale dell'Ambiente, impegnati in incontri a distanza per la pandemia \u2013 sta \u201cinvertire la tendenza e scommettere su un mondo migliore e pi\u00f9 sano, lasciarlo in eredit\u00e0 alle generazioni future. Tutto dipende da noi; se lo vogliamo davvero\u201d. E l\u2019invito speciale \u00e8 per l\u2019appunto alla condivisione di ci\u00f2 che l\u2019Enciclica sollecita, a essere \u201cpi\u00f9 consapevoli \u2013 scrive \u2013 della cura e della protezione della nostra casa comune, cos\u00ec come dei nostri fratelli e sorelle pi\u00f9 fragili e scartati nella societ\u00e0\u201d. Per questo, chiosa, \u201cvi incoraggio in questo compito che avete intrapreso, affinch\u00e9 le vostre deliberazioni e conclusioni siano sempre a favore della costruzione di un mondo sempre pi\u00f9 abitabile e di una societ\u00e0 pi\u00f9 umana, in cui ci sia spazio per tutti e nessuno resti in piedi\u201d.", "keywords": [], "meta_keywords": ["Papa Francesco", "ambiente", "laudato si", "giornata mondiale", "Colombia"], "tags": [], "authors": [], "publish_date": "Mon Jun  8 00:00:00 2020", "summary": "", "article_html": "", "meta_description": "Francesco scrive a Iv\u00e1n Duque M\u00e1rquez, presidente della Colombia, Paese ospitante della Giornata mondiale dell\u2019Ambiente 2020, celebrata a livello ...", "meta_lang": "it", "meta_favicon": "/etc/designs/vatican-news/release/library/main/images/favicons/apple-icon-57x57.png", "meta_data": {"keywords": "Papa Francesco, ambiente, laudato si, giornata mondiale, Colombia", "description": "Francesco scrive a Iv\u00e1n Duque M\u00e1rquez, presidente della Colombia, Paese ospitante della Giornata mondiale dell\u2019Ambiente 2020, celebrata a livello ...", "og": {"type": "article", "title": "Francesco: non possiamo fingerci sani in un mondo malato - Vatican News", "description": "Francesco scrive a Iv\u00e1n Duque M\u00e1rquez, presidente della Colombia, Paese ospitante della Giornata mondiale dell\u2019Ambiente 2020, celebrata a livello ...", "url": "https://www.vaticannews.va/it/papa/news/2020-06/papa-francesco-lettera-presidente-colombia-giornata-ambiente.html", "image": "https://www.vaticannews.va/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.1500.844.jpeg"}, "twitter": {"image": "https://www.vaticannews.va/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.1500.844.jpeg", "url": "https://www.vaticannews.va/it/papa/news/2020-06/papa-francesco-lettera-presidente-colombia-giornata-ambiente.html", "title": "Francesco: non possiamo fingerci sani in un mondo malato - Vatican News", "card": "summary_large_image", "description": "Francesco scrive a Iv\u00e1n Duque M\u00e1rquez, presidente della Colombia, Paese ospitante della Giornata mondiale dell\u2019Ambiente 2020, celebrata a livello ..."}, "news_keywords": "Papa Francesco, ambiente, laudato si, giornata mondiale, Colombia", "google": "notranslate", "msapplication-TileColor": "#ffffff", "msapplication-TileImage": "/etc/designs/vatican-news/release/library/main/images/favicons/ms-icon-144x144.png", "theme-color": "#ffffff", "viewport": "user-scalable=no, width=device-width, initial-scale=1, maximum-scale=1, shrink-to-fit=no", "article": {"published_time": "2020-06-05T15:00:05.626+02:00"}, "lectios": {"image": "https://www.vaticannews.va/content/dam/vaticannews/agenzie/images/ansa/2020/05/29/12/1590748970473.jpg/_jcr_content/renditions/cq5dam.thumbnail.cropped.250.141.jpeg"}}, "canonical_link": "https://www.vaticannews.va/it/papa/news/2020-06/papa-francesco-lettera-presidente-colombia-giornata-ambiente.html"}