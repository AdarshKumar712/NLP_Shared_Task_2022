{"source_url": "https://web.archive.org", "url": "https://web.archive.org/web/20201124090219id_/http://www.erzurumgazetesi.com.tr/haber/Bahceli-Oyun-bozulmustur/133571", "title": "Bah\u00e7eli: \u201cOyun bozulmu\u015ftur\u201d", "top_image": "http://www.erzurumgazetesi.com.tr/haber_resim/Bahceli%2DOyun%2Dbozulmustur%2D%2D133571%2Ejpg", "meta_img": "http://www.erzurumgazetesi.com.tr/haber_resim/Bahceli%2DOyun%2Dbozulmustur%2D%2D133571%2Ejpg", "images": ["https://web.archive.org/images/sb1.png", "https://web.archive.org/images/yazar/TVHDDDk.jpg", "https://web.archive.org/images/so4.png", "https://web.archive.org/haber_resim/thumb/Egitim-Bir-Sen-beklentilerini-acikladi-138181k1.JPG", "https://web.archive.org/images/sb7.png", "https://web.archive.org/haber_resim/Bahceli-Oyun-bozulmustur--133571.jpg", "https://web.archive.org/images/i_fontm.png", "https://web.archive.org/images/yazar/rad6C1D1k.jpg", "https://web.archive.org/images/yazar/radB5A7Fk.jpg", "https://web.archive.org/images/sb3.png", "https://web.archive.org/images/so2.png", "https://web.archive.org/images/sb8.png", "https://web.archive.org/haber_resim/Ogretmenlerin-basimizin-ustunde-yeri-var--138190.jpg", "https://web.archive.org/images/maxiva.png", "https://web.archive.org/images/haber_prev.jpg", "https://web.archive.org/images/yorum_ekle.jpg", "https://web.archive.org/haber_resim/Terorden-temizlenen-daglara-Mehmetcik-damgasi-133378.jpg", "https://web.archive.org/haber_resim/thumb/4-orgut-mensubu-daha-teslim-oldu-138175k1.jpg", "https://web.archive.org/images/spacer.gif", "https://web.archive.org/videoresim/thumb/QK4KFFQXFV4H275TA8P1k1.jpg", "https://web.archive.org/haber_resim/thumb/Ogretmenler-toplumun-onderleri--138184k1.JPG", "https://web.archive.org/haber_resim/Ogretmenler-yarinlarimizin-mimaridir-138189.jpg", "https://web.archive.org/haber_resim/thumb/3-terorist-silahlariyla-birlikte-etkisiz-hale-getirildi-138174k1.jpg", "https://web.archive.org/images/sb4.png", "https://web.archive.org/images/tv.gif", "https://web.archive.org/haber_resim/DSO-Turkiye-dunyaya-ornek-oldu--133426.JPG", "https://web.archive.org/images/i_print.png", "https://web.archive.org/images/yazar/rad5020Ak.jpg", "http://www.erzurumgazetesi.com.tr/haber_resim/Bahceli%2DOyun%2Dbozulmustur%2D%2D133571%2Ejpg", "https://web.archive.org/haber_resim/thumb/Evlat-nobeti-tutan-ailelerden-Arinc-a-tepki-138179k1.JPG", "https://web.archive.org/images/haber_prev1.jpg", "https://web.archive.org/images/i_google.png", "https://web.archive.org/haber_resim/thumb/Koca-dan-destansi-bir-seferberlik-ruhu-vurgusu-133570k1.jpg", "https://web.archive.org/haber_resim/Kultur-ve-Turizm-Bakanligi-kazananlari-acikladi-133533.JPG", "https://web.archive.org/haber_resim/thumb/Kultur-ve-Turizm-Bakanligi-genc-yetenekleri-bekliyor--133572k1.JPG", "https://web.archive.org/haber_resim/Disislerinde-Erzurum-konusuldu-133436.JPG", "https://web.archive.org/egazete/2020-11-24/1_small.jpg", "https://web.archive.org/haber_resim/thumb/-Ogretmenlerimize-hepimiz-sukran-borcluyuz--138185k1.JPG", "https://web.archive.org/images/haber_next1.jpg", "https://web.archive.org/videoresim/thumb/Z7625L77VSUZ5130FP29k1.jpg", "https://web.archive.org/haber_resim/thumb/4-5-milyon-arac-sigortasiz-seyrediyor-138177k1.JPG", "https://web.archive.org/videoresim/thumb/96TCH209BYP3Z28SOA67k1.jpg", "https://web.archive.org/haber_resim/thumb/Ogretmenlerimiz-fedakarlik-timsalidir--138183k1.JPG", "https://web.archive.org/haber_resim/thumb/Ogretmenlerimize-ne-kadar-tesekkur-etsek-azdir--138187k1.JPG", "https://web.archive.org/haber_resim/thumb/Ogretmenlik-mukaddes-vazife--138182k1.JPG", "https://web.archive.org/haber_resim/Ogretmenlik-ulvi-bir-meslek--138191.JPG", "https://web.archive.org/images/bullet.png", "https://web.archive.org/images/haber_next.jpg", "https://web.archive.org/egazete/2020-11-24/16_small.jpg", "https://web.archive.org/videoresim/thumb/3708KO5T0511R7A81QI0k1.jpg", "https://web.archive.org/haber_resim/thumb/Sehit-Aybuke-ogretmene-vefa-138180k1.JPG", "https://web.archive.org/images/i_twitter.png", "https://web.archive.org/videoresim/thumb/SHYC3505X26U5J8443PAk1.jpg", "https://web.archive.org/logolar/logo_erzurum.jpg", "https://web.archive.org/images/so1.png", "https://web.archive.org/banner/FORDDDDDD.jpg", "https://web.archive.org/images/i_facebook.png", "https://web.archive.org/images/i_fontp.png", "https://web.archive.org/images/haber_devam_ara.jpg", "https://web.archive.org/images/sb2.png", "https://web.archive.org/haber_resim/Aydemir-Ogretmenlerimiz-ruh-mimarlarimizdir--138192.jpeg", "https://web.archive.org/haber_resim/Akar-dan-yerli-ve-milli-uretim-degerlendirmesi-133531.jpg", "https://web.archive.org/haber_resim/Celik-ten-sert-tepki-133477.jpg", "https://web.archive.org/haber_resim/Cumhurbaskani-Erdogan-genclere-seslendi-133453.JPG", "https://web.archive.org/images/so3.png", "https://web.archive.org/haber_resim/Egitim-en-onemli-degerdir--138188.JPG", "https://web.archive.org/haber_resim/thumb/Karatas-tan-Ogretmenler-Gunu-mesaji-138186k1.JPG", "https://web.archive.org/images/sb5.png", "https://web.archive.org/images/sb6.png", "https://web.archive.org/haber_resim/Mucadelemizi-zafere-ulastiracagiz--133454.JPG", "https://web.archive.org/images/yazar/radD7853k.jpg", "https://web.archive.org/haber_resim/Turkiye-Dunya-da-ezberleri-bozdu-133402.jpg", "https://web.archive.org/haber_resim/thumb/Soylu-Kendinize-gelin--138173k1.jpg", "https://web.archive.org/images/yazar/ahmetgoksan4k.jpg", "https://web.archive.org/images/so5.png"], "movies": [], "text": "Bah\u00e7eli, \u201cEkonomik kriz-sosyal \u00e7alkant\u0131-siyasal bunal\u0131m-darbe mekani\u011fi T\u00fcrk milletinin ve Cumhur \u0130ttifak\u0131\u2019n\u0131n kutlu varl\u0131\u011f\u0131yla alt\u00fcst edilmi\u015f, oyun bozulmu\u015ftur. Kemal K\u0131l\u0131\u00e7daro\u011flu ve y\u00f6netimi \u00e7uvallam\u0131\u015f, kaybetmi\u015ftir. \u00c7\u0131karc\u0131lar\u0131n kar\u015f\u0131s\u0131nda imanla \u00e7arpan kalpler ittifak halindedir\u201d ifadelerine de yer verdi.\n\nMHP Genel Ba\u015fkan\u0131 Devlet Bah\u00e7eli, \u201cT\u00fcrkiye bir felaketin ku\u015fatmas\u0131n\u0131 yarmak i\u00e7in adeta \u00e7\u0131rp\u0131n\u0131yor. Milli dayan\u0131\u015fma hayranl\u0131k uyand\u0131r\u0131yor. Vir\u00fcse kar\u015f\u0131 y\u00fcksek bir m\u00fccadele sergileniyor. CHP ise ekonomik tetik\u00e7ilere, demokrasi d\u00fc\u015fmanlar\u0131na, k\u00fcresel tefecilere, vatans\u0131z fesat yuvalar\u0131na kucak a\u00e7\u0131p gel gel yap\u0131yor\u201d dedi.\n\nBAH\u00c7EL\u0130\u2019N\u0130N A\u00c7IKLAMASI\n\nMHP Genel Ba\u015fkan\u0131 Devlet Bah\u00e7eli, Twitter hesab\u0131 \u00fczerinden a\u00e7\u0131klama yapt\u0131. Bah\u00e7eli, \u201cT\u00fcrkiye ne zaman ileri at\u0131lsa, ne zaman parlay\u0131p \u00f6ne \u00e7\u0131ksa muhakkak surette i\u00e7 ihanet cephesi ile d\u0131\u015f i\u015fgal cephesi el ele verip pusuya yat\u0131yor, akabinde de sald\u0131r\u0131ya ge\u00e7iyor. Bunlar ne vicdan dinliyor, ne insanl\u0131k biliyor. Ayn\u0131 yemlikten beslenip, ayn\u0131 y\u0131k\u0131m\u0131 hedefliyorlar. Elbette ormanda a\u011fa\u00e7lar\u0131n aras\u0131nda Lodos eserken sinek v\u0131z\u0131lt\u0131s\u0131 duyulmaz. Ama sesi duyulmay\u0131p k\u00fc\u00e7\u00fck de olsa sine\u011fin mide buland\u0131rd\u0131\u011f\u0131 a\u015fikar bir ger\u00e7ektir. Ne tuhaf ki, Sancho Panzo\u2019nun Donki\u015fot\u2019la \u015f\u00fcphe ve belirsizlik \u00fczerine kurdu\u011fu ba\u011fl\u0131l\u0131\u011f\u0131n k\u0131r\u0131nt\u0131s\u0131 bunlarda yoktur. Bu CHP y\u00f6netimi ki, T\u00fcrkiye\u2019yi tuza\u011fa \u00e7ekip kafese koymak isteyenlere g\u00f6z yumar. Samimiyetsiz olduklar\u0131ndan y\u00fczlerine demokrasi boyas\u0131 s\u00fcrerler, kafalar\u0131na \u00f6zg\u00fcrl\u00fck hunisi ge\u00e7irirler, siyasetlerine zincir vurdururlar, sonra da darbeyi \u00e7a\u011fr\u0131\u015ft\u0131ran \u015fifreli mesaj verirler. KOV\u0130D-19 salg\u0131n\u0131ndan medet uman, vir\u00fcsten iktidar \u00e7\u0131karmay\u0131 hesaplayan yoz, fos ve fason bir zihniyet T\u00fcrkiye d\u00fc\u015fmanlar\u0131na g\u00f6zc\u00fcl\u00fck, s\u00f6zc\u00fcl\u00fck ve siyasi muhbirlik yapacak d\u00fczeyde k\u00f6k\u00fcnden ve \u00f6z\u00fcnden kopmu\u015ftur. CHP budur, \u00e7eperine tutunup \u00e7evresine dolu\u015fanlar da ayn\u0131d\u0131r. Ak\u0131nt\u0131ya kar\u015f\u0131 k\u00fcrek \u00e7ekmenin macera tutkusuyla bir ilgisi yoktur. Olsa olsa ak\u0131l k\u00f6rl\u00fc\u011f\u00fcyle, zeka fukaral\u0131\u011f\u0131yla, ahmakl\u0131k fundal\u0131\u011f\u0131na d\u00f6n\u00fc\u015fm\u00fc\u015f hayat ve siyaset anlay\u0131\u015f\u0131yla ili\u015fkisi vard\u0131r. Art\u0131k bu CHP bayatlam\u0131\u015f, baya\u011f\u0131la\u015fm\u0131\u015f, k\u00fcflenmi\u015f, basbaya\u011f\u0131 kokmaya ba\u015flam\u0131\u015ft\u0131r. T\u00fcrkiye bir felaketin ku\u015fatmas\u0131n\u0131 yarmak i\u00e7in adeta \u00e7\u0131rp\u0131n\u0131yor. Milli dayan\u0131\u015fma hayranl\u0131k uyand\u0131r\u0131yor. Vir\u00fcse kar\u015f\u0131 y\u00fcksek bir m\u00fccadele sergileniyor. CHP ise ekonomik tetik\u00e7ilere, demokrasi d\u00fc\u015fmanlar\u0131na, k\u00fcresel tefecilere, vatans\u0131z fesat yuvalar\u0131na kucak a\u00e7\u0131p gel gel yap\u0131yor\u201d ifadelerini kulland\u0131.\n\n\u201cKOV\u0130D-19 YEN\u0130 B\u0130R D\u00dcNYANIN K\u0130L\u0130TLER\u0130N\u0130 A\u00c7MI\u015e, YEN\u0130 B\u0130R KAVRAYI\u015eIN TEMELLER\u0130N\u0130 ATMI\u015eTIR\u201d\n\nBah\u00e7eli a\u00e7\u0131klamas\u0131n\u0131 \u015f\u00f6yle s\u00fcrd\u00fcrd\u00fc: \u201cHem \u00fclkemizin, hem de t\u00fcm d\u00fcnyan\u0131n akut meselesi makroekonomik g\u00f6stergelerin iyile\u015fmesi de\u011fil, insan ve toplum sa\u011fl\u0131\u011f\u0131n\u0131 g\u00fcvenceye almakla birlikte g\u0131da ve hayat g\u00fcvenli\u011fini sa\u011flamakt\u0131r. KOV\u0130D-19 yeni bir d\u00fcnyan\u0131n kilitlerini a\u00e7m\u0131\u015f, yeni bir kavray\u0131\u015f\u0131n temellerini atm\u0131\u015ft\u0131r. KOV\u0130D-19 salg\u0131n\u0131 insanl\u0131\u011fa \u00f6nceliklerini ve ihtiya\u00e7lar hiyerar\u015fisini ikazla hat\u0131rlatm\u0131\u015ft\u0131r. Katma de\u011fer \u00fcretimi insan sa\u011fl\u0131\u011f\u0131 oldu\u011fu m\u00fcddet\u00e7e bir anlam ta\u015f\u0131yacakt\u0131r. \u00dcretim, t\u00fcketim, tasarruf, istihdam, b\u00fcy\u00fcme, kalk\u0131nma, zenginle\u015fme insan var oldu\u011fu s\u00fcrece de\u011ferli olacakt\u0131r. \u0130nsans\u0131z ekonomi, yani piyasa feti\u015fizmi; ahlak\u0131, k\u00fclt\u00fcr\u00fc, maneviyat\u0131, tarih ve toplum dokusunu muhtevas\u0131na almayan bir ekonomik sistemin ana yak\u0131t\u0131d\u0131r. Tek gayesi kar ve fayda maksimizasyonudur. Vars\u0131n insan olmas\u0131n, vars\u0131n insan sa\u011fl\u0131\u011f\u0131na ald\u0131r\u0131\u015f edilmesin. Mant\u0131k budur. Fabrikalar\u0131n \u00e7arklar\u0131 insans\u0131z nas\u0131l d\u00f6necektir? \u0130nsanl\u0131k solunum cihaz\u0131na ba\u011fland\u0131ktan sonra Merkez Bankas\u0131\u2019n\u0131n rezerv miktar\u0131n\u0131n ne \u00f6nemi olacakt\u0131r? Enflasyon buraya \u00e7\u0131km\u0131\u015f, b\u00fct\u00e7e a\u00e7\u0131\u011f\u0131 \u015furaya varm\u0131\u015f, i\u015fsizlik \u015fu kadar olmu\u015f demenin bug\u00fcnk\u00fc nazik d\u00f6nemde manas\u0131 nedir? \u00d6zne insan de\u011fil midir? \u0130nsan \u00f6zel ve e\u015fref-i mahlukat de\u011fil midir? O halde CHP\u2019nin salg\u0131na ve nice sald\u0131r\u0131lara kar\u015f\u0131 direnen T\u00fcrkiye ekonomisiyle ilgili felaket tellall\u0131\u011f\u0131na soyunmas\u0131 utanmazl\u0131k say\u0131lmayacak m\u0131d\u0131r? \u0130\u015fbirlik\u00e7ili\u011fe bak\u0131n\u0131z, T\u00fcrkiye batsa havalara u\u00e7acaklar.\u201d\n\n\u201cIMF HEYET\u0130YLE OTEL LOB\u0130LER\u0130NDE KUL\u0130S YAPANLAR T\u00dcRK\u0130YE EKONOM\u0130S\u0130NE ATIP TUTUYORLAR\u201d\n\nT\u00fcrkiye ekonomisinin yak\u0131n zamanda d\u00f6rt \u015fiddetli operasyona maruz kald\u0131\u011f\u0131n\u0131 belirten Bah\u00e7eli, \u201cT\u00fcrkiye ekonomisi yak\u0131n zamanda d\u00f6rt \u015fiddetli operasyona maruz kald\u0131. A\u011fustos 2018, Mart 2019, Ekim 2019 ve 6 May\u0131s 2020. Haf\u0131za kay\u0131tlar\u0131m\u0131zda mahfuzdur:2000 ve 2001 krizlerinde hangi ayak oyunlar\u0131, hangi karanl\u0131k senaryolar devreye al\u0131nd\u0131ysa \u015fimdilerde benzerleri uygulanmaktad\u0131r. Cenab-\u0131 Allah Kuran\u2019da buyuruyor: \u2018Sak\u0131n cahillerden olmay\u0131n.\u2019 Cahilsindir, okur \u00f6\u011frenirsin. Paran yoktur, \u00e7al\u0131\u015f\u0131r kazan\u0131rs\u0131n. A\u015f\u0131n ve i\u015fin yoktur, Allah nasip eder bulursun. Ya h\u0131yanete ne demek laz\u0131md\u0131r? Ya k\u00fcresel ekonomik \u00e7etelere g\u00fcl\u00fcc\u00fckler da\u011f\u0131tanlar nas\u0131l yorumlanacakt\u0131r? CHP\u2019ye bakarsak iflas bayra\u011f\u0131 \u00e7oktan \u00e7ekilmi\u015ftir. Ayn\u0131s\u0131n\u0131 baz\u0131 Alman vak\u0131flar\u0131, bir k\u0131s\u0131m derecelendirme \u015firketleri, hatta kalemini bazuka gibi kullanan k\u00f6hne yazar-\u00e7izer tak\u0131m\u0131 da s\u00f6ylemiyor mu? Bu kadar m\u0131 T\u00fcrkiye\u2019ye \u00f6fkelisiniz? Bu kadar m\u0131 mensubiyetiniz \u00f6l\u00fc gibi? IMF heyetiyle otel lobilerinde kulis yapanlar T\u00fcrkiye ekonomisine at\u0131p tutuyorlar. \u00c7ok ba\u015far\u0131l\u0131 buldu\u011fumuz Say\u0131n Berat Albayrak\u2019a verip veri\u015ftiriyorlar! \u0130nsan da biraz edep olur, biraz erdem olur, Kemal Dervi\u015f\u2019in yardak\u00e7\u0131lar\u0131, dev\u015firilmi\u015f ucubeler T\u00fcrk milletini kand\u0131ramazlar. Hep ayn\u0131 terane! Hep ayn\u0131 masal! Kasam\u0131z bo\u015falm\u0131\u015f; ba\u015fka, IMF\u2019ye gidilecekmi\u015f; Ekonomi \u00e7ok k\u00f6t\u00fc y\u00f6netiliyormu\u015f! T\u00fcrkiye\u2019ye siyaset vas\u0131tas\u0131yla hizmetin ilk halkas\u0131 \u00f6ncelikle insan olmakt\u0131r. Bir insan\u0131n damatl\u0131\u011f\u0131yla siyaset \u00fcretenler art\u0131k \u00e7\u00fcr\u00fcm\u00fc\u015ft\u00fcr, sersefil hale gelmi\u015flerdir\u201d ifadelerini kulland\u0131.\n\n\u201cYEN\u0130 B\u0130R D\u00dcNYANIN KAPILARINI A\u00c7ACAK ANAHTARLARDAN B\u0130R\u0130S\u0130 DE T\u00dcRK\u0130YE CUMHUR\u0130YET\u0130\u2019N\u0130N EL\u0130NDED\u0130R\u201d\n\nBah\u00e7eli, s\u00f6zlerine \u015f\u00f6yle devam etti: \u201cT\u00fcrkiye f\u0131rt\u0131naya kar\u015f\u0131 b\u00fct\u00fcn imkan ve iradesiyle direniyor. Karanl\u0131kta ilerleyen gemide olay \u00e7\u0131karmak, ilk f\u0131rsatta da filikalara atlay\u0131p ka\u00e7mak i\u00e7in haz\u0131rl\u0131k yapan odaklar hi\u00e7 bo\u015f durmuyor. Bu gemi batarsa hepimiz suyun dibini boylar\u0131z. Fareler gidebilir, ama biz gitmeyece\u011fiz. P\u00fcl\u00fcm\u00fcr\u2019de da\u011fa yaz\u0131lan \u2018Ne Mutlu T\u00fcrk\u00fcm Diyene\u2019 s\u00f6z\u00fcnden rahats\u0131zl\u0131k duyanlar, T\u00fcrk milletinin utan\u00e7 vesikalar\u0131d\u0131r. Bunlara kulak versek; zalimlere, hainlere, ter\u00f6ristlere, ekonomik \u015fantajc\u0131lara, emperyalist oyunlara boyun b\u00fckmek, ne yapal\u0131m kaderimiz buymu\u015f demek ka\u00e7\u0131n\u0131lmazd\u0131r. T\u00fcrkiye gelece\u011fin b\u00fcy\u00fck ve g\u00fc\u00e7l\u00fc \u00fclkesidir. Yeni bir d\u00fcnyan\u0131n kap\u0131lar\u0131n\u0131 a\u00e7acak anahtarlardan birisi de T\u00fcrkiye Cumhuriyeti\u2019nin elindedir. T\u00fcrks\u00fcz d\u00fcnya \u00f6ks\u00fcz, T\u00fcrks\u00fcz medeniyet \u00f6l\u00fcmd\u00fcr. Cumhur \u0130ttifak\u0131 her zorlu\u011fa, her zorbal\u0131\u011fa inan\u00e7la kar\u015f\u0131 \u00e7\u0131kacak, kar\u015f\u0131 duracakt\u0131r. \u00dclkemizi kurulan masalardan uzak tutmay\u0131 hedefleyenler, i\u015ftahl\u0131 \u015fekilde vah\u015fet men\u00fclerine almak i\u00e7in s\u0131radad\u0131r. T\u00fcrkiye\u2019yi k\u00f6t\u00fcleyenlerle, Londra merkezli ekonomik sald\u0131rganlar i\u015fbirli\u011fi halindedir. Hi\u00e7 kimse \u00e7\u00f6k\u00fc\u015f\u00fc heves etmesin, \u00e7\u00fcnk\u00fc kursaklar\u0131nda kalacakt\u0131r.\u201d\n\n\u201cOYUN BOZULMU\u015eTUR\u201d\n\nBah\u00e7eli, a\u00e7\u0131klamas\u0131nda, \u201cEkonomik kriz-sosyal \u00e7alkant\u0131-siyasal bunal\u0131m-darbe mekani\u011fi T\u00fcrk milletinin ve Cumhur \u0130ttifak\u0131\u2019n\u0131n kutlu varl\u0131\u011f\u0131yla alt\u00fcst edilmi\u015f, oyun bozulmu\u015ftur. Kemal K\u0131l\u0131\u00e7daro\u011flu ve y\u00f6netimi \u00e7uvallam\u0131\u015f, kaybetmi\u015ftir. \u00c7\u0131karc\u0131lar\u0131n kar\u015f\u0131s\u0131nda imanla \u00e7arpan kalpler ittifak halindedir\u201d ifadelerine de yer verdi.\n\nAnneler G\u00fcn\u00fc tebri\u011fi\n\nA\u00e7\u0131klamas\u0131n\u0131n sonunda, Anneler G\u00fcn\u00fc vesilesiyle b\u00fct\u00fcn anneleri tebrik eden Bah\u00e7eli, \u015fu ifadeleri kulland\u0131: \u201cSon olarak, yar\u0131n kutlayaca\u011f\u0131m\u0131z Anneler G\u00fcn\u00fc m\u00fcnasebetiyle, b\u00fct\u00fcn annelerimizi tebrik ediyor, sayg\u0131lar\u0131m\u0131 sunuyorum. Anne \u015fefkatin y\u00fcz\u00fcd\u00fcr, fedak\u00e2rl\u0131\u011f\u0131n yurdudur, sevginin yuvas\u0131d\u0131r. Annelerimizi g\u00f6z\u00fcm\u00fczden bile sak\u0131nal\u0131m, onlara h\u00fcrmet ve sadakati eksik etmeyelim.\u201d", "keywords": [], "meta_keywords": ["Bah\u00e7eli:", "\u201cOyun", "bozulmu\u015ftur\u201d"], "tags": [], "authors": [], "publish_date": null, "summary": "", "article_html": "", "meta_description": "Bah\u00e7eli, \u201cEkonomik kriz-sosyal \u00e7alkant\u0131-siyasal bunal\u0131m-darbe mekani\u011fi T\u00fcrk milletinin ve Cumhur \u0130ttifak\u0131\u2019n\u0131n kutlu varl\u0131\u011f\u0131yla alt\u00fcst edilmi\u015f, oyun bozulmu\u015ftur. Kemal K\u0131l\u0131\u00e7daro\u011flu ve y\u00f6netimi \u00e7uvallam\u0131\u015f, kaybetmi\u015ftir. \u00c7\u0131karc\u0131lar\u0131n kar\u015f\u0131s\u0131nda imanla \u00e7arpan kalpler ittifak halindedir\u201d dedi", "meta_lang": "tr", "meta_favicon": "", "meta_data": {"robots": "FOLLOW, INDEX", "TITLE": "Bah\u00e7eli: \u201cOyun bozulmu\u015ftur\u201d", "description": "Bah\u00e7eli, \u201cEkonomik kriz-sosyal \u00e7alkant\u0131-siyasal bunal\u0131m-darbe mekani\u011fi T\u00fcrk milletinin ve Cumhur \u0130ttifak\u0131\u2019n\u0131n kutlu varl\u0131\u011f\u0131yla alt\u00fcst edilmi\u015f, oyun bozulmu\u015ftur. Kemal K\u0131l\u0131\u00e7daro\u011flu ve y\u00f6netimi \u00e7uvallam\u0131\u015f, kaybetmi\u015ftir. \u00c7\u0131karc\u0131lar\u0131n kar\u015f\u0131s\u0131nda imanla \u00e7arpan kalpler ittifak halindedir\u201d dedi", "keywords": "Bah\u00e7eli:,\u201cOyun,bozulmu\u015ftur\u201d", "og": {"sitename": "Erzurum Gazetesi", "title": "Bah\u00e7eli: \u201cOyun bozulmu\u015ftur\u201d", "url": "http://www.erzurumgazetesi.com.tr/haber/Bahceli-Oyun-bozulmustur/133571", "image": "http://www.erzurumgazetesi.com.tr/haber_resim/Bahceli%2DOyun%2Dbozulmustur%2D%2D133571%2Ejpg"}, "t_omni_pubdate": "05/11/2020 00:27", "pub_date": 20200511, "twitter": {"card": "summary_large_image", "site": "@erzurumgazetesi", "title": "Bah\u00e7eli: \u201cOyun bozulmu\u015ftur\u201d", "description": "Bah\u00e7eli, \u201cEkonomik kriz-sosyal \u00e7alkant\u0131-siyasal bunal\u0131m-darbe mekani\u011fi T\u00fcrk milletinin ve Cumhur \u0130ttifak\u0131\u2019n\u0131n kutlu varl\u0131\u011f\u0131yla alt\u00fcst edilmi\u015f, oyun bozulmu\u015ftur. Kemal K\u0131l\u0131\u00e7daro\u011flu ve y\u00f6netimi \u00e7uvallam\u0131\u015f, kaybetmi\u015ftir. \u00c7\u0131karc\u0131lar\u0131n kar\u015f\u0131s\u0131nda imanla \u00e7arpan kalpler ittifak halindedir\u201d dedi", "creator": "@erzurumgazetesi", "image": {"src": "http://www.erzurumgazetesi.com.tr/haber_resim/Bahceli-Oyun-bozulmustur--133571.jpg"}, "domain": "erzurumgazetesi.com.tr"}}, "canonical_link": "http://www.erzurumgazetesi.com.tr/haber/Bahceli-Oyun-bozulmustur/133571"}