{"source_url": "https://web.archive.org", "url": "https://web.archive.org/web/20200618094612id_/https://www.dw.com/pl/merkel-o-kontrowersyjnym-wyroku-niemieckiego-tk-jest-uleczalny/a-53394618?maca=pol-rss-pol-all-1492-xml-mrss", "title": "Merkel o kontrowersyjnym wyroku niemieckiego TK: \u201ejest uleczalny\u201c", "top_image": "https://www.dw.com/image/53394321_304.jpg", "meta_img": "https://www.dw.com/image/53394321_304.jpg", "images": ["https://www.dw.com/image/53394321_304.jpg", "https://web.archive.org/cssi/dwlogo-print.gif", "https://web.archive.org/image/53394321_303.jpg", "https://web.archive.org/image/53335514_301.jpg", "https://web.archive.org/image/53151915_301.jpg", "https://logs1242.xiti.com/hit.xiti?s=510544&s2=23&p=START::Polityka::Merkel+o+kontrowersyjnym+wyroku+niemieckiego+TK%3A+%E2%80%9Ejest+uleczalny%E2%80%9C&di=&an=&ac=&x1=1&x2=23&x3=53394618&x4=11395&x5=Merkel+o+kontrowersyjnym+wyroku+niemieckiego+TK%3A+%E2%80%9Ejest+uleczalny%E2%80%9C&x6=&x7=http%3A%2F%2Fwww.dw.com%2Fpl%2Fmerkel-o-kontrowersyjnym-wyroku-niemieckiego-tk-jest-uleczalny%2Fa-53394618&x8=pol-rss-pol-all-1492-xml-mrss&x9=20200511&x10=START::Polityka&x13=1&x14=&x15=19990022&x16=null&x17=&x18=&x20=Polnisch", "https://web.archive.org/image/6573416_302.jpg", "https://web.archive.org/image/50272781_301.jpg", "https://www.facebook.com/tr?id=157204581336210&ev=PageView&noscript=1"], "movies": [], "text": "Niemcy \u0142ami\u0105 sobie g\u0142ow\u0119 nad wyrokiem Federalnego Trybuna\u0142u Konstytucyjnego podwa\u017caj\u0105cego orzeczenie TSUE ws. Europejskiego Banku Centralnego: jak polityka ma przywo\u0142a\u0107 do porz\u0105dku niezale\u017cn\u0105 instytucj\u0119, kt\u00f3r\u0105 jest Europejski Bank Centralny?\n\nEBC tymczasem chce kontynuowa\u0107 kontrowersyjn\u0105 operacj\u0119 skupu wielomiliardowych obligacji pa\u0144stw strefy euro. Jest to zgodne z mandatem EBC - powiedzia\u0142a w poniedzia\u0142ek (11.05.2020) w\u0142oskiemu dziennikowi \u201eLa Repubblica\u201d cz\u0142onkimi zarz\u0105du banku Isabel Schnabel.\n\nEBC nie zmieni kursu\n\nSchnabel podkre\u015bli\u0142a, \u017ce w sprawach prawnych dotycz\u0105cych EBC i jego dzia\u0142ania kompetentny jest wy\u0142\u0105cznie Trybuna\u0142 Sprawiedliwo\u015bci UE (TSUE). \"W 2018 r. TSUE orzek\u0142, \u017ce PSPP jest legalny\u201d - powiedzia\u0142a odnosz\u0105c si\u0119 do prowadzonego przez Europejski Bank Centralny programu zakupu aktyw\u00f3w sektora publicznego na rynkach wt\u00f3rnych (Public Sector Purchase Programme). Wcze\u015bniej szefowa EBC Christine Lagarde da\u0142a wyra\u017anie do zrozumienia, \u017ce tak\u017ce po wyroku s\u0119dzi\u00f3w z Karlsruhe Europejski Bank Centralny b\u0119dzie si\u0119 trzyma\u0142 przyj\u0119tego kursu.\n\nFederalny Trybuna\u0142 Konstytucyjny orzek\u0142 w ubieg\u0142ym tygodniu, \u017ce EBC przekroczy\u0142 swoje uprawnienia, skupuj\u0105c wielomiliardowe obligacje pa\u0144stw strefy euro. Podwa\u017cy\u0142 tym samym wcze\u015bniejszy wyrok Trybuna\u0142u Sprawiedliwo\u015bci UE, kt\u00f3ry nie zakwestionowa\u0142 prawomocno\u015bci tej operacji. Po tej decyzji Niemiecki Bank Federalny mo\u017ce w przysz\u0142o\u015bci uczestniczy\u0107 w PSPP tylko w\u00f3wczas, gdy Rada Prezes\u00f3w EBC uzasadni proporcjonalno\u015b\u0107 stosowanych \u015brodk\u00f3w. Niemiecki TK da\u0142 rz\u0105dowi w Berlinie trzy miesi\u0105ce na to, by sk\u0142oni\u0142 EBC do rewizji kontrowersyjnego programu. Orzeczeniem tym s\u0119dziowie z Karlsruhe po raz pierwszy sprzeciwili si\u0119 decyzji najwy\u017cszego organu s\u0105dowego Unii Europejskiej.\n\nKomisja Europejska przypomnia\u0142a w tym kontek\u015bcie, \u017ce wyroki TSUE s\u0105 wi\u0105\u017c\u0105ce dla wszystkich pa\u0144stw cz\u0142onkowskich Wsp\u00f3lnoty. Przewodnicz\u0105ca KE Ursula von der Leyen zapowiedzia\u0142a sprawdzenie wyroku Trybuna\u0142u Konstytucyjnego pod k\u0105tem wszcz\u0119cia post\u0119powania naruszeniowego przeciwko Republice Federalnej Niemiec.\n\nMerkel jest optymistk\u0105\n\nKanclerz Niemiec Angela Merkel (CDU) dostrzega trudn\u0105 sytuacj\u0119 w zwi\u0105zku z wyrokiem s\u0119dzi\u00f3w z Karlsruhe. Zarazem jednak wyrazi\u0142a si\u0119 optymistycznie o mo\u017cliwym rozwi\u0105zaniu konfliktu. Wed\u0142ug informacji z kr\u0119g\u00f3w rz\u0105dowych, na kt\u00f3re powo\u0142uje si\u0119 agencja DPA, w wideokonferencji prezydium CDU nazwa\u0142a wyrok niemieckiego TK \u201euleczalnym\u201d, je\u017celi Europejski Bank Centralny wyja\u015bni sw\u00f3j spos\u00f3b post\u0119powania przy skupywaniu obligacji. Wyrok ma bardzo du\u017ce znaczenie.\n\nJednocze\u015bnie Merkel przyzna\u0142a, \u017ce sytuacja jest dra\u017cliwa, poniewa\u017c wyrokowi niemieckiego TK przyklasn\u0119\u0142y inne pa\u0144stwa europejskie. Pochwali\u0142a go tak\u017ce Polska, kt\u00f3ra od lat ma problemy z TSUE w zwi\u0105zku z kontrowersyjnym reformowaniem wymiaru sprawiedliwo\u015bci. Podczas wideokonferencji Merkel nie wskaza\u0142a jednak jednoznacznie na Polsk\u0119, podaje DPA. Nie toczy\u0142a si\u0119 tak\u017ce podczas tej konferencji \u017cadna dyskusja na temat wyroku z Karlsruhe.\n\nDo aktualnej sytuacji wszystkie strony musz\u0105 podej\u015b\u0107 bardzo m\u0105drze, apelowa\u0142a kanclerz. Dotyczy to zar\u00f3wno rz\u0105du Niemiec, jak i Unii Europejskiej i EBC. Angela Merkel podkre\u015bli\u0142a jednocze\u015bnie, \u017ce niezale\u017cno\u015b\u0107 Europejskiego Banku Centralnego ma dla Niemiec zasadnicze znaczenie. Bardziej konkretnie si\u0119 nie wypowiedzia\u0142a.\n\n(DPA/stas)", "keywords": [], "meta_keywords": ["Federalny Trybuna\u0142 Konstytucyjny", "Europejski Bank Centralny", "Trybuna\u0142 Sprawiedliwo\u015bci UE", "obligacje", "Merkel"], "tags": [], "authors": ["Deutsche Welle", "Www.Dw.Com"], "publish_date": null, "summary": "", "article_html": "", "meta_description": "Kanclerz Niemiec Angela Merkel m\u00f3wi o trudnej sytuacji w zwi\u0105zku z wyrokiem Federalnego Trybuna\u0142u Konstytucyjnego podwa\u017caj\u0105cym orzeczenie TSUE. Jest jednak optymistk\u0105.", "meta_lang": "pl", "meta_favicon": "/favicon.png", "meta_data": {"robots": "index, follow, max-snippet:-1, max-video-preview:-1, max-image-preview:large", "revisit-after": "1 days", "publisher": "Deutsche Welle (www.dw.com)", "copyright": "\u00a9 2020 Deutsche Welle (www.dw.com)", "author": "Deutsche Welle (www.dw.com)", "apple-itunes-app": "app-id=498833085", "google-play-app": "app-id=com.idmedia.android.newsportal", "language": "pl_PL", "fb": {"pages": 210354862357400, "admins": 100004135624835}, "keywords": "Federalny Trybuna\u0142 Konstytucyjny,Europejski Bank Centralny,Trybuna\u0142 Sprawiedliwo\u015bci UE,obligacje,Merkel", "news_keywords": "Federalny Trybuna\u0142 Konstytucyjny,Europejski Bank Centralny,Trybuna\u0142 Sprawiedliwo\u015bci UE,obligacje,Merkel", "description": "Kanclerz Niemiec Angela Merkel m\u00f3wi o trudnej sytuacji w zwi\u0105zku z wyrokiem Federalnego Trybuna\u0142u Konstytucyjnego podwa\u017caj\u0105cym orzeczenie TSUE. Jest jednak optymistk\u0105.", "og": {"description": "Kanclerz Niemiec Angela Merkel m\u00f3wi o trudnej sytuacji w zwi\u0105zku z wyrokiem Federalnego Trybuna\u0142u Konstytucyjnego podwa\u017caj\u0105cym orzeczenie TSUE. Jest jednak optymistk\u0105.", "url": "https://www.dw.com/pl/merkel-o-kontrowersyjnym-wyroku-niemieckiego-tk-jest-uleczalny/a-53394618", "site_name": "DW.COM", "title": "Merkel o kontrowersyjnym wyroku niemieckiego TK: \u201ejest uleczalny\u201c | DW | 11.05.2020", "image": {"identifier": "https://www.dw.com/image/53394321_304.jpg", "width": 940, "height": 529}}, "twitter": {"card": "summary_large_image", "site": "@dw_polski", "title": "Merkel o wyroku niemieckiego TK: \u201ejest uleczalny\u201c", "image": "https://www.dw.com/image/53394321_401.jpg"}}, "canonical_link": "https://www.dw.com/pl/merkel-o-kontrowersyjnym-wyroku-niemieckiego-tk-jest-uleczalny/a-53394618"}