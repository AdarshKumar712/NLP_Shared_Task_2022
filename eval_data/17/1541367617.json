{"source_url": "https://livornopress.it", "url": "https://livornopress.it/sorgente-m5s-contributi-straordinari-da-parte-del-comune-alle-attivita-culturali-turistico-ricettive-e-commerciali-in-difficolta-a-causa-del-coronavirus", "title": "Sorgente (M5S): \u201cContributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\u201d", "top_image": "https://livornopress.it/wp-content/uploads/2019/06/stella-sorgente-consigliere-comunale-m5s-2.jpg", "meta_img": "https://livornopress.it/wp-content/uploads/2019/06/stella-sorgente-consigliere-comunale-m5s-2.jpg", "images": ["https://livornopress.it/wp-content/uploads/2018/06/banner-atuttapizza.gif", "https://livornopress.it/wp-content/uploads/2018/09/banner-internet-fiorirosa.gif", "https://livornopress.it/wp-content/uploads/2020/02/Banner-MaMa-StudiOs.jpg", "https://livornopress.it/_template_style/images/various/banner-skin.jpg", "https://livornopress.it/wp-content/uploads/2019/08/banner-livornopress-youtube.jpg", "https://livornopress.it/wp-content/uploads/2019/06/stella-sorgente-consigliere-comunale-m5s-2-300x200.jpg", "https://livornopress.it/wp-content/uploads/2019/06/stella-sorgente-consigliere-comunale-m5s-2.jpg", "https://livornopress.it/wp-content/uploads/2019/10/banner-torsi.gif", "https://livornopress.it/wp-content/uploads/2018/07/banner-gruppo-assitalia-9.gif"], "movies": [], "text": "Home\n\nCronaca\n\nSorgente (M5S): \u201cContributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\u201d\n\nCronaca\n\n7 marzo 2020\n\nSorgente (M5S): \u201cContributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\u201d\n\nLivorno 7 marzo 2020 \u2013 Stella Sorgente, Capogruppo Movimento 5 Stelle Livorno : \u201cIn queste ultime abbiamo letto sui social molti post di solidariet\u00e0 a tutte quelle persone che che lavorano in realt\u00e0 culturali obbligate a chiudere fino al 3 aprile, nonch\u00e9 in attivit\u00e0 turistico/ricettive e commerciali che si trovano in evidenti difficolt\u00e0 in questo periodo, a causa del Coronavirus.\n\nOltre ad esprimere la nostra solidariet\u00e0 personale, abbiamo voluto fare qualcosa di pi\u00f9, una proposta, un\u2019azione pi\u00f9 concreta.\n\nAbbiamo quindi depositato stamani una mozione che propone di destinare dei contributi straordinari da parte del Comune a quelle attivit\u00e0 culturali, turistico/ricettive e commerciali che si trovano in difficolt\u00e0 a causa dell\u2019applicazione delle misure di contenimento per arginare i contagi da Coronavirus.\n\nPensiamo che sia un atto importante con il quale abbiamo voluto fare una prima proposta che sicuramente deve essere dibattuta in Consiglio comunale e che ogni forza politica potr\u00e0 emendare e migliorare.\n\nNaturalmente eventuali contributi da parte del Comune dovranno essere stanziati ed erogati in modo complementare e coerente con le misure che sta gi\u00e0 mettendo in campo il Governo e a quegli eventuali strumenti che anche la Regione potr\u00e0 decidere di attuare.\n\nIn analogia con quanto fatto con l\u2019emergenza che abbiamo dovuto fronteggiare a seguito dell\u2019alluvione del settembre 2017, pensiamo che sia opportuno che anche il Comune di Livorno faccia la sua parte nel sostegno economico ai nostri concittadini pi\u00f9 colpiti dallo stato di emergenza.\n\nIn questo caso si tratterebbe di un contributo alle attivit\u00e0 culturali, turistiche e commerciali della nostra citt\u00e0 che dovrebbe essere pensato a partire dall\u2019esame dei criteri che il Governo disporr\u00e0 nel prossimo decreto (per un totale di 7,5 miliardi di euro), di concerto con la Regione Toscana, in un\u2019ottica di sussidiariet\u00e0 e di stretta collaborazione interistituzionale, al fine di elaborare eventuali iniziative a supporto e ad integrazione delle soluzioni proposte dal Governo e dalla nostra Regione.\n\nProponiamo che questo venga fatto, previa procedura ad evidenza pubblica e confronto con le categorie economiche, nonch\u00e9 con le sigle sindacali che tutelano i settori maggiormente colpiti. In questo stesso atto chiediamo inoltre di discutere di questi criteri, in tempi brevi, in una apposita seduta congiunta della seconda, terza e settima commissione.\n\n\u00c8 importante che si cominci a parlare di questo, trovando delle soluzioni concrete: pensiamo che sia questo ci\u00f2 che i cittadini si aspettano dalla politica.", "keywords": [], "meta_keywords": [""], "tags": [], "authors": [], "publish_date": "Sat Mar  7 05:58:55 2020", "summary": "", "article_html": "", "meta_description": "Sorgente (M5S): \"Contributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\"", "meta_lang": "", "meta_favicon": "https://livornopress.it/wp-content/themes/lp/favicon.png", "meta_data": {"description": "Sorgente (M5S): \"Contributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\"", "og": {"locale": "it_IT", "type": "article", "title": "Sorgente (M5S): \"Contributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\" - Livornopress - notizie livorno", "description": "Sorgente (M5S): \"Contributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\"", "url": "https://livornopress.it/sorgente-m5s-contributi-straordinari-da-parte-del-comune-alle-attivita-culturali-turistico-ricettive-e-commerciali-in-difficolta-a-causa-del-coronavirus", "site_name": "Livornopress", "updated_time": "2020-03-06T18:50:29+00:00", "image": {"identifier": "https://livornopress.it/wp-content/uploads/2019/06/stella-sorgente-consigliere-comunale-m5s-2.jpg", "secure_url": "https://livornopress.it/wp-content/uploads/2019/06/stella-sorgente-consigliere-comunale-m5s-2.jpg", "width": 975, "height": 650}}, "article": {"publisher": "https://www.facebook.com/Livorno-Press-800194083363883/", "section": "Cronaca", "published_time": "2020-03-07T05:58:55+00:00", "modified_time": "2020-03-06T18:50:29+00:00"}, "twitter": {"card": "summary", "description": "Sorgente (M5S): \"Contributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\"", "title": "Sorgente (M5S): \"Contributi straordinari da parte del Comune alle attivit\u00e0 culturali, turistico/ricettive e commerciali in difficolt\u00e0 a causa del Coronavirus\" - Livornopress - notizie livorno", "site": "@LivornoPress", "image": "https://livornopress.it/wp-content/uploads/2019/06/stella-sorgente-consigliere-comunale-m5s-2.jpg", "creator": "@livornopress"}, "generator": "WordPress 5.2", "viewport": "width=device-width, initial-scale=1.0"}, "canonical_link": "https://livornopress.it/sorgente-m5s-contributi-straordinari-da-parte-del-comune-alle-attivita-culturali-turistico-ricettive-e-commerciali-in-difficolta-a-causa-del-coronavirus"}