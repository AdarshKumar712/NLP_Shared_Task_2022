{"source_url": "https://web.archive.org", "url": "https://web.archive.org/web/20200425104349id_/https://fakty.interia.pl/pomorskie/news-gdynia-strzaly-i-nocny-poscig-za-kierowca-mercedesa,nId,4441108", "title": "Gdynia: Strza\u0142y i nocny po\u015bcig za kierowc\u0105 mercedesa", "top_image": "https://i.iplsc.com/-/0009UL42FO6SI59V-C411.jpg", "meta_img": "https://i.iplsc.com/-/0009UL42FO6SI59V-C411.jpg", "images": ["https://web.archive.org/i/interia_logo_b.svg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://i.iplsc.com/zdj-ilustracyjne/0009UL42FO6SI59V-C122-F4.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/-/0009UL42FO6SI59V-C411.jpg"], "movies": [], "text": "Pomorska policja poszukuje kierowcy mercedesa, kt\u00f3ry w nocy nie zatrzyma\u0142 si\u0119 do kontroli na ul. Morskiej w Gdyni. M\u0119\u017cczyzna porzuci\u0142 pojazd i uciek\u0142 do lasu.\n\nZdj\u0119cie Zdj. ilustracyjne /Damian Klamka/East News /East News\n\nJaros\u0142aw Bia\u0142y z Komendy Miejskiej Policji w Gdyni powiedzia\u0142 w \u015brod\u0119, \u017ce zdarzenie mia\u0142o miejsce oko\u0142o 2 w nocy.\n\nReklama\n\n\"Policyjny patrol na ul. Morskiej w Gdyni chcia\u0142 zatrzyma\u0107 do kontroli mercedesa\" - stwierdzi\u0142 Bia\u0142y. \"Kierowca na widok funkcjonariuszy zmieni\u0142 kierunek jazdy i zacz\u0105\u0142 ucieka\u0107\" - doda\u0142.\n\nKierowca skr\u0119ci\u0142 w ul. Zakr\u0119t do Oksywia i z Grab\u00f3wka zacz\u0105\u0142 jecha\u0107 w stron\u0119 Chyloni, a potem Pustek Cisowskich. Na ul. Zbo\u017cowej porzuci\u0142 auto i uciek\u0142 do lasu. W samochodzie zosta\u0142 24-letni pasa\u017cer - mieszkaniec Gdyni. Zosta\u0142 zatrzymany przez policj\u0119.\n\nStrza\u0142y w powietrze\n\nFunkcjonariusz, kt\u00f3ry goni\u0142 kierowc\u0119, odda\u0142 kilka ostrzegawczych strza\u0142\u00f3w w powietrze.\n\n\"Funkcjonariusz nie strzela\u0142 w kierunku uciekaj\u0105cego, ale w powietrze\" - zastrzeg\u0142 Bia\u0142y.\n\nObecnie trwaj\u0105 poszukiwania m\u0119\u017cczyzny. Policja zna dane kierowcy. Funkcjonariusze podejrzewaj\u0105, \u017ce m\u00f3g\u0142 by\u0107 pod wp\u0142ywem alkoholu lub narkotyk\u00f3w.\n\nZa ucieczk\u0119 przed funkcjonariuszami grozi mu do 5 lat pozbawienia wolno\u015bci.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Pomorska, policja, poszukuje, kierowcy, mercedesa, kt\u00f3ry, nocy, zatrzyma\u0142, kontroli, Morskiej, Gdyni, M\u0119\u017cczyzna, porzuci\u0142, pojazd, uciek\u0142", "twitter": {"description": "Pomorska policja poszukuje kierowcy mercedesa, kt\u00f3ry w nocy nie zatrzyma\u0142 si\u0119 do kontroli na ul. Morskiej w Gdyni. M\u0119\u017cczyzna porzuci\u0142 pojazd i uciek\u0142 do lasu.", "card": "summary_large_image"}, "Description": "Gdynia: Strza\u0142y i nocny po\u015bcig za kierowc\u0105 mercedesa - Pomorska policja poszukuje kierowcy mercedesa, kt\u00f3ry w nocy nie zatrzyma\u0142 si\u0119 do kontroli na ul. Morskiej w Gdyni. M\u0119\u017cczyzna porzuci\u0142 pojazd i uciek\u0142 do lasu.", "og": {"type": "article", "title": "Gdynia: Strza\u0142y i nocny po\u015bcig za kierowc\u0105 mercedesa", "description": "Kliknij i zobacz wi\u0119cej.", "image": "https://i.iplsc.com/-/0009UL42FO6SI59V-C411.jpg", "url": "https://fakty.interia.pl/pomorskie/news-gdynia-strzaly-i-nocny-poscig-za-kierowca-mercedesa,nId,4441108"}, "news_keywords": "fakty.interia.pl, wiadomo\u015bci lokalne, wiadomo\u015bci lokalne, polska, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/pomorskie/news-gdynia-strzaly-i-nocny-poscig-za-kierowca-mercedesa,nId,4441108"}