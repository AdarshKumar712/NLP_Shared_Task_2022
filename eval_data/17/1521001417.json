{"source_url": "https://web.archive.org", "url": "https://web.archive.org/web/20200810080948id_/https://fakty.interia.pl/polska/news-duda-w-pucku-popelniono-przestepstwo,nId,4326519", "title": "Duda w Pucku. Pope\u0142niono przest\u0119pstwo?", "top_image": "https://i.iplsc.com/-/0009TWAJ5MOLVMJS-C411.jpg", "meta_img": "https://i.iplsc.com/-/0009TWAJ5MOLVMJS-C411.jpg", "images": ["https://web.archive.org/i/interia_logo_b.svg", "https://i.iplsc.com/andrzej-duda-przemawia-na-terenie-portu-rybackiego-w-pucku/0009TWAJ5MOLVMJS-C122-F4.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://i.iplsc.com/-/0009TWAJ5MOLVMJS-C411.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem. Pisma zosta\u0142y przekazane do prokuratury w Pucku, kt\u00f3ra zajmie si\u0119 spraw\u0105.\n\nZdj\u0119cie Andrzej Duda przemawia na terenie Portu Rybackiego w Pucku / Adam War\u017cawa /PAP\n\nJak potwierdzi\u0142a PAP rzeczniczka prasowa Prokuratury Okr\u0119gowej w Gda\u0144sku Gra\u017cyna Wawryniuk, do gda\u0144skiej prokuratury trafi\u0142o kilka zawiadomie\u0144 od os\u00f3b prywatnych, kt\u00f3re ogl\u0105da\u0142y poniedzia\u0142kowe uroczysto\u015bci z udzia\u0142em Andrzeja Dudy w mediach.\n\nReklama\n\n\"Dokumenty zosta\u0142y przekazane do Prokuratury Rejonowej w Pucku\" - powiedzia\u0142a PAP prokurator Wawryniuk.\n\nTeraz prokuratura podejmie czynno\u015bci sprawdzaj\u0105ce i ma 30 dni na decyzj\u0119 o ewentualnym wszcz\u0119ciu \u015bledztwa.\n\nW poniedzia\u0142ek na Wybrze\u017cu go\u015bci\u0142 prezydent Andrzej Duda, kt\u00f3ry bra\u0142 udzia\u0142 w uroczysto\u015bciach 100-lecia Za\u015blubin Polski z morzem. Prezydent by\u0142 w Pucku, W\u0142adys\u0142awowie i Wejherowie. Jedynie obchody we W\u0142adys\u0142awowie mia\u0142y spokojny przebieg. W Pucku i Wejherowie dosz\u0142o do incydent\u00f3w.\n\nAndrzej Duda zosta\u0142 przywitany w Pucku okrzykami: \"k\u0142amca\", \"b\u0119dziesz siedzia\u0142\", \"Trybuna\u0142 Stanu\", \"republika banasiowa\" i \"przesta\u0144 \u0142ga\u0107\". W trakcie przem\u00f3wienia g\u0142owy pa\u0144stwa s\u0142ycha\u0107 by\u0142o gwizdy. Andrzej Duda nie zareagowa\u0142 na nie w \u017caden spos\u00f3b. Wed\u0142ug niekt\u00f3rych medi\u00f3w w t\u0142umie mo\u017cna by\u0142o te\u017c us\u0142ysze\u0107 wulgarne okrzyki.\n\nTego samego dnia w Wejherowie prezydenta przywita\u0142a grupa protestuj\u0105cych z transparentami: \"wyPAD 2020\", \"Konstytucja\" oraz \"Andrzej Duda wstyd narodu\". Na nagraniach z przem\u00f3wienia g\u0142owy pa\u0144stwa by\u0142o s\u0142ycha\u0107 gwizdy.\n\nW czwartek pos\u0142owie PiS z\u0142o\u017cyli w Sejmie projekt uchwa\u0142y pot\u0119piaj\u0105cej \"grup\u0119 chuligan\u00f3w\", jak okre\u015blili protestuj\u0105cych w poniedzia\u0142ek 10 lutego podczas pa\u0144stwowych uroczysto\u015bci w Pucku i Wejherowie. Ich zachowanie nazwali \"barbarzy\u0144skim\" i wymierzonym w autorytet polskiego pa\u0144stwa.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "gda\u0144skiej, prokuratury, trafi\u0142o, kilka, zawiadomie\u0144, zwi\u0105zku, obra\u017caniem, prezydenta, Andrzeja, Dudy, podczas, obchod\u00f3w, 100lecia, Za\u015blubin, Polski, morzem, Pisma, zosta\u0142y, przekazane, Pucku, kt\u00f3ra, zajmie", "twitter": {"description": "Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem. Pisma zosta\u0142y przekazane do prokuratury w Pucku, kt\u00f3ra zajmie si\u0119 spraw\u0105.", "card": "summary_large_image"}, "Description": "Duda w Pucku. Pope\u0142niono przest\u0119pstwo? - Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem. Pisma zosta\u0142y przekazane do prokuratury w Pucku, kt\u00f3ra zajmie si\u0119 spraw\u0105.", "og": {"type": "article", "title": "Incydent w Pucku. Zawiadomiono prokuratur\u0119", "description": "Kliknij i zobacz wi\u0119cej.", "image": "https://i.iplsc.com/-/0009TWAJ5MOLVMJS-C411.jpg", "url": "https://fakty.interia.pl/polska/news-duda-w-pucku-popelniono-przestepstwo,nId,4326519"}, "news_keywords": "fakty.interia.pl, polska, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/polska/news-duda-w-pucku-popelniono-przestepstwo,nId,4326519"}