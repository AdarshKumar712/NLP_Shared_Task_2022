{"source_url": "https://web.archive.org", "url": "https://web.archive.org/web/20220126171610id_/https://www.euractiv.pl/section/demokracja/news/sondaz-w-drugiej-turze-obaj-kandydaci-ida-leb-w-leb-kantar-duda-trzaskowski/", "title": "Sonda\u017c: W drugiej turze Duda i Trzaskowski id\u0105 \u201c\u0142eb w \u0142eb\u201d", "top_image": "https://www.euractiv.pl/wp-content/uploads/sites/6/2020/06/Andrzej-Duda-e1623694193998-800x450.jpg", "meta_img": "https://www.euractiv.pl/wp-content/uploads/sites/6/2020/06/Andrzej-Duda-e1623694193998-800x450.jpg", "images": ["https://www.euractiv.pl/wp-content/themes/euractiv/media/frontend/branding/logo_print.png", "https://www.euractiv.pl/wp-content/uploads/sites/6/2020/06/Andrzej-Duda-e1623694193998-800x450.jpg", "https://www.euractiv.pl/wp-content/themes/euractiv_pl/hooks/plmods/pl_logo.png", "https://www.euractiv.pl/wp-content/themes/euractiv/hooks/network/flags/17.png", "https://www.euractiv.pl/wp-content/themes/euractiv/hooks/network/flags/19.png", "https://www.euractiv.pl/wp-content/themes/euractiv/hooks/network/flags/8.png", "https://www.euractiv.pl/wp-content/themes/euractiv/hooks/network/flags/9.png", "https://www.euractiv.pl/wp-content/themes/euractiv/hooks/network/flags/2.png", "https://www.euractiv.pl/wp-content/themes/euractiv/hooks/network/flags/12.png", "https://www.euractiv.pl/wp-content/themes/euractiv/hooks/network/flags/3.png", "https://www.euractiv.pl/wp-content/themes/euractiv/hooks/network/flags/7.png", "https://www.euractiv.pl/wp-content/uploads/sites/6/2020/06/Slajd1-3-800x600.jpg", "https://www.euractiv.pl/wp-content/themes/euractiv/hooks/network/flags/10.png", "https://www.euractiv.pl/wp-content/themes/euractiv/hooks/network/flags/5.png", "https://www.euractiv.pl/wp-content/themes/euractiv/hooks/network/flags/4.png", "https://www.euractiv.pl/wp-content/themes/euractiv/hooks/network/flags/6.png", "https://www.euractiv.pl/wp-content/themes/euractiv/hooks/network/flags/11.png"], "movies": [], "text": "Wed\u0142ug najnowszego sonda\u017cu Kantar dla TVN24 w drugiej turze wybor\u00f3w prezydenckich r\u00f3\u017cnica mi\u0119dzy Andrzejem Dud\u0105 a kandydatem KO Rafa\u0142em Trzaskowskim jest minimalna \u2013 wynosi jedynie 0,7 punktu procentowego na korzy\u015b\u0107 staraj\u0105cego si\u0119 o reelekcj\u0119 prezydenta. Jednak a\u017c 9,9 proc. respondent\u00f3w odpowiedzia\u0142o \u201enie wiem\u201d.\n\nG\u0142osowanie w drugiej turze tegorocznych wybor\u00f3w prezydenckich odb\u0119dzie si\u0119 12 lipca.\n\nUczestnicy opublikowanego wczoraj p\u00f3\u017anym wieczorem badania znali ju\u017c wyniki exit poll z pierwszej tury wybor\u00f3w i wiedzieli, \u017ce do drugiej tury przechodz\u0105 kandydaci PiS i KO \u2013 Andrzej Duda i Rafa\u0142 Trzaskowski. Ten pierwszy mo\u017ce liczy\u0107 na 45,4 proc. g\u0142os\u00f3w, a drugi \u2013 na 44,7 proc.\n\nWybory prezydenckie: Andrzej Duda \u2013 43,67%. Rafa\u0142 Trzaskowski z 30,34% poparcia Andrzej Duda zosta\u0142 zwyci\u0119zc\u0105 I tury wybor\u00f3w prezydenckich z wynikiem 41,8 proc. Na drugim miejscu znalaz\u0142 si\u0119 Rafa\u0142 Trzaskowski, na kt\u00f3rego g\u0142os odda\u0142o 30,4 proc. wyborc\u00f3w.\n\nKantar przeprowadzi\u0142 ten sonda\u017c w niedziel\u0119 wieczorem na og\u00f3lnopolskiej, reprezentatywnej grupie 1513 pe\u0142noletnich os\u00f3b metod\u0105 mieszan\u0105 \u2013 za po\u015brednictwem wywiad\u00f3w telefonicznych i internetowych.\n\nIPSOS: Partyjne poparcie w pierwszej turze wybor\u00f3w prezydenckich 2020\n\nNie wiadomo na czyje poparcie mog\u0105 liczy\u0107 obaj kandydaci w wy\u015bcigu do prezydenckiego fotela, ale wiadomo jak roz\u0142o\u017cy\u0142o si\u0119 partyjne poparcie wyborc\u00f3w z zesz\u0142orocznych wybor\u00f3w parlamentarnych w pierwszej turze wybor\u00f3w 2020. Wyniki badania Ipsos dla TVP, TVN i Polsatu przedstawi\u0142 wczoraj wieczorem TVN24.\n\nWed\u0142ug IPSOS wyborcy PiS i Konfederacji z wybor\u00f3w parlamentarnych 2019 r. g\u0142osowali w pierwszej turze tegorocznych wybor\u00f3w prezydenckich przede wszystkim na kandydat\u00f3w swoich partii, wyborcy SLD w wi\u0119kszo\u015bci na kandydata KO Rafa\u0142a Trzaskowskiego, a ci, kt\u00f3rzy w zesz\u0142ym roku w og\u00f3le nie uczestniczyli w wyborach oraz ci, kt\u00f3rzy zadeklarowali poparcie dla innych partii tym razem zag\u0142osowali na kandydata niezale\u017cnego Szymona Ho\u0142owni\u0119.\n\nWyborcy, kt\u00f3rzy w wyborach parlamentarnych w 2019 r. oddali g\u0142os na PiS \u2013 podobnie jak ci, kt\u00f3rzy g\u0142osowali na Konfederacj\u0119, tym razem g\u0142osowali przede wszystkim na kandydat\u00f3w swoich ugrupowa\u0144. Wyborcy PiS w ogromnej wi\u0119kszo\u015bci \u2013 91,2 proc. \u2013 poparli Andrzeja Dud\u0119, a wyborcy Konfederacji (65,8 proc.) \u2013 Krzysztofa Bosaka. Natomiast elektorat KO odda\u0142 g\u0142os w niedzielnych wyborach prezydenckich na Rafa\u0142a Trzaskowskiego \u2013 79,7 proc. i Ho\u0142owni\u0119 \u2013 14,1 proc.\n\nKandydata KO Rafa\u0142a Trzaskowskiego poparli teraz w wi\u0119kszo\u015bci (44,1 proc.) tak\u017ce ci, kt\u00f3rzy oddali wtedy g\u0142os na SLD. Na kandydata Lewicy Roberta Biedronia g\u0142osowa\u0142o 21,2 proc. Zesz\u0142orocznych zwolennik\u00f3w Sojuszu, a na bezpartyjnego Szymona Ho\u0142owni\u0119 \u2013 19,8 proc.\n\nNatomiast najwi\u0119cej os\u00f3b wtedy nieg\u0142osuj\u0105cych oraz tych, kt\u00f3rzy zadeklarowali poparcie dla innych partii zag\u0142osowa\u0142o na Szymona Ho\u0142owni\u0119. Tymczasem poparcie \u00f3wczesnych wyborc\u00f3w PSL podzieli\u0142o si\u0119 teraz mi\u0119dzy lidera ludowc\u00f3w Kosiniaka-Kamysza (34,8 proc.) i Ho\u0142owni\u0119 (21,9 proc.).", "keywords": [], "meta_keywords": [""], "tags": [], "authors": [], "publish_date": "Mon Jun 29 06:44:36 2020", "summary": "", "article_html": "", "meta_description": "Wed\u0142ug najnowszego sonda\u017cu Kantar dla TVN24 w drugiej turze wybor\u00f3w prezydenckich\u00a0 r\u00f3\u017cnica mi\u0119dzy\u00a0 Andrzejem Dud\u0105 a Rafa\u0142em Trzaskowskim wynosi jedynie 0,7 punktu procentowego.", "meta_lang": "pl", "meta_favicon": "https://www.euractiv.pl/wp-content/themes/euractiv_pl/favicon.ico", "meta_data": {"viewport": "width=device-width", "robots": "max-snippet:160, max-image-preview:large", "googlebot-news": "max-snippet:160, max-image-preview:large", "googlebot": "max-snippet:160, max-image-preview:large", "description": "Wed\u0142ug najnowszego sonda\u017cu Kantar dla TVN24 w drugiej turze wybor\u00f3w prezydenckich\u00a0 r\u00f3\u017cnica mi\u0119dzy\u00a0 Andrzejem Dud\u0105 a Rafa\u0142em Trzaskowskim wynosi jedynie 0,7 punktu procentowego.", "twitter": {"card": "summary_large_image", "site": "@EurActivPoland", "title": "Sonda\u017c: W drugiej turze Duda i Trzaskowski id\u0105 \u201c\u0142eb w \u0142eb\u201d", "description": "Wed\u0142ug najnowszego sonda\u017cu Kantar dla TVN24 w drugiej turze wybor\u00f3w prezydenckich\u00a0 r\u00f3\u017cnica mi\u0119dzy\u00a0 Andrzejem Dud\u0105 a Rafa\u0142em Trzaskowskim wynosi jedynie 0,7 punktu procentowego.", "image": "https://www.euractiv.pl/wp-content/uploads/sites/6/2020/06/Andrzej-Duda-e1623694193998-800x450.jpg"}, "og": {"title": "Sonda\u017c: W drugiej turze Duda i Trzaskowski id\u0105 \u201c\u0142eb w \u0142eb\u201d", "url": "https://www.euractiv.pl/section/demokracja/news/sondaz-w-drugiej-turze-obaj-kandydaci-ida-leb-w-leb-kantar-duda-trzaskowski/", "type": "article", "site_name": "www.euractiv.pl", "image": {"identifier": "https://www.euractiv.pl/wp-content/uploads/sites/6/2020/06/Andrzej-Duda-e1623694193998-800x450.jpg", "alt": "https://www.euractiv.pl/section/demokracja/news/sondaz-w-drugiej-turze-obaj-kandydaci-ida-leb-w-leb-kantar-duda-trzaskowski/"}, "description": "Wed\u0142ug najnowszego sonda\u017cu Kantar dla TVN24 w drugiej turze wybor\u00f3w prezydenckich\u00a0 r\u00f3\u017cnica mi\u0119dzy\u00a0 Andrzejem Dud\u0105 a Rafa\u0142em Trzaskowskim wynosi jedynie 0,7 punktu procentowego."}, "article": {"published_time": "2020-06-29 06:44:36", "author": "Barbara Bodalska", "section": "Demokracja"}, "google-site-verification": "uZm0bDNXuqmXq0-F6bLEcD5bJMwKah2DuUURsGUCK7k", "msapplication-TileImage": "https://www.euractiv.pl/wp-content/uploads/sites/6/2017/03/cropped-ea_favicon_32x32-270x270.png"}, "canonical_link": "https://www.euractiv.pl/section/demokracja/news/sondaz-w-drugiej-turze-obaj-kandydaci-ida-leb-w-leb-kantar-duda-trzaskowski/"}