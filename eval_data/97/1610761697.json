{"source_url": "https://web.archive.org", "url": "https://web.archive.org/web/20200608194004id_/http://www.yeniasir.com.tr/ege/canakkale/2020/05/19/seytan-mantasi-gokceadada-goruntulendi", "title": "'\u015eeytan mantas\u0131' G\u00f6k\u00e7eada'da g\u00f6r\u00fcnt\u00fclendi", "top_image": "https://iaysr.tmgrup.com.tr/896fd1/780/411/0/74/1200/707?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881265823.jpeg", "meta_img": "https://iaysr.tmgrup.com.tr/896fd1/780/411/0/74/1200/707?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881265823.jpeg", "images": ["https://iysr.tmgrup.com.tr/site/v2/i/logo-yeniasir-252x52.png", "https://iysr.tmgrup.com.tr/site/v2/i/logo-yeniasir-white-190x39.png", "https://iysr.tmgrup.com.tr/site/v2/i/app-store.png", "https://iysr.tmgrup.com.tr/site/v2/i/yeniasir-ilan-com.png?v2", "https://iaysr.tmgrup.com.tr/06ecd9/0/0/0/0/800/495?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881315821.jpeg&mw=780", "https://iysr.tmgrup.com.tr/site/v2/i/sticky-menu.png", "https://iaysr.tmgrup.com.tr/1b2c33/0/0/0/0/1200/722?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881289728.jpeg&mw=780", "https://iaysr.tmgrup.com.tr/896fd1/780/411/0/74/1200/707?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881265823.jpeg", "https://iaysr.tmgrup.com.tr/84c80c/0/0/0/0/800/602?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881349510.jpeg&mw=780", "https://iysr.tmgrup.com.tr/site/v2/i/icon-mosque.png"], "movies": [], "text": "\u00c7anakkale'nin G\u00f6k\u00e7eada il\u00e7esinde dalg\u0131\u00e7lar, halk aras\u0131nda \"\u015feytan mantas\u0131\" olarak bilinen ve g\u00f6r\u00fcn\u00fcm\u00fcyle u\u00e7an bir yarasay\u0131 and\u0131ran \"mobula mobular\" t\u00fcr\u00fc vatozu g\u00f6r\u00fcnt\u00fcledi.\n\nEkibiyle k\u0131l\u0131\u00e7 bal\u0131\u011f\u0131 av\u0131 i\u00e7in Kalek\u00f6y Liman\u0131'na 5 mil a\u00e7\u0131kta dal\u0131\u015f yapan Selim Konya, yakla\u015f\u0131k 500 metre derinlikte \"\u015feytan mantas\u0131\" g\u00f6rerek kayda ald\u0131.\n\nAdadaki bir dal\u0131\u015f merkezinin y\u00f6neticili\u011fini y\u00fcr\u00fcten Konya, AA muhabirine, G\u00f6k\u00e7eada'n\u0131n deniz canl\u0131l\u0131\u011f\u0131 konusunda \u00e7ok \u00f6nemli bir b\u00f6lge oldu\u011funu s\u00f6yledi. Nisan ve may\u0131s aylar\u0131nda G\u00f6k\u00e7eada a\u00e7\u0131klar\u0131nda k\u0131l\u0131\u00e7 bal\u0131\u011f\u0131 av\u0131na \u00e7\u0131kt\u0131klar\u0131n\u0131 belirten Selim Konya, \u015f\u00f6yle devam etti:\n\n\"Bazen a\u00e7\u0131k denizde farkl\u0131 t\u00fcrdeki deniz canl\u0131lar\u0131yla kar\u015f\u0131la\u015fabiliyoruz. Bu t\u00fcrleri g\u00f6rd\u00fc\u011f\u00fcm\u00fcz zaman da seviniyoruz. Ge\u00e7en y\u0131l da buna benzer bir t\u00fcrle kar\u015f\u0131la\u015fm\u0131\u015ft\u0131k. Bu sene g\u00f6rd\u00fc\u011f\u00fcm\u00fcz de halk aras\u0131nda '\u015feytan mantas\u0131' olarak bilinen bir t\u00fcr. Yakla\u015f\u0131k 2 metre b\u00fcy\u00fckl\u00fc\u011f\u00fcnde bir canl\u0131yd\u0131. Bu canl\u0131lar\u0131 g\u00f6rd\u00fc\u011f\u00fcm\u00fczde hemen kay\u0131t alt\u0131na al\u0131yoruz. Bunlar bizi mutlu ediyor.\"\n\nKonya, bu canl\u0131lar\u0131n b\u00f6lgeye beslenmek i\u00e7in geldi\u011fini, k\u0131l\u0131\u00e7 bal\u0131\u011f\u0131n\u0131n da ayn\u0131 ama\u00e7la orada oldu\u011funu dile getirdi.\n\nYapt\u0131klar\u0131 ara\u015ft\u0131rmalarda, \"\u015feytan mantas\u0131n\u0131n\" nesli t\u00fckenme tehlikesi bulunan bir t\u00fcr oldu\u011funu \u00f6\u011frendiklerini aktaran Konya, \"Buna benzer t\u00fcrleri belgesellerde s\u00fcr\u00fc halinde \u00e7ok izledik ancak bu b\u00f6lgede tek tek rastlayabilmek g\u00fczel. Tabii bunlara herkes denk gelemiyor, \u015fansl\u0131 bal\u0131k\u00e7\u0131lar olarak bizlere denk geliyor diyebilirim. Bu konuda ger\u00e7ekten \u015fansl\u0131y\u0131z.\" dedi.\n\nSelim Konya, bir hafta \u00f6nce de bir fok bal\u0131\u011f\u0131na rastlad\u0131klar\u0131n\u0131 s\u00f6zlerine ekledi.\n\n\"KORUMA ALTINDAK\u0130 B\u0130R MANTA T\u00dcR\u00dcD\u00dcR\"\n\n\u00c7anakkale Onsekiz Mart \u00dcniversitesi (\u00c7OM\u00dc) Deniz Bilimleri ve Teknolojisi Fak\u00fcltesi Deniz Biyolojisi Ana Bilim Dal\u0131 \u00d6\u011fretim \u00dcyesi Prof. Dr. Sezginer Tun\u00e7er ise bu canl\u0131lar\u0131n korunma alt\u0131ndaki k\u0131k\u0131rdakl\u0131 bal\u0131k t\u00fcrlerinden oldu\u011funu bildirdi.\n\nLatince ismi \"mobula mobular\" olan bu bal\u0131klar\u0131n avlanmas\u0131n\u0131n yasak oldu\u011funu, T\u00fcrk dalg\u0131\u00e7 ve bal\u0131k\u00e7\u0131lar\u0131n bu konuda hassas davrand\u0131\u011f\u0131n\u0131 vurgulayan Tun\u00e7er, \"Maalesef daha \u00f6nceki y\u0131llarda bu t\u00fcrdeki deniz canl\u0131lar\u0131na y\u00f6nelik adeta bir katliam yap\u0131ld\u0131\u011f\u0131n\u0131 g\u00f6rmekteyiz. Bu \u00e7ok ac\u0131. Benzer g\u00f6r\u00fcnt\u00fclerin tekrarlanmamas\u0131n\u0131 umut ediyoruz. Denizdeki bu canl\u0131l\u0131\u011f\u0131 koruma alt\u0131nda tutmal\u0131y\u0131z.\" ifadelerini kulland\u0131.\n\nProf. Dr. Tun\u00e7er, mevsimsel ko\u015fullar gere\u011fi bug\u00fcnlerde b\u00f6lgede g\u00fcneyden kuzeye bal\u0131k g\u00f6\u00e7\u00fc ya\u015fand\u0131\u011f\u0131n\u0131 belirtti. G\u00f6k\u00e7eada a\u00e7\u0131klar\u0131nda manta g\u00f6r\u00fclmesini g\u00f6\u00e7 olay\u0131na ba\u011flayan Tun\u00e7er, \u015funlar\u0131 kaydetti:\n\n\"Mantalar\u0131n bu kadar kuzeyde g\u00f6r\u00fclmesi ilk defa oluyor diyebiliriz. Mobula mobular, ticari bir bal\u0131k t\u00fcr\u00fc de\u011fildir. Bunlar denizlerimizin ve biyolojik zenginli\u011fimizin birer par\u00e7as\u0131. Ayr\u0131ca \u00c7OM\u00dc Deniz M\u00fczesi'nde bir tanesini sergiliyoruz. Konuklar\u0131m\u0131za bu t\u00fcrlerin korunmas\u0131 gerekti\u011fi hakk\u0131nda da bilgi veriyoruz. Bu bal\u0131k planktonla beslenen bir canl\u0131. Y\u00fczeyde gezen, di\u015fleri olmayan k\u0131k\u0131rdakl\u0131 bir t\u00fcr. G\u00f6k\u00e7eada'da g\u00f6r\u00fcnt\u00fclenen t\u00fcr gen\u00e7 bir t\u00fcr. Yakla\u015f\u0131k 90 kilogram a\u011f\u0131rl\u0131\u011f\u0131nda oldu\u011funu tahmin ediyoruz. Ergin boyda olanlar\u0131 150 kilogram a\u011f\u0131rl\u0131\u011fa ula\u015fabilmekte.\"\n\nAA", "keywords": [], "meta_keywords": [""], "tags": ["Selim Konya", "\u015feytan mantas\u0131", "G\u00f6k\u00e7eada", "\u015eeytan mantas\u0131"], "authors": [], "publish_date": "Tue May 19 00:00:00 2020", "summary": "", "article_html": "", "meta_description": "", "meta_lang": "", "meta_favicon": "https://iysr.tmgrup.com.tr/site/v2/i/favicon.ico", "meta_data": {"viewport": "width=device-width, initial-scale=1", "Description": "\u00c7anakkale'nin G\u00f6k\u00e7eada il\u00e7esinde dalg\u0131\u00e7lar, halk aras\u0131nda \u015feytan mantas\u0131 olarak bilinen ve g\u00f6r\u00fcn\u00fcm\u00fcyle u\u00e7an bir yarasay\u0131 and\u0131ran mobula mobular t\u00fcr\u00fc...", "news_keywords": "G\u00f6k\u00e7eada,Selim Konya,\u00c7anakkale,\u00c7anakkale Onsekiz Mart \u00dcniversitesi,\u015feytan mantas\u0131,vatos bal\u0131\u011f\u0131", "twitter": {"card": "summary_large_image", "site": "@yeniasircomtr", "image": "https://iaysr.tmgrup.com.tr/896fd1/780/411/0/74/1200/707?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881265823.jpeg", "description": "Haberin devam\u0131...", "title": "'\u015eeytan mantas\u0131' G\u00f6k\u00e7eada'da g\u00f6r\u00fcnt\u00fclendi", "url": "https://www.yeniasir.com.tr/ege/canakkale/2020/05/19/seytan-mantasi-gokceadada-goruntulendi"}, "og": {"title": "'\u015eeytan mantas\u0131' G\u00f6k\u00e7eada'da g\u00f6r\u00fcnt\u00fclendi", "type": "article", "site_name": "Yeniasir", "description": "Uzunlu\u011fu 2 metreye yakla\u015fan ve g\u00f6r\u00fcn\u00fcm\u00fcyle u\u00e7an bir yarasay\u0131 and\u0131ran '\u015feytan mantas\u0131', k\u0131l\u0131\u00e7 bal\u0131\u011f\u0131 avlamak i\u00e7in adan\u0131n a\u00e7\u0131klar\u0131nda dal\u0131\u015f yapan Selim Konya ve ekibinin objektifine yans\u0131d\u0131", "image": {"identifier": "https://iaysr.tmgrup.com.tr/896fd1/780/411/0/74/1200/707?u=https://iysr.tmgrup.com.tr/2020/05/19/seytan-mantasi-gokceadada-goruntulendi-1589881265823.jpeg", "width": 780, "height": 411}, "url": "https://www.yeniasir.com.tr/ege/canakkale/2020/05/19/seytan-mantasi-gokceadada-goruntulendi"}, "apple-itunes-app": "app-id=553476196", "google-play-app": "app-id=com.turkuvaz.yeniasir", "fb": {"pages": 116267928408395}}, "canonical_link": "https://www.yeniasir.com.tr/ege/canakkale/2020/05/19/seytan-mantasi-gokceadada-goruntulendi"}