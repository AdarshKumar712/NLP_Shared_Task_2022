{"source_url": "https://www.medonet.pl", "url": "https://www.medonet.pl/koronawirus/to-musisz-wiedziec,testy-na-koronawirusa---genetyczne-i-immunologiczne--jak-dzialaja-,artykul,00608201.html", "title": "Testy na koronawirusa \u2013 genetyczne i immunologiczne. Jak dzia\u0142aj\u0105?", "top_image": "https://ocdn.eu/pulscms-transforms/1/4ZGktkpTURBXy8yNjkyZmExMTMwNWY0YzE4ZWUxZDBlNjVhZWU2ZDczZS5qcGeRkwXNBLDNAnM", "meta_img": "https://ocdn.eu/pulscms-transforms/1/4ZGktkpTURBXy8yNjkyZmExMTMwNWY0YzE4ZWUxZDBlNjVhZWU2ZDczZS5qcGeRkwXNBLDNAnM", "images": ["https://ocdn.eu/pulscms-transforms/1/CI6k9kpTURBXy9iNGU3NTMwMDA0N2NmMjRiYzIyYmY1MjBkN2YyNWM0NC5qcGeRkwXNAQTMkYGhMAE", "https://ocdn.eu/pulscms-transforms/1/s6rk9kpTURBXy80MGIwY2RjNWYyN2U2OGY0NzQ5NmQxOWE2NjBhMzA3MS5qcGeRlQLNAtAAwsOBoTAB", "https://ocdn.eu/pulscms-transforms/1/B5Ek9kpTURBXy9kYzY4NDYyYmYxNzViMzcwZmRjZjA0OTMwZTNiZGIzNi5qcGeRkwXNAQTMkYGhMAE", "https://ocdn.eu/pulscms-transforms/1/Hs1k9kpTURBXy9jYjY2NTI0YjIwZDgyNTlmYTFlZWMzNWMxNDhiNWQ3NS5wbmeRkwIAPIGhMAE", "https://ocdn.eu/pulscms-transforms/1/u7tk9kpTURBXy8yNjkyZmExMTMwNWY0YzE4ZWUxZDBlNjVhZWU2ZDczZS5qcGeSlQMAzLrNF1DNDR2TBc0C6c0BkIGhMAE", "https://ocdn.eu/pulscms-transforms/1/f2Pk9kpTURBXy9hMDBjODg1ZWRlNjdiNWE5MWIwNDU1YzViOTE2NzhiMS5qcGeRkwXNAQTMkYGhMAE", "https://ocdn.eu/pulscms-transforms/1/DNWk9kqTURBXy9hMDkzNGQxZjgxMThhZTM2YmY5MTQxYWNiZTgxNzBhZS5qcGVnkZMFzQEEzJGBoTAB", "https://ocdn.eu/pulscms-transforms/1/6--k9kpTURBXy8zMWRmNGE5MjAxZTkzMGE1YjA2NGUxYmM5Yzg5NzUyMS5qcGeRkwIAPIGhMAE", "data:image/png;base64,iVBORw0KGgoAAAANSUhEUgAAAAIAAAABCAQAAABeK7cBAAAAC0lEQVR42mNkAAIAAAoAAv/lxKUAAAAASUVORK5CYII=", "https://ocdn.eu/pulscms-transforms/1/nRCk9kpTURBXy9iOTU1YmFjYTMwZDllZDMxODA4YTU3MTY1MTFjZmUxNC5wbmeRkwIAPIGhMAE", "https://ocdn.eu/pulscms-transforms/1/_87k9kpTURBXy9hM2Y5OTIwNWQxYmIwNjNlZWRiZGFhZjU5MTM0YTYwMC5qcGeRkwXNAQTMkYGhMAE", "https://ocdn.eu/pulscms-transforms/1/_tsk9kpTURBXy82YjgwZDI5OWEwYzk4MDAzMmYzZjg3OThiNWQ3NTVmZi5wbmeRkwIAPIGhMAE", "https://ocdn.eu/pulscms-transforms/1/4ZGktkpTURBXy8yNjkyZmExMTMwNWY0YzE4ZWUxZDBlNjVhZWU2ZDczZS5qcGeRkwXNBLDNAnM", "https://ocdn.eu/pulscms-transforms/1/069k9kpTURBXy8yNTc0YTlkMWJjYTU5NDNmY2NjZGY2MGEyYWQ5MjMxZS5wbmeRkwIAPIGhMAE", "https://ocdn.eu/pulscms-transforms/1/ZMHk9kpTURBXy8xNTdhZTc5ODE1MGM1MzZjMjlmNzdiZTUwYTM4YjQ0Zi5wbmeRkwIAPIGhMAE", "https://ocdn.eu/medonet/images/fb_popup_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/nOnk9kpTURBXy85OThlMjY3ZTczNjBmZTVhY2M2OGQ2ZGM3NzgyMDhkMC5qcGeRkwXNAQTMkYGhMAE", "https://ocdn.eu/pulscms-transforms/1/mA-k9kpTURBXy8wZDA4MmE2N2Q1OGZkMWIxZjBiZDNmNmE0YmZlMmE0OS5qcGeRkwIAPIGhMAE", "https://ocdn.eu/medonet/images/honcode.png", "https://ocdn.eu/pulscms-transforms/1/GAkk9kpTURBXy84MTgwMGUzNzkxNGYzYjczYWQzZWI3OTZiMjhkYTI1Ny5qcGeRkwXNAQTMkYGhMAE", "https://ocdn.eu/pulscms-transforms/1/VbDk9kpTURBXy9lMjNkMTI5ZjA4YjNiZDFmODk0NzM1ZjhjZmNjNjVkMS5qcGeRkwU3N4GhMAE", "https://ocdn.eu/pulscms-transforms/1/HHrk9kpTURBXy83MmM2NmM4YTE0NDJhMzI0Y2JlMTNhN2VhYWIzMWY0OC5qcGeRkwUeHoGhMAE", "https://ocdn.eu/pulscms-transforms/1/2R5k9kpTURBXy9iM2U2NjQ1NmU2MjM2ZGZiYzNlNTUwNzgyOTM1NTFiMy5qcGeRkwXNAQTMkYGhMAE", "https://ocdn.eu/medonet/images/bell.svg", "https://ocdn.eu/pulscms-transforms/1/o8yk9kpTURBXy80YzEyZjgwMWE1NmYzZjcyNTVlYTQ5OGU3MzJhMTg3MS5qcGeRkwIAPIGhMAE", "https://ocdn.eu/pulscms-transforms/1/AgXk9kpTURBXy8zNTJiODNiNzM1ZGUzMTkxOWNlYWNjOTEzNmE3NTdmZi5qcGeRkwIAPIGhMAE", "https://ocdn.eu/pulscms-transforms/1/jjXk9kpTURBXy8wMmNhMjQ1M2VkNmU3MmQyOTliNTQ1ZmI5NmIxNmM2My5qcGeRkwXNAQTMkYGhMAE", "https://ocdn.eu/pulscms-transforms/1/u6Lk9kpTURBXy82NjA4ZmRmNTJjZDM0ZjczOWRkMTcyZTZiZGFjNzE5MS5qcGeRkwIAPIGhMAE", "https://ocdn.eu/pulscms-transforms/1/bqSk9kpTURBXy9lNGU2N2M0ZThhOGRjZWMzM2Y2YWQ3M2UzYjM2MTAzNC5qcGeRkwXNAQTMkYGhMAE"], "movies": [], "text": "Jak wykrywa si\u0119 koronawirusa SARS-CoV-2?\n\nZe wzgl\u0119du na ci\u0105g\u0142e rozprzestrzenianie si\u0119 infekcji koronawirusem SARS-CoV-2 nie ustaje konieczno\u015b\u0107 monitorowania sytuacji epidemiologicznej w zagro\u017conych rejonach. WHO w swoich rekomendacjach zaleca robienie test\u00f3w na podstawie przes\u0142anek klinicznych i epidemiologicznych, z uwzgl\u0119dnieniem prawdopodobie\u0144stwa wyst\u0105pienia tej w\u0142a\u015bnie infekcji.\n\nDo wykrywania koronawirusa wywo\u0142uj\u0105cego chorob\u0119 COVID-19 wykorzystuje si\u0119 badania genetyczne oraz immunologiczne (serologiczne). Przeprowadzenie test\u00f3w wymaga specjalistycznego sprz\u0119tu, kt\u00f3ry mo\u017ce obs\u0142ugiwa\u0107 odpowiednio przeszkolony personel, a tak\u017ce przestrzegania szczeg\u00f3lnych \u015brodk\u00f3w bezpiecze\u0144stwa. Oznacza to, \u017ce mo\u017cliwo\u015b\u0107 przeprowadzenia analizy pr\u00f3bek jest ograniczona do konkretnych laboratori\u00f3w. W Polsce testy wykonuje si\u0119 g\u0142\u00f3wnie w sytuacjach, gdy pojawiaj\u0105 si\u0119 ku temu odpowiednie przes\u0142anki.\n\nU os\u00f3b, u kt\u00f3rych podejrzewa si\u0119 zaka\u017cenie koronawirusem, mog\u0105 wyst\u0105pi\u0107 r\u00f3wnie\u017c infekcje wsp\u00f3\u0142istniej\u0105ce. Znaczy to, \u017ce czasem r\u00f3wnolegle trzeba wykona\u0107 testy na koronawirusa oraz pod k\u0105tem innych patogen\u00f3w powoduj\u0105cych choroby uk\u0142adu oddechowego.\n\nSprawd\u017a: Jeszcze nigdy w Polsce nie zrobiono tak du\u017co test\u00f3w na koronawirusa\n\nTesty genetyczne na koronawirusa\n\nPodstawowym testem zalecanym przez WHO w celu wykrycia infekcji koronawirusem jest badanie laboratoryjne technik\u0105 NAAT (technika amplifikacji kwasu nukleinowego). Przyk\u0142ad takiego badania to procedura wykonana metod\u0105 RT-PCR. Bez zag\u0142\u0119biania si\u0119 w szczeg\u00f3\u0142y, jest to test genetyczny, kt\u00f3ry pozwala na wykrycie RNA wirusa w pr\u00f3bce pobranej od pacjenta. Ca\u0142a procedura jest do\u015b\u0107 skomplikowana i wymaga czasu.\n\nDo badania od pacjenta pobiera si\u0119 pr\u00f3bk\u0119 plwociny lub wymazu nosowo-gard\u0142owego, ale czasem wskazane mo\u017ce by\u0107 r\u00f3wnie\u017c badanie krwi, stolca lub moczu. Testy NAAT na koronawirusa wykazuj\u0105 wysok\u0105 skuteczno\u015b\u0107, jednak czasem konieczne jest powt\u00f3rne badanie w celu potwierdzenia wyniku.\n\nTesty immunologiczne na koronawirusa\n\nPomocniczo w procesie monitorowania epidemii koronawirusa stosuje si\u0119 r\u00f3wnie\u017c testy immunologiczne. Przydatne okazuj\u0105 si\u0119 testy serologiczne, kt\u00f3re s\u0142u\u017c\u0105 do wykrywania przeciwcia\u0142 zwalczaj\u0105cych koronawirusy. Wykonuje si\u0119 je poprzez analiz\u0119 surowicy krwi pobranej od pacjenta.\n\nTesty serologiczne stosuje si\u0119 jako metod\u0119 wspomagaj\u0105c\u0105 w celu monitorowania sytuacji epidemiologicznej, ale mo\u017cna je wykona\u0107 szybciej i mniejszym nak\u0142adem \u015brodk\u00f3w ni\u017c badania genetyczne. Ta metoda diagnostyczna ma ograniczon\u0105 czu\u0142o\u015b\u0107, ale wci\u0105\u017c trwaj\u0105 prace nad jej ulepszaniem, poniewa\u017c jest przydatna podczas monitorowaniu zaka\u017cenia.\n\nNa temat stosowania test\u00f3w serologicznych w diagnostyce koronawirusa SARS-CoV-2 wypowiedzia\u0142a si\u0119 Katarzyna Dzier\u017canowska-Fangrat, konsultantka krajowa w dziedzinie mikrobiologii lekarskiej:\n\nZ uwagi na niewystarczaj\u0105c\u0105 ilo\u015b\u0107 danych dotycz\u0105cych m.in. dynamiki odpowiedzi immunologicznej na zaka\u017cenie oraz warto\u015bci diagnostycznej dost\u0119pnych test\u00f3w do wykrywania przeciwcia\u0142 w klasie IgM/IgG (w tym: czu\u0142o\u015bci, swoisto\u015bci, warto\u015bci predykcyjnej dodatniej i warto\u015bci predykcyjnej ujemnej), aktualnie nie zaleca si\u0119 stosowania test\u00f3w serologicznych w celach diagnostycznych.\n\nW przes\u0142anym 18 maja li\u015bcie do Krajowej Rady Diagnost\u00f3w Laboratoryjnych podkre\u015bli\u0142a te\u017c, \u017ce trwaj\u0105 prace nad testem serologicznym, kt\u00f3ry b\u0119dzie wykrywa\u0142 przeciwcia\u0142a IgM/IgG dla koronawirusa SARS-CoV-2. Badanie ma pe\u0142ni\u0107 funkcj\u0119 kliniczno-kontroln\u0105, a jego opracowaniem zajmuje si\u0119 CDC. Nie bez znaczenia jest te\u017c fakt, \u017ce diagnostyka serologiczna wi\u0105\u017ce si\u0119 z ryzykiem reakcji krzy\u017cowych z innymi ludzkimi beta-koronawirusami. Do potwierdzenia przypadk\u00f3w zaka\u017ce\u0144 COVID-19 nale\u017cy zatem wykorzystywa\u0107 testy molekularne (NAAT). Do tej pory stan wiedzy ani rekomendacje na temat diagnostyki SARS-CoV-2 nie uleg\u0142y zmianie.\n\nRedakcja poleca:\n\nMasz pytanie o koronawirusa? Wy\u015blij je na adres: koronawirus@medonet.pl. Codziennie aktualizowan\u0105 list\u0119 odpowiedzi znajdziesz TUTAJ: Koronawirus - najcz\u0119stsze pytania i odpowiedzi.", "keywords": [], "meta_keywords": ["COVID-19", "koronawirus", "epidemia", "badania immunologiczne", "badania diagnostyczne", "koronawirusy", "pandemia", "choroby wirusowe", "choroby zaka\u017ane", "infekcje wirusowe", "choroby przenoszone przez wirusy"], "tags": [], "authors": ["Materia\u0142y Prasowe", "Materia\u0142 Prasowy", "Joanna Goldberg", "Zbigniew Wojtasi\u0144ski", "Pap"], "publish_date": null, "summary": "", "article_html": "", "meta_description": "Testy os\u00f3b, kt\u00f3re mog\u0105 by\u0107 zaka\u017cone koronawirusem SARS-CoV-2 to podstawowe narz\u0119dzie ograniczania rozprzestrzeniania si\u0119 epidemii. Badania wykorzystywane w celu wykrywania koronawirusa SARS-CoV-2 to przede wszystkim, zgodnie z zalecaniami WHO, testy genetyczne metod\u0105 RT-PCR, a pomocniczo r\u00f3wnie\u017c testy immunologiczne. Na czym polegaj\u0105 oba narz\u0119dzia i czym si\u0119 r\u00f3\u017cni\u0105?", "meta_lang": "pl", "meta_favicon": "//ocdn.eu/ucs/static/medonet/406ef96d68121ed982636a0cd22ecf3a/images/favicon.ico", "meta_data": {"og": {"image": "https://ocdn.eu/pulscms-transforms/1/4ZGktkpTURBXy8yNjkyZmExMTMwNWY0YzE4ZWUxZDBlNjVhZWU2ZDczZS5qcGeRkwXNBLDNAnM", "type": "Article", "site_name": "medonet.pl", "title": "Testy na koronawirusa \u2013 genetyczne i immunologiczne. Jak dzia\u0142aj\u0105?", "description": "Testy os\u00f3b, kt\u00f3re mog\u0105 by\u0107 zaka\u017cone koronawirusem SARS-CoV-2 to podstawowe narz\u0119dzie ograniczania rozprzestrzeniania si\u0119 epidemii. Badania wykorzystywane w celu wykrywania koronawirusa SARS-CoV-2 to przede wszystkim, zgodnie z zalecaniami WHO, testy genetyczne metod\u0105 RT-PCR, a pomocniczo r\u00f3wnie\u017c testy immunologiczne. Na czym polegaj\u0105 oba narz\u0119dzia i czym si\u0119 r\u00f3\u017cni\u0105?", "url": "https://www.medonet.pl/koronawirus/to-musisz-wiedziec,testy-na-koronawirusa---genetyczne-i-immunologiczne--jak-dzialaja-,artykul,00608201.html"}, "decorator": "articleDecorator", "keywords": "COVID-19,koronawirus,epidemia,badania immunologiczne,badania diagnostyczne,koronawirusy,pandemia,choroby wirusowe,choroby zaka\u017ane,infekcje wirusowe,choroby przenoszone przez wirusy", "description": "Testy os\u00f3b, kt\u00f3re mog\u0105 by\u0107 zaka\u017cone koronawirusem SARS-CoV-2 to podstawowe narz\u0119dzie ograniczania rozprzestrzeniania si\u0119 epidemii. Badania wykorzystywane w celu wykrywania koronawirusa SARS-CoV-2 to przede wszystkim, zgodnie z zalecaniami WHO, testy genetyczne metod\u0105 RT-PCR, a pomocniczo r\u00f3wnie\u017c testy immunologiczne. Na czym polegaj\u0105 oba narz\u0119dzia i czym si\u0119 r\u00f3\u017cni\u0105?", "title": "Testy na koronawirusa \u2013 genetyczne i immunologiczne. Jak dzia\u0142aj\u0105?", "X-UA-Compatible": "IE=edge,chrome=1", "fb": {"app_id": 1103947469634970}, "viewport": "user-scalable=yes, width=device-width, maximum-scale=1", "DC.Identifier": "7f361505-2888-4aaf-88dd-08142a35a13f"}, "canonical_link": "https://www.medonet.pl/koronawirus/to-musisz-wiedziec,testy-na-koronawirusa---genetyczne-i-immunologiczne--jak-dzialaja-,artykul,00608201.html"}