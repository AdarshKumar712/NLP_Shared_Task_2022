{"source_url": "https://web.archive.org", "url": "https://web.archive.org/web/20200903031036id_/https://www.lastampa.it/economia/2020/05/01/news/elon-musk-le-azioni-di-tesla-sono-troppo-care-il-titolo-crolla-in-borsa-1.38794042", "title": "Elon Musk: \u201cLe azioni di Tesla sono troppo care\u201d, e il titolo crolla in Borsa", "top_image": "https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "meta_img": "https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "images": ["https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "https://www.gelestatic.it/thimg/unsafe/290x163/smart/https://www.repstatic.it/video/photo/2020/08/31/727282/727282-thumb-full-modella_01092020.jpg", "https://www.gelestatic.it/thimg/unsafe/290x163/smart/https://www.repstatic.it/video/photo/2020/09/02/727556/727556-thumb-full-molestia_ragazza020920teo.jpg", "https://www.gelestatic.it/thimg/unsafe/290x163/smart/https://www.repstatic.it/video/photo/2020/09/01/727471/727471-thumb-full-0109_auto_volante.jpg", "https://www.gelestatic.it/thimg/epPFU69wL--FAQD9SLZBTyUGKkY=/290x163/smart/https%3A//www.lastampa.it/image/contentid/policy%3A1.39259051%3A1599051630/arcaplanet.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D85ea698", "https://www.gelestatic.it/thimg/haegbyL8UsuaTTmB-8PqgBOg-1A=/290x163/smart/https%3A//www.lastampa.it/image/contentid/policy%3A1.39259209%3A1599055806/tecnologia.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D71eb452", "https://www.gelestatic.it/thimg/2FSYj0quFMqRXUrRlST6kySrXRU=/fit-in/960x540/https%3A//www.lastampa.it/image/contentid/policy%3A1.38794041%3A1588363281/afp_xix_20200501_202026_006726.JPG%3Ff%3Ddetail_558%26h%3D720%26w%3D1280%26%24p%24f%24h%24w%3D02ab6f4", "https://www.gelestatic.it/thimg/xe-UreDpmwXVUCl0tEFuUGEFPZg=/290x163/smart/https%3A//www.lastampa.it/image/contentid/policy%3A1.39259964%3A1599074076/reuters_xix_20200901_091404_002127.JPG%3Ff%3Ddetail_558%26h%3D720%26w%3D1280%26%24p%24f%24h%24w%3D6e56f37", "https://www.gelestatic.it/thimg/Hyl9fZHKhRUZDcaE_HreT_fDhbc=/290x163/smart/https%3A//www.lastampa.it/image/contentid/policy%3A1.39258008%3A1599023587/comp.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D3cb919b", "https://www.gelestatic.it/cless/common/2018-v1/img/lazy.png"], "movies": [], "text": "Le azioni Tesla hanno accusato perdite fino al 13% dopo che il patron della compagnia, Elon Musk, ha scritto su Twitter che i titoli dell'azienda erano \"troppo cari\". Una mossa che ha lasciato perplessi gli investitori, pur abituati ai bizzarri exploit sui social dell'imprenditore.\n\nTesla stock price is too high imo \u2014 Elon Musk (@elonmusk) May 1, 2020\n\nA far sorgere dubbi sull'attuale stato di salute psichica di Musk, che in passato aveva avuto un esaurimento nervoso legato all'abuso di Ambien, un farmaco contro l'insonnia, era stato inoltre un ulteriore tweet nel quale il boss di SpaceX aveva annunciato che si sarebbe liberato di tutti i suoi beni materiali, inclusa la propria abitazione. A quanto riporta il Wall Street Journal, Musk avrebbe chiarito che il suo tweet non era uno scherzo e non era concordato con la compagnia. In tal caso, il manager avrebbe violato l'accordo con la Sec, l'autorit\u00e0 di Borsa statunitense, in base al quale Musk avrebbe concordato con il board di Tesla qualsiasi post sui social network riguardasse la compagnia.\n\nI am selling almost all physical possessions. Will own no house. \u2014 Elon Musk (@elonmusk) May 1, 2020\n\nTale intesa si era resa necessaria dopo che, nell'agosto 2018, l'istrionico imprenditore aveva annunciato su Twitter il delisting di Tesla, che sarebbe stata poi ceduta ai sauditi, cosa non verificatasi. Se le intemperanze verbali di Musk sono ormai proverbiali, \u00e8 per\u00f2 tutt'altro da escludere che l'intemerata odierna abbia una sua logica: ovvero far abbassare il prezzo delle azioni in misura sufficiente da consentirgli di riacquistarne nei prossimi giorni, dal momento che negli ultimi 12 mesi la capitalizzazione di mercato del costruttore di auto elettriche americano ha segnato un incremento dell'87%.\n\nDi ieri \u00e8 un\u2019altra polemica, questa volta sul coronavirus. Nei commenti agli analisti dopo i risultati finanziari di Tesla , Musk ha definito \"fascista\" lo \u201cshelter in place\u201d, l\u2019isolamento in casa richiesto dall\u2019amministrazione Trump per rallentare la diffusione della pandemia. \"Questo non \u00e8 democratico, questa non \u00e8 libert\u00e0\". Ridate alla gente la loro maledetta libert\u00e0\", ha detto Musk. Tesla si era inizialmente opposta alle indicazioni delle autorit\u00e0 californiane, che chiedevano la chiusura dell\u2019impianto nella Bay Area, fino a quando, il 19 marzo, non ha accettato di sospendere la produzione. Ciononostante, mercoled\u00ec Tesla ha riportato per il terzo trimestre di fila risultati positivi. \"L\u2019isolamento domestico, o meglio, tener prigionieri con la forza i cittadini nelle loro case contro tutti i loro diritti costituzionali, a mio parere, \u00e8 in contrasto con la libert\u00e0 delle persone con il motivo per cui tanti sono venuti in America o hanno costruito questo paese\", ha detto Musk, chiarendo che il suo \u00e8 un punto di vista personale. \"Quetsa situazione causer\u00e0 un grande danno, non solo a Tesla, ma a qualsiasi societ\u00e0\". E mentre Tesla resister\u00e0 alla tempesta, ci sono molte piccole aziende che non lo faranno\", ha concluso.", "keywords": [], "meta_keywords": [""], "tags": [], "authors": ["Walter Passerini", "Sandra Riccio"], "publish_date": "Fri May  1 00:00:00 2020", "summary": "", "article_html": "", "meta_description": "Ieri il Ceo dell\u2019azienda di auto elettriche aveva definito su Twitter \u201cfasciste\u201d le misure contro la pandemia, oggi annuncia di voler vendere tutti i suoi beni. E sorgono subbi sul suo stato di salute", "meta_lang": "it", "meta_favicon": "https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "Ieri il Ceo dell\u2019azienda di auto elettriche aveva definito su Twitter \u201cfasciste\u201d le misure contro la pandemia, oggi annuncia di voler vendere tutti i suoi beni. E sorgono subbi sul suo stato di salute", "title": "Elon Musk: \u201cLe azioni di Tesla sono troppo care\u201d, e il titolo crolla in Borsa - La Stampa - Ultime notizie di cronaca e news dall'Italia e dal mondo", "thumb": "https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "siteBrand": "La Stampa - Ultime notizie di cronaca e news dall'Italia e dal mondo", "siteLabel": "La Stampa - Ultime notizie di cronaca e news dall'Italia e dal mondo", "editions": "novara,cuneo,verbano-cusio-ossola,vercelli,asti,roma,biella,torino,milano,alessandria,savona,aosta,imperia-sanremo", "tags": "elon musk,coronavirus", "twitter": {"card": "summary_large_image", "site": "@LaStampa", "title": "Elon Musk: \u201cLe azioni di Tesla sono troppo care\u201d, e il titolo crolla in Borsa", "description": "Ieri il Ceo dell\u2019azienda di auto elettriche aveva definito su Twitter \u201cfasciste\u201d le misure contro la pandemia, oggi annuncia di voler vendere tutti i suoi beni. E sorgono subbi sul suo stato di salute", "image": "https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "url": "https://www.lastampa.it/economia/2020/05/01/news/elon-musk-le-azioni-di-tesla-sono-troppo-care-il-titolo-crolla-in-borsa-1.38794042"}, "fb": {"app_id": 869207869794513}, "og": {"site_name": "lastampa.it", "type": "article", "title": "Elon Musk: \u201cLe azioni di Tesla sono troppo care\u201d, e il titolo crolla in Borsa", "description": "Ieri il Ceo dell\u2019azienda di auto elettriche\u00a0aveva definito su Twitter\u00a0\u201cfasciste\u201d\u00a0le misure\u00a0contro la pandemia, oggi annuncia di voler vendere tutti i\u00a0suoi beni. E sorgono subbi sul suo\u00a0stato di salute", "image": "https://www.lastampa.it/image/contentid/policy:1.38794041:1588363281/afp_xix_20200501_202026_006726.JPG?f=detail_558&h=720&w=1280&$p$f$h$w=02ab6f4", "url": "https://www.lastampa.it/economia/2020/05/01/news/elon-musk-le-azioni-di-tesla-sono-troppo-care-il-titolo-crolla-in-borsa-1.38794042"}, "article": {"published_time": "2020-05-01T22:01+0200", "modified_time": "2020-05-01T22:01+0200", "publisher": "http://www.facebook.com/lastampa.it"}, "format-detection": "telephone=no"}, "canonical_link": "https://www.lastampa.it/economia/2020/05/01/news/elon-musk-le-azioni-di-tesla-sono-troppo-care-il-titolo-crolla-in-borsa-1.38794042"}