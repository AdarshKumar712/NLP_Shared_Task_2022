{"source_url": "https://web.archive.org", "url": "https://web.archive.org/web/20220111041430id_/https://www.dw.com/pl/niemiecka-prasa-o-rz%C4%85dach-w-turyngii-utrata-zaufania-i-wiarygodno%C5%9Bci/a-52283977?maca=pol-rss-pol-press-3289-xml-mrss", "title": "Niemiecka prasa o rz\u0105dach w Turyngii: utrata zaufania i wiarygodno\u015bci", "top_image": "https://static.dw.com/image/52275228_6.jpg", "meta_img": "https://static.dw.com/image/52275228_6.jpg", "images": ["https://web.archive.org/cssi/dwlogo-print.gif", "https://static.dw.com/image/17052536_301.jpg", "https://static.dw.com/image/19212810_301.jpg", "https://static.dw.com/image/52265810_301.jpg", "https://logs1242.xiti.com/hit.xiti?s=510544&s2=23&p=START::Prasa::Niemiecka+prasa+o+rz%C4%85dach+w+Turyngii%3A+utrata+zaufania+i+wiarygodno%C5%9Bci+&di=&an=&ac=&x1=1&x2=23&x3=52283977&x4=11397&x6=&x7=http%3A%2F%2Fwww.dw.com%2Fpl%2Fniemiecka-prasa-o-rz%C4%85dach-w-turyngii-utrata-zaufania-i-wiarygodno%C5%9Bci%2Fa-52283977&x8=pol-rss-pol-press-3289-xml-mrss&x9=20200207&x13=1&x14=&x15=19990022&x16=null&x17=&x18=&x20=", "https://static.dw.com/image/52275228_6.jpg", "https://static.dw.com/image/52275228_303.jpg", "https://www.facebook.com/tr?id=157204581336210&ev=PageView&noscript=1"], "movies": [], "text": "\u201eFrankfurter Rundschau\" komentuje:\n\n\u201ePremier Turyngii Thomas Kemmerich ust\u0105pi\u0142 dzie\u0144 po swoim wyborze. Czy wszystko jest zatem w porz\u0105dku? Nie, i d\u0142ugo jeszcze nie b\u0119dzie. Jego decyzja otwiera wprawdzie drog\u0119 nowym wyborom, jednak CDU i FDP musz\u0105 wyja\u015bni\u0107 sw\u00f3j stosunek do skrajnie prawicowej AfD, musz\u0105 jednoznacznie zamkn\u0105\u0107 flank\u0119 po swojej prawej stronie i przestrzega\u0107 tego w przysz\u0142o\u015bci. Z\u0142amaniem tabu wybrali nie tylko po raz pierwszy w historii Republiki Federalnej premiera dzi\u0119ki g\u0142osom faszyst\u00f3w. Zniszczyli te\u017c wiele zaufania i wprowadzili wiele niepewno\u015bci w i tak ju\u017c niespokojnych czasach. Krok Kemmericha nie cofa tego wszystkiego. Zw\u0142aszcza, \u017ce zosta\u0142 do tego zmuszony presj\u0105 z zewn\u0105trz i przez szefa FDP Christiana Lindnera. Wiarygodno\u015b\u0107 to co\u015b innego\".\n\n\u201eFrankfurter Allgemeine Zeitung\" pisze, \u017ce \u201eRepublice Erfurckiej, kt\u00f3ra niczym widmo kr\u0105\u017cy\u0142a po kraju, nie by\u0142o dane d\u0142ugie \u017cycie. Wniosek o jej rozwi\u0105zanie ju\u017c jest. W momencie, kiedy AfD z pomoc\u0105 CDU w Turyngii stworzy\u0142a figur\u0119 premiera FDP Kemmericha, ju\u017c j\u0105 spali\u0142a\u201d. Ugaszenie \u201epo\u017caru w Erfurcie\u201d nie odpowiada jeszcze w pe\u0142ni na kluczowe pytanie CDU o jej stosunek do AfD \u2013 uwa\u017ca FAZ. Pytanie to b\u0119dzie powraca\u0107 tak d\u0142ugo, jak d\u0142ugo konkurent po prawej stronie b\u0119dzie czynnikiem politycznym \u2013 czytamy.\n\n\u201eSueddeutsche Zeitung\" uwa\u017ca, \u017ce CDU i FDP b\u0119d\u0105 jeszcze d\u0142ugo odczuwa\u0107 t\u0119 afer\u0119 na szczeblu federalnym, je\u015bli nie skoryguj\u0105 tego feralnego dnia szybko i jasno. O wiele trudniej b\u0119dzie teraz po nast\u0119pnych wyborach do Bundestagu utworzy\u0107 rz\u0105d z chadek\u00f3w i Zielonych. \u201eNawet pragmatyczni Zieloni mogliby sta\u0107 si\u0119 nieufni, po tym jak CDU w Turyngii sprawi\u0142a wra\u017cenie, \u017ce prawdopodobnie toleruje przyzwolenie ze strony AfD. Najwi\u0119kszym niebezpiecze\u0144stwem jest jednak to, \u017ce wyborcy tzw. partii obywatelskich odwracaj\u0105 si\u0119 od swoich rzekomych reprezentant\u00f3w. FDP i CDU zdradzi\u0142y w Erfurcie nie tylko warto\u015bci, ale i tych swoich wyborc\u00f3w, dla kt\u00f3rych te warto\u015bci naprawd\u0119 co\u015b znacz\u0105\u201d \u2013 pisze monachijski dziennik.\n\n\u201eDie Welt\" skupia si\u0119 na strukturach chadecji. \u201eW CDU z funkcjonuj\u0105cym kierownictwem partii, szef landowych struktur nie potraktowa\u0142by nonszalancko zapowiedzi szefowej partii, by nie popiera\u0107 kandydata FDP. Teraz pytanie, kt\u00f3re jak nigdy dot\u0105d k\u0142adzie cie\u0144 na Annegret Kramp-Karrenbauer, brzmi: czy jest t\u0105 w\u0142a\u015bciw\u0105 (szefow\u0105) dla CDU?\u201d\n\nTygodnik \u201eZeit\" w swoim wydaniu internetowym zaznacza, \u017ce dzisiejsza demokracja, pomimo swoich wszystkich s\u0142abo\u015bci, okaza\u0142a si\u0119 bardzo silna. \u201ePresji, kt\u00f3r\u0105 odczu\u0142 Kemmerich \u2013 medialnie, politycznie, ze strony ulicy \u2013 nie mo\u017cna by\u0142o d\u0142u\u017cej ni\u017c jeden dzie\u0144 ignorowa\u0107. Okaza\u0142o si\u0119 te\u017c, jak beznadziejna jest pr\u00f3ba tworzenia rz\u0105du, kiedy kto\u015b wybrany zosta\u0142 wi\u0119kszo\u015bci\u0105, za kt\u00f3r\u0105 powinien si\u0119 wstydzi\u0107. A je\u015bli od tego zaczyna si\u0119 nauka? Nauka, \u017ce AfD mo\u017cna uczyni\u0107 zbyteczn\u0105 bez wi\u0105zania si\u0119 z ni\u0105 i bez upodobnienia si\u0119 do niej. Przera\u017cenie, kt\u00f3re ogarn\u0119\u0142o ca\u0142\u0105 Republik\u0119, mo\u017ce by\u0107 w najlepszym wypadku lekarstwem dla wszystkich. Teraz wiadomo, jak szybko do tego dochodzi i wiadomo, co trzeba chroni\u0107. A zatem \u017cadnych totalnych szk\u00f3d, wszystko mo\u017cna naprawi\u0107. Ale trzeba b\u0119dzie mi\u0119si\u0119cy, a mo\u017ce lat, by cofn\u0105\u0107 to, co przynios\u0142y te 24 godziny\u201d.", "keywords": [], "meta_keywords": ["Turyngia", "wybory", "Erfurt", "Thomas Kemmerich", "CDU", "FDP", "AfD"], "tags": [], "authors": ["Deutsche Welle", "Www.Dw.Com"], "publish_date": null, "summary": "", "article_html": "", "meta_description": "Niemiecka prasa komentuje wydarzenia w Turyngii. Zauwa\u017ca, \u017ce powraca ci\u0105gle niewyja\u015bnione pytanie o stosunek innych partii do AfD. Usuwanie szk\u00f3d potrwa.", "meta_lang": "pl", "meta_favicon": "/favicon.png", "meta_data": {"robots": "index, follow, max-snippet:-1, max-video-preview:-1, max-image-preview:large", "revisit-after": "1 days", "publisher": "Deutsche Welle (www.dw.com)", "copyright": "\u00a9 2022 Deutsche Welle (www.dw.com)", "author": "Deutsche Welle (www.dw.com)", "apple-itunes-app": "app-id=498833085", "google-play-app": "app-id=com.idmedia.android.newsportal", "language": "pl_PL", "keywords": "Turyngia,wybory,Erfurt,Thomas Kemmerich,CDU,FDP,AfD", "news_keywords": "Turyngia,wybory,Erfurt,Thomas Kemmerich,CDU,FDP,AfD", "description": "Niemiecka prasa komentuje wydarzenia w Turyngii. Zauwa\u017ca, \u017ce powraca ci\u0105gle niewyja\u015bnione pytanie o stosunek innych partii do AfD. Usuwanie szk\u00f3d potrwa.", "fb": {"pages": 210354862357400, "admins": 100004135624835}, "og": {"description": "Niemiecka prasa komentuje wydarzenia w Turyngii. Zauwa\u017ca, \u017ce powraca ci\u0105gle niewyja\u015bnione pytanie o stosunek innych partii do AfD. Usuwanie szk\u00f3d potrwa.", "url": "https://www.dw.com/pl/niemiecka-prasa-o-rz%C4%85dach-w-turyngii-utrata-zaufania-i-wiarygodno%C5%9Bci/a-52283977", "site_name": "DW.COM", "title": "Niemiecka prasa o rz\u0105dach w Turyngii: utrata zaufania i wiarygodno\u015bci | DW | 07.02.2020", "image": {"identifier": "https://static.dw.com/image/52275228_6.jpg", "width": 940, "height": 529}}, "twitter": {"card": "summary_large_image", "site": "@dw_polski", "title": "Prasa o rz\u0105dach w Turyngii: utrata zaufania i wiarygodno\u015bci", "image": "https://static.dw.com/image/52275228_6.jpg"}}, "canonical_link": "https://www.dw.com/pl/niemiecka-prasa-o-rz%C4%85dach-w-turyngii-utrata-zaufania-i-wiarygodno%C5%9Bci/a-52283977"}