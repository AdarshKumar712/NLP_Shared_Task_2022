{"source_url": "https://web.archive.org", "url": "https://web.archive.org/web/20200425084922id_/https://fakty.interia.pl/raporty/raport-koronawirus-chiny/aktualnosci/news-koronawirus-szef-pentagonu-oskarza-chiny-o-blokowanie-inform,nId,4441530", "title": "Koronawirus. \u200bSzef Pentagonu oskar\u017ca Chiny o blokowanie informacji", "top_image": "https://i.iplsc.com/-/000A16LDPFXIP129-C411.jpg", "meta_img": "https://i.iplsc.com/-/000A16LDPFXIP129-C411.jpg", "images": ["https://web.archive.org/i/interia_logo_b.svg", "https://i.iplsc.com/mark-esper/000A16LDPFXIP129-C122-F4.jpg", "https://web.archive.org/i/service_logo_s.svg", "https://i.iplsc.com/abc-news-amerykanie-juz-w-listopadzie-ostrzegali-przed-katas/000A0EZ4NXR35HXB-C102.jpg", "https://i.iplsc.com/pap/0009A6098CYXTC6T-C301.jpg", "https://i.iplsc.com/-/000A16LDPFXIP129-C411.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Szef Pentagonu Mark Esper powiedzia\u0142 w \u015brod\u0119, \u017ce Chiny nadal nie udost\u0119pniaj\u0105 pe\u0142nych informacji o epidemii, kt\u00f3re s\u0105 potrzebne, by zorganizowa\u0107 globaln\u0105 akcj\u0119 walki z pandemi\u0105.\n\nZdj\u0119cie Mark Esper /MANDEL NGAN /AFP\n\n\"Jest oczywiste, \u017ce Chiny mog\u0142y by\u0107 wcze\u015bniej bardziej transparentne i podzieli\u0107 si\u0119 wi\u0119ksz\u0105 ilo\u015bci\u0105 danych. Lepiej rozumieliby\u015bmy, czym jest wirus i jak z nim post\u0119powa\u0107\" - powiedzia\u0142 Esper w wywiadzie dla telewizji Fox News.\n\nReklama\n\n\"Nawet teraz widzimy, \u017ce wstrzymuj\u0105 informacje i s\u0105dz\u0119, \u017ce powinni\u015bmy zrobi\u0107 wi\u0119cej, aby sk\u0142oni\u0107 ich do dzielenia si\u0119 nimi\" - doda\u0142.\n\nNa pocz\u0105tku kwietnia agencja Bloomberg poinformowa\u0142a o tajnym raporcie wywiadu USA, z kt\u00f3rego wynika, \u017ce w\u0142adze Chin ukrywa\u0142y prawdziwy zasi\u0119g epidemii, zani\u017caj\u0105c dane o przypadkach koronawirusa oraz zgonach spowodowanych COVID-19.\n\nRaport wywiadu USA\n\nKilka dni p\u00f3\u017aniej telewizja ABC poda\u0142a, \u017ce wywiad USA ju\u017c w listopadzie ubieg\u0142ego roku ostrzega\u0142 w raporcie, i\u017c wirus z okolic chi\u0144skiego miasta Wuhan stanowi zagro\u017cenie dla ludzi.\n\nWed\u0142ug ABC Narodowe Centrum Medycznego Wywiadu (NCMI) sporz\u0105dzi\u0142o w listopadzie raport, w kt\u00f3rym ostrzega\u0142o, \u017ce wirus mo\u017ce mie\u0107 katastrofalne skutki. Dokument ten mia\u0142 g\u0142osi\u0107, \u017ce wirus mo\u017ce zagra\u017ca\u0107 ameryka\u0144skim \u017co\u0142nierzom w Azji. Raport mia\u0142 by\u0107 kilkukrotnie przedstawiony m.in. w Pentagonie i Bia\u0142ym Domu - poda\u0142o ABC.\n\nPrezydent USA Donald Trump kilkakrotnie oskar\u017cy\u0142 Chiny o zbyt powolne informowanie \u015bwiata o koronawirusie w pocz\u0105tkowej fazie jego rozprzestrzeniania si\u0119.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Szef, Pentagonu, Mark, Esper, powiedzia\u0142, \u015brod\u0119, Chiny, nadal, udost\u0119pniaj\u0105, pe\u0142nych, informacji, epidemii, kt\u00f3re, potrzebne, zorganizowa\u0107, globaln\u0105, akcj\u0119, walki, pandemi\u0105", "Description": "Koronawirus. \u200bSzef Pentagonu oskar\u017ca Chiny o blokowanie informacji - fakty.interia.pl - Szef Pentagonu Mark Esper powiedzia\u0142 w \u015brod\u0119, \u017ce Chiny nadal nie udost\u0119pniaj\u0105 pe\u0142nych informacji o epidemii, kt\u00f3re s\u0105 potrzebne, by zorganizowa\u0107 globaln\u0105 akcj\u0119 walki z", "twitter": {"description": "Szef Pentagonu Mark Esper powiedzia\u0142 w \u015brod\u0119, \u017ce Chiny nadal nie udost\u0119pniaj\u0105 pe\u0142nych informacji o epidemii, kt\u00f3re s\u0105 potrzebne, by zorganizowa\u0107 globaln\u0105 akcj\u0119 walki z pandemi\u0105.", "card": "summary_large_image"}, "og": {"type": "article", "title": "Chiny ukrywaj\u0105 informacje? Powa\u017cne oskar\u017cenia", "description": "Kliknij i zobacz wi\u0119cej.", "image": "https://i.iplsc.com/-/000A16LDPFXIP129-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-koronawirus-szef-pentagonu-oskarza-chiny-o-blokowanie-inform,nId,4441530"}, "news_keywords": "fakty.interia.pl, Koronawirus z Chin, koronawirus z chin, fakty dnia, \u015bwiat", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-koronawirus-szef-pentagonu-oskarza-chiny-o-blokowanie-inform,nId,4441530"}