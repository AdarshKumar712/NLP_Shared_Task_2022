{"source_url": "https://web.archive.org", "url": "https://web.archive.org/web/20200331162429id_/https://www.haberturk.com/yazarlar/muhsin-kizilkaya-2291/2616104-kolonya", "title": "Muhsin K\u0131z\u0131lkaya", "top_image": "https://im.haberturk.com/yazarlar/HTGazete/muhsin-kizilkaya-2291-600x314.jpg?v=1533821897", "meta_img": "https://im.haberturk.com/yazarlar/HTGazete/muhsin-kizilkaya-2291-600x314.jpg?v=1533821897", "images": ["https://im.haberturk.com/assets/images/brand-other/vodafone-disi-logo-business.png", "https://im.haberturk.com/assets/images/auth-popup/close-black.svg", "https://im.haberturk.com/assets/images/v4/symbol/ht-symbol.svg", "https://im.haberturk.com/yazarlar/HTGazete/osman-gencer-165x165.png?v=1547044786", "https://im.haberturk.com/yazarlar/HTGazete/serdar-ali-celikler-1034-165x165.png?v=1538487438", "https://im.haberturk.com/yazarlar/HTGazete/gokhan-sen-165x165.png?v=1538468350", "https://im.haberturk.com/yazarlar/HTGazete/muharrem-sarikaya-165x165.png?v=1478010403", "https://im.haberturk.com/yazarlar/HTGazete/abdurrahman-yildirim-1018-165x165.png?v=1539077987", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg", "https://im.haberturk.com/2020/03/31/ver1585658404/2630712_100x100.jpg", "https://im.haberturk.com/yazarlar/HTGazete/nihal-bengisu-karaca-165x165.png?v=1580834182", "https://im.haberturk.com/yazarlar/HTGazete/oray-egin-165x165.png?v=1560941702", "https://im.haberturk.com/yazarlar/HTGazete/mehmet-acar-165x165.png?v=1563267805", "https://im.haberturk.com/yazarlar/HTGazete/ayse-ozek-karasu-165x165.png?v=1545135272", "https://im.haberturk.com/yazarlar/HTGazete/muhsin-kizilkaya-2291-600x314.jpg?v=1533821897", "https://im.haberturk.com/yazarlar/HTGazete/esin-ovet-1064-165x165.png?v=1577435964", "https://im.haberturk.com/assets/images/auth-popup/facebook.svg", "https://im.haberturk.com/assets/images/v3/logo/haberturk-white.svg", "https://im.haberturk.com/assets/images/brand/htkulup-white-new.svg", "https://im.haberturk.com/assets/images/v4/canli-yayin-logo.svg", "https://im.haberturk.com/yazarlar/HTGazete/fatih-altayli-1001-165x165.png?v=1568103647", "https://im.haberturk.com/yazarlar/HTGazete/sevilay-yilman-2383-165x165.png?v=1535963051", "https://im.haberturk.com/assets/images/brand/ciner-logo.svg", "https://im.haberturk.com/yazarlar/HTGazete/serdar-turgut-2025-165x165.png?v=1551027781", "https://im.haberturk.com/yazarlar/HTGazete/nagehan-alci-165x165.png?v=1577435978", "https://im.haberturk.com/yazarlar/HTGazete/muhsin-kizilkaya-2291-400x400.png?v=1533821897"], "movies": [], "text": "\n\nKolonya, esans, g\u00fclsuyu gibi c\u00fcmle koku mamulleri satan d\u00fckkanlara eskiden bizde \u201cItriyat Ma\u011fazas\u0131\u201d denirdi.\n\nBizde \u201ckolonya\u201d ad\u0131n\u0131 alan alkol\u00fc \u0131triyat\u0131n memleketimize giri\u015fi Sultan Abd\u00fclhamit\u2019in iktidar\u0131n\u0131n ilk y\u0131llar\u0131na rastlar.\n\nOndan \u00f6nce benim \u00e7ocuklu\u011fumda \u201cgulav\u201d diye bildi\u011fim, T\u00fcrk\u00e7ede g\u00fclsuyu denilen koku makbuld\u00fc.\n\nKolonya gelince g\u00fcl suyunun pabucu dama at\u0131ld\u0131.\n\nKolonya da zaman i\u00e7inde yerini parf\u00fcme b\u0131rakt\u0131.\n\nKolonya memleketimize ilk geldi\u011finde Itriyat Ma\u011fazalar\u0131 Beyo\u011flu\u2019ndayd\u0131, Fatih\u2019te oturanlar Harbiye tramvay\u0131na biner, Beyo\u011flu\u2019nda Itriyat Ma\u011fazalar\u0131nda \u015fi\u015felerini doldurur, yine ayn\u0131 yoldan Fatih\u2019e gelirlerdi. Modernle\u015fme tarihinin ba\u015flang\u0131\u00e7 y\u0131llar\u0131... O tarihlerde Fatih Kabil, Beyo\u011flu Paris\u2019tir.\n\n\u00c7ok sonralar\u0131, bu kar\u015f\u0131tl\u0131ktan yola \u00e7\u0131karak memleketimizde \u201ckutupla\u015fmay\u0131\u201d ilk romanla\u015ft\u0131ran yazar olarak tarihe ge\u00e7en Peyami Safa \u201cFatih-Harbiye\u201d ad\u0131nda bir de roman yazd\u0131. Onun g\u00f6z\u00fcnde \u201cFatih ud, Beyo\u011flu kemand\u0131r, Fatih saz pe\u015frevi, Beyo\u011flu cazd\u0131r, Fatih ah\u015fap, Beyo\u011flu ta\u015ft\u0131r.\u201d\n\nFatih\u2019te g\u00fclsuyu, Beyo\u011flu\u2019nda kolonya vard\u0131r.\n\nKolonya havas\u0131n, g\u00fclsuyu avam\u0131nd\u0131r.\n\nKolonya sosyetenin, g\u00fclsuyunu ahalinin kokusudur.\n\nFatih\u2019tekiler zamanla g\u00fclsuyundan kolonyaya terfi ettiler; kolonya havastan avama d\u00fc\u015f\u00fcnce Beyo\u011flu\u2019ndakiler parf\u00fcme ge\u00e7i\u015f yapt\u0131.\n\nBir s\u00fcre sonra kolonya muhafazakarl\u0131\u011f\u0131n, pahal\u0131 parf\u00fcm ilericili\u011fin sembol\u00fc oldu.\n\nO y\u00fczden yeniyetmeli\u011finde Oray E\u011fin; Fatih\u2019teki H\u00fcnkar lokantas\u0131ndan Papermoon\u2019a terfi eden bir \u0130slamc\u0131 yazara \u201ckolonya kokulu\u201d lakab\u0131n\u0131 takt\u0131. (Ha bu arada Oray E\u011fin, birbirinden muhte\u015fem yaz\u0131lar yaz\u0131yor. Korunan\u0131n modan\u0131n Kabe\u2019si Milano\u2019dan Avrupa\u2019ya yay\u0131lmas\u0131n\u0131, \u201cVir\u00fcs kapitalizmin ba\u011f\u0131\u015f\u0131kl\u0131k sistemine sald\u0131rd\u0131\u201d gibi bir saptamayla a\u00e7\u0131klamas\u0131, \u015fimdiye kadar yap\u0131lm\u0131\u015f en ufuk a\u00e7\u0131c\u0131 saptamad\u0131r bence.)\n\n*\n\n\u015eimdilerde \u201ckozmetik\u201d diye bir kavram var hayat\u0131m\u0131zda; Itriyat d\u00fckkanlar\u0131n\u0131n yerini de c\u00fcmle kozmetik \u00fcr\u00fcnlerini satan Parf\u00fcmeri Ma\u011fazalar\u0131 ald\u0131 art\u0131k.\n\nKorona belas\u0131 ba\u015f\u0131m\u0131za musallat olduktan sonra gazetelerde, televizyonlarda g\u00f6r\u00fcyoruz \u015fimdi; Ramazan aylar\u0131nda f\u0131r\u0131nlar\u0131n \u00f6n\u00fcnde olu\u015fan pide kuyruklar\u0131na benzer kolonya kuyruklar\u0131 var bu ma\u011fazalar\u0131n \u00f6n\u00fcnde.\n\n\u00c7aresizlik i\u00e7inde vir\u00fcse bir panzehir beklerken insanl\u0131k, hepimizin akl\u0131na tekrar kolonya geldi.\n\nVir\u00fcs aram\u0131zdaki semt, s\u0131n\u0131f, stat\u00fc farklar\u0131n\u0131 bir anda ortadan kald\u0131rd\u0131.\n\nHepimizi ayn\u0131 ihtiya\u00e7ta bulu\u015fturdu.\n\nDemokratik bir vir\u00fcst\u00fcr bu vir\u00fcs. \u0130ster \u00dcsk\u00fcdar\u2019daki Kanaat Lokantas\u0131nda, ister Ulus\u2019taki Sunset\u2019te yemek yesin, art\u0131k herkesin eline yemekten sonra kolonya d\u00f6kmek elzem oldu.\n\nArt\u0131k kimse kimseye \u201ckolonya kokulu\u201d lakab\u0131n\u0131 takamayacak.\n\nHepimiz hep birlikte, sa\u011fc\u0131 solcu, laik muhafazakar, dindar ateist kolonya kokuyoruz \u00e7\u00fcnk\u00fc!\n\n*\n\nVakti zaman\u0131nda hemen hemen hepimizin, \u015fimdilerde bir \u00e7o\u011fumuzun misafir odalar\u0131nda g\u00fcm\u00fc\u015f bir tepsinin i\u00e7inde, yan\u0131ndaki rengarenk \u015fekerleme, i\u015ftah a\u00e7\u0131c\u0131 renkli lokum kaselerinin yan\u0131nda s\u00fcsl\u00fc bir gelin gibi duran \u015f\u0131k \u015fi\u015flerdeki kolonya denilen \u0131triyat\u0131n, bizdeki tarihi, ilk anayasam\u0131z\u0131n tarihi kadar eskidir ama zaten k\u0131ta Avrupas\u0131\u2019ndaki yolculu\u011fu da bizden bir as\u0131r kadar eskidir.\n\nAlmanya\u2019n\u0131n K\u00f6ln \u015fehrinde \u00fcretilmi\u015f ilk defa ve ad\u0131 \u201cEau de Cologne\u201ddur. \u201cCologne\u201d K\u00f6ln\u2019\u00fcn Frans\u0131z dilindeki s\u00f6yleni\u015fidir, \u201cK\u00f6ln suyu\u201d bize de \u201codikolon\u201d diye Frans\u0131zcadan ge\u00e7mi\u015f, zamanla \u201ckolonya\u201d halini alm\u0131\u015f.\n\n*\n\nHer \u015fey bir rahibin bir d\u00fc\u011f\u00fcn hediyesi olarak g\u00f6t\u00fcrd\u00fc\u011f\u00fc bir kitab\u0131n sayfalar\u0131 aras\u0131ndan \u00e7\u0131km\u0131\u015f me\u011fer. Zengin bir bankerin o\u011flu olan Wilhelm Muelhens\u2019in 1792\u2019de yap\u0131lan g\u00f6rkemli d\u00fc\u011f\u00fcn\u00fcne \u015fehrin b\u00fct\u00fcn aristokratlar\u0131 davetlidir. Herkes d\u00fc\u011f\u00fcne pahal\u0131 hediyelerle gider. Davetlilerin aras\u0131nda bir rahip de el yazmas\u0131 eski bir kitap g\u00f6t\u00fcr\u00fcr damatla geline.\n\nGen\u00e7 Wilhelm Muelhens bo\u015f bir an\u0131nda kitab\u0131 kar\u0131\u015ft\u0131r\u0131r ve sayfalar\u0131 aras\u0131nda \u201cAqua Mirabilis\u201d ad\u0131nda bir su tarifiyle kar\u015f\u0131la\u015f\u0131r. Her a\u00e7\u0131dan ilgin\u00e7 bir tariftir; damad\u0131n giri\u015fimci ruhu depre\u015fir, evinde hemen bir imalathane kurar. Birka\u00e7 sene sonra Napolyon buralar\u0131 da i\u015fgal edince, \u015fehirdeki b\u00fct\u00fcn evlere birer numara vermeyi emreder. Muelhens'in evinin kap\u0131s\u0131na 4711 rakam\u0131 d\u00fc\u015fer. O g\u00fcn bug\u00fcn kolonyan\u0131n ad\u0131 bu numarayla an\u0131l\u0131r:\n\n\u201c4711 Echt K\u00f6lnisch Wasser\u201d... Yani, \u201c4711 Ger\u00e7ek K\u00f6ln Suyu...\u201d\n\n*\n\nBaz\u0131lar\u0131 ise bu fikirde de\u011fil.\n\nOnlar g\u00f6re kolonya, Floransa\u2019daki Santa Maria Manast\u0131r\u0131 rahibelerinin 14. y\u00fczy\u0131ldan beri \u00fcretmekte olduklar\u0131 \u201caqua reginae\u201dye dayan\u0131yor. Giovanni Paolo Feminis ad\u0131nda bir gezgin, 17\u2019nci y\u00fczy\u0131lda Floransa'dayken bu kar\u0131\u015f\u0131mla hemen ilgilenir, kendini K\u00f6ln'de \u00e7al\u0131\u015fan bir eczac\u0131 olarak tan\u0131t\u0131r, ba\u015f rahibeden form\u00fcl\u00fc al\u0131r. K\u00f6ln\u2019e d\u00f6nd\u00fc\u011f\u00fcnde vakit kaybetmeden \u00fcretime ba\u015flar. \u0130smini de\u011fi\u015ftirerek \u00f6nce \u201cEau Admirable\u201d, daha sonra da \u201cEau de Cologne\u201d olarak pazarlar. K\u0131sa s\u00fcrede talep artar, Feminis ihtiya\u00e7 duyar, \u0130talya'dan ye\u011feni Gian Maria Farina'y\u0131 \u00e7a\u011f\u0131r\u0131r yard\u0131m\u0131na.\n\n\u0130\u015fletme art\u0131k Farina'n\u0131n idaresindedir. \u201cEau de Cologne\u201d o denli be\u011fenilir ki, mucidi oldu\u011funu iddia eden ba\u015fka Farina'lar ortaya \u00e7\u0131kmaya ba\u015flar. 1860'larda K\u00f6ln\u2019de ayn\u0131 isimde k\u0131rka yak\u0131n d\u00fckk\u00e2n oldu\u011fu s\u00f6ylenir.\n\n*\n\nSultan Abd\u00fclhamit\u2019in memleketimize getirdi\u011fi kolonya i\u015fte bu Farina\u2019n\u0131n kolonyas\u0131d\u0131r.\n\nAhmet Faruki 1882\u2019de memleketimizde ilk kolonya fabrikas\u0131n\u0131 kurar, o zamana kadar ahalinin \u201codikolon\u201d dedi\u011fi s\u0131v\u0131ya, Ahmet Faruki \u201ckolonya\u201d ad\u0131n\u0131 koyar.\n\nK\u0131sa s\u00fcrede bu ferahlat\u0131c\u0131, g\u00fczel rahiya yayan s\u0131v\u0131 evlere girer, yayg\u0131nla\u015f\u0131r. O zamana kadar eve gelen misafirlere oturur oturmaz g\u00fclsuyu ikram edilirdi. Kolonya bu gelene\u011fin \u00fczerine oturur. G\u00fclsuyunu tahttan indirir, iki y\u00fcz y\u0131ldan beri o tahttaki yerini hep muhafaza eder.\n\nBayram, hasta ziyaretlerinde, e\u015fe dost bulu\u015fmalar\u0131nda, ta\u015fra lokantalar\u0131nda yemekten sonra, \u015fehirleraras\u0131 otob\u00fcslerde yolculara hep kolonya ikram edilir.\n\nBay\u0131lana kolonya koklat\u0131l\u0131r.\n\nKalp krizi s\u0131ras\u0131nda bile ilk akl\u0131m\u0131za kolonya gelir.\n\nKendimizden b\u00fcy\u00fcklerin ellerine d\u00f6keriz kolonyay\u0131, k\u00fc\u00e7\u00fcklerin de kafas\u0131na boca ederiz \u015fi\u015feyi.\n\nSa\u00e7 sakal t\u0131ra\u015f\u0131 sonras\u0131n\u0131n tek ferahlat\u0131c\u0131 s\u0131v\u0131s\u0131 kolonyad\u0131r mutlaka.\n\n*\n\nBizde en \u00e7ok bilinen markalar Pereja, Rebul, Selin, Ey\u00fcp Sabri Tuncer, \u00c7oban kolonyalar\u0131d\u0131r. Y\u00fczlerce \u00e7e\u015fidi yayg\u0131nla\u015ft\u0131 iki y\u00fcz y\u0131l boyunca.\n\nLimon, t\u00fct\u00fcn, zeytin, limon \u00e7i\u00e7e\u011fi, portakal \u00e7i\u00e7e\u011fi, g\u00fcl, lavanta, \u0130zmir geceleri, incir, baharat kokulu, karanfil, safran, cam, buz, yasemin, \u0131hlamur, mimoza, amber, Japon kiraz \u00e7i\u00e7e\u011fi, mavi ladin, han\u0131meli, kara g\u00fcl, \u00e7imen, bah\u00e7e g\u00fcl\u00fc, reyhan, beyaz zambak, i\u011fde \u00e7i\u00e7e\u011fi... Daha y\u00fczlerce kokunun kolonyas\u0131 var art\u0131k memleketimizde.\n\nMemleketimiz tam bir kolonya cennetidir.\n\nEpeydir reva\u00e7ta de\u011fildi, yenik d\u00fc\u015fm\u00fc\u015ft\u00fc pahal\u0131 markalar\u0131n kokular\u0131na.\n\nKorona kolonyay\u0131 hat\u0131rlatt\u0131 tekrar bize.\n\n\u015eimdiye kadar bir araya geldi\u011fimizde aram\u0131zdaki muhabbeti ferahlat\u0131c\u0131 bir kokuyla peki\u015ftirmek i\u00e7in birbirimize ikram ediyorduk kolonyay\u0131.\n\n\u015eimdi ise kendimizi, ba\u015fkas\u0131n\u0131n bula\u015ft\u0131raca\u011f\u0131 bir vir\u00fcsten korunmak i\u00e7in kendi kendimize ikram edece\u011fiz.", "keywords": [], "meta_keywords": [""], "tags": [], "authors": ["Yazarin T\u00fcm Yazilarini G\u00f6rmek \u0130\u00e7i\u0307n Tiklayin"], "publish_date": "Wed Mar 18 02:04:13 2020", "summary": "", "article_html": "", "meta_description": "Kolonya, esans, g\u00fclsuyu gibi c\u00fcmle koku mamulleri satan d\u00fckkanlara eskiden bizde \"Itriyat Ma\u011fazas\u0131\" denirdi.\nBizde \"kolonya\" ad\u0131n\u0131 alan alkol\u00fc \u0131triyat\u0131n memleketimize giri\u015fi Sultan Abd\u00fclhamit'in iktidar\u0131n\u0131n ilk y\u0131llar\u0131na rastlar.\nOndan \u00f6nce benim \u00e7ocuklu\u011fumda \"gulav\" diye bildi\u011fim, T\u00fcrk\u00e7ede g\u00fclsuyu denilen koku makbuld\u00fc.\nKolonya gelince g\u00fcl suyunun pabucu dama at\u0131ld\u0131.\nKolonya da zaman i\u00e7inde yerini parf\u00fcme b\u0131rakt\u0131.\nKolonya memleketimize ilk geldi\u011finde Itriyat Ma\u011fazalar\u0131 Beyo\u011flu'ndayd\u0131, Fatih'te oturanlar Harbiye tramvay\u0131na biner, Beyo\u011flu'nda Itriyat Ma\u011fazalar\u0131nda \u015fi\u015felerini doldurur, yine ayn\u0131 yoldan Fatih'e gelirlerdi. Modernle\u015fme tarihinin...", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "Kolonya, esans, g\u00fclsuyu gibi c\u00fcmle koku mamulleri satan d\u00fckkanlara eskiden bizde \"Itriyat Ma\u011fazas\u0131\" denirdi.\nBizde \"kolonya\" ad\u0131n\u0131 alan alkol\u00fc \u0131triyat\u0131n memleketimize giri\u015fi Sultan Abd\u00fclhamit'in iktidar\u0131n\u0131n ilk y\u0131llar\u0131na rastlar.\nOndan \u00f6nce benim \u00e7ocuklu\u011fumda \"gulav\" diye bildi\u011fim, T\u00fcrk\u00e7ede g\u00fclsuyu denilen koku makbuld\u00fc.\nKolonya gelince g\u00fcl suyunun pabucu dama at\u0131ld\u0131.\nKolonya da zaman i\u00e7inde yerini parf\u00fcme b\u0131rakt\u0131.\nKolonya memleketimize ilk geldi\u011finde Itriyat Ma\u011fazalar\u0131 Beyo\u011flu'ndayd\u0131, Fatih'te oturanlar Harbiye tramvay\u0131na biner, Beyo\u011flu'nda Itriyat Ma\u011fazalar\u0131nda \u015fi\u015felerini doldurur, yine ayn\u0131 yoldan Fatih'e gelirlerdi. Modernle\u015fme tarihinin...", "news_keywords": "Muhsin K\u0131z\u0131lkaya,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "www.haberturk.com", "title": "Kolonya!", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/yazarlar/HTGazete/muhsin-kizilkaya-2291-600x314.jpg?v=1533821897", "url": "https://www.haberturk.com/yazarlar/muhsin-kizilkaya-2291/2616104-kolonya", "type": "article", "article": {"tag": "Kolonya!", "published_time": "2020-03-18T02:04:13+03:00", "author": "Habert\u00fcrk"}, "locale": "tr_TR"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/yazarlar/muhsin-kizilkaya-2291/2616104-kolonya", "title": "Kolonya!", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/yazarlar/HTGazete/muhsin-kizilkaya-2291-600x314.jpg?v=1533821897"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/yazarlar/muhsin-kizilkaya-2291/2616104-kolonya"}