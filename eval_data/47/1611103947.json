{"source_url": "https://web.archive.org", "url": "https://web.archive.org/web/20210126055458id_/http://www.samanyoluhaber.com/avrupada-3-ulke-sinirlarini-aciyor-haberi/1346528/", "title": "Avrupa'da 3 \u00fclke s\u0131n\u0131rlar\u0131n\u0131 a\u00e7\u0131yor", "top_image": "http://image.writeclouds.com/Images/News/20200315/33743356_avrupa_sinir.jpg", "meta_img": "http://image.writeclouds.com/Images/News/20200315/33743356_avrupa_sinir.jpg", "images": ["http://image.writeclouds.com/Images/video/20210125/4q7aFR46go.jpg", "https://web.archive.org/static/images/icon-rss.png", "http://image.writeclouds.com/Images/video/20210125/GuV8IkqVZd_m.jpg", "https://web.archive.org/static/images/icon-google.png", "http://image.writeclouds.com/Images/News/20200315/33743356_avrupa_sinir.jpg", "http://image.writeclouds.com/Images/video/20210125/4q7aFR46go_m.jpg", "https://web.archive.org/static/images/icon-menu.png", "http://image.writeclouds.com/Images/News/20190422/1248929_amerika_294.jpg", "http://image.shaber3.com/Images/News/20150902/moskova-ve-st-petersburg-dost-olmayan-1160041_294.jpg", "https://web.archive.org/static/images/icon-home.png", "https://web.archive.org/static/images/manset-lazy.png", "http://d.shaber1.com/i.php?t=h&id=1346528", "http://image.writeclouds.com/Images/video/20210125/vwvmrwkf7O_m.jpg", "https://web.archive.org/static/images/icon-twitter.png", "https://web.archive.org/static/images/icon-facebook.png", "https://web.archive.org/static/images/blank.gif", "http://image.writeclouds.com/Images/News/20200817/58234636_anket_parti_294.jpg", "http://image.writeclouds.com/Images/News/20210120/69715607_jou_biden_294.jpg", "http://image.writeclouds.com/Images/News/20210125/96691238_murat_gonenir_294.jpg", "http://d.shaber1.com/i.php?t=v&id=20871", "http://image.writeclouds.com/Images/News/20200320/51800094_giuseppe_conte_294.jpg", "http://image.writeclouds.com/Images/News/20200228/65763674_thy_294.jpg"], "movies": [], "text": "Bulgaristan, Yunanistan ve S\u0131rbistan 1 Haziran'dan itibaren aralar\u0131ndaki s\u0131n\u0131rlar\u0131 yeniden ara\u00e7 trafi\u011fine a\u00e7\u0131yor. \u00dc\u00e7 \u00fclke yeni tip koronavir\u00fcs salg\u0131n\u0131 nedeniyle serbest dola\u015f\u0131ma getirilen k\u0131s\u0131tlamalar\u0131 gev\u015feterek 14 g\u00fcn karantina zorunlulu\u011funu da kald\u0131racak.\n\n\n\n\n\n\n\nBulgaristan Ba\u015fbakan\u0131 Boyko Borisov, Yunanistan Ba\u015fbakan\u0131 Kiryakos Mi\u00e7otakis, S\u0131rbistan Cumhurba\u015fkan\u0131 Aleksandar Vucic\u2018in \u00fclkeler aras\u0131 ge\u00e7i\u015flerde al\u0131nan tedbirlerin gev\u015fetilmesi karar\u0131 ald\u0131\u011f\u0131 d\u00f6rtl\u00fc video konferansa Romanya Ba\u015fbakan\u0131 Ludovic Orban da kat\u0131ld\u0131. Borisov, Romanya'daki h\u00fck\u00fcmet krizi nedeniyle B\u00fckre\u015f'in var\u0131lan uzla\u015fmaya dahil olmad\u0131\u011f\u0131n\u0131 belirtti.\n\n\n\n\n\nGe\u00e7i\u015flerde form doldurulacak\n\n\n\n\n\nBorisov s\u0131n\u0131rlar\u0131n yeniden a\u00e7\u0131lmas\u0131n\u0131 \"\u00f6l\u00e7\u00fcl\u00fc risk\" olarak tan\u0131mlad\u0131 ve ama\u00e7lar\u0131n\u0131n 14 g\u00fcnl\u00fck karantinaya gerek kalmadan d\u00f6rt \u00fclkenin vatanda\u015flar\u0131na seyahat ve turizmi yeniden ba\u015flatabilmek i\u00e7in uygun ko\u015fullar\u0131 olu\u015fturmak istediklerini belirtti.\n\n\n\n\n\nBorisov ge\u00e7i\u015flerde uygulanacak fomalitelerin \u00e7ok basit oldu\u011funu dile getirdi. D\u00f6rt \u00fclke i\u00e7inde seyahat etmek isteyenler akci\u011fer hastal\u0131\u011f\u0131 COVID-19 semptomlar\u0131 g\u00f6sterip g\u00f6stermediklerine dair form dolduracaklar. Ayr\u0131ca \u00fclkedeki epidemiyolojik durum hakk\u0131nda bilgileri oldu\u011funa dair beyanda bulunacaklar.\n\n\n\n\n\nBulgaristan salg\u0131ndan en az etkilendi\n\n\n\n\n\nBulgaristan salg\u0131ndan az etkilenen \u00fclkeler aras\u0131nda. Yakla\u015f\u0131k 7 milyon n\u00fcfusa sahip \u00fclkede \u015fimdiye kadar 2 bin 259 koronavir\u00fcs vakas\u0131 tespit edildi. Son 24 saatte ilk kez yeni vaka say\u0131s\u0131 iyile\u015fen hasta say\u0131s\u0131n\u0131n alt\u0131na d\u00fc\u015ft\u00fc. Bulgaristan'da son bir g\u00fcnde 24 yeni vaka tespit edilirken, iyile\u015fenlerin say\u0131s\u0131 34 olarak kaydedildi. \u00dclkede koronavir\u00fcsten \u00f6lenlerin say\u0131s\u0131 ise 112.", "keywords": [], "meta_keywords": ["Avrupa'da", "3", "\u00fclke", "s\u0131n\u0131rlar\u0131n\u0131", "a\u00e7\u0131yor", "AVRUPA'DA", "3", "\u00dcLKE", "SINIRLARINI", "A\u00c7IYOR"], "tags": [], "authors": [], "publish_date": "Tue May 19 20:30:25 2020", "summary": "", "article_html": "", "meta_description": "AVRUPA'DA 3 \u00dcLKE SINIRLARINI A\u00c7IYOR. Bulgaristan, Yunanistan ve S\u0131rbistan koronavir\u00fcs nedeniyle getirilen serbest dola\u015f\u0131m k\u0131s\u0131tlamalar\u0131n\u0131 gev\u015fetiyor.", "meta_lang": "tr", "meta_favicon": "/favicon.ico", "meta_data": {"fb": {"pages": 212490682124438, "app_id": 183808045154838}, "keywords": "Avrupa'da, 3, \u00fclke, s\u0131n\u0131rlar\u0131n\u0131, a\u00e7\u0131yor, AVRUPA'DA, 3, \u00dcLKE, SINIRLARINI, A\u00c7IYOR", "description": "AVRUPA'DA 3 \u00dcLKE SINIRLARINI A\u00c7IYOR. Bulgaristan, Yunanistan ve S\u0131rbistan koronavir\u00fcs nedeniyle getirilen serbest dola\u015f\u0131m k\u0131s\u0131tlamalar\u0131n\u0131 gev\u015fetiyor.", "robots": "NOODP", "Rating": "General", "thumbnail_height": 87, "thumbnail_width": 125, "DC.date.issued": "2020-05-19T20:30:25+02:00", "og": {"site_name": "samanyoluhaber.com", "title": "Avrupa'da 3 \u00fclke s\u0131n\u0131rlar\u0131n\u0131 a\u00e7\u0131yor", "description": "Bulgaristan, Yunanistan ve S\u0131rbistan koronavir\u00fcs nedeniyle getirilen serbest dola\u015f\u0131m k\u0131s\u0131tlamalar\u0131n\u0131 gev\u015fetiyor. \u00dc\u00e7 \u00fclke aralar\u0131ndaki s\u0131n\u0131rlar\u0131 1 Haziran\u2019dan itibaren yeniden ara\u00e7 trafi\u011fine a\u00e7maya haz\u0131rlan\u0131yor.", "image": "http://image.writeclouds.com/Images/News/20200315/33743356_avrupa_sinir.jpg", "url": "http://www.samanyoluhaber.com/avrupada-3-ulke-sinirlarini-aciyor-haberi/1346528/", "type": "article", "article": {"published_time": "2020-05-19T20:30:25Z", "tag": "Avrupa'da, 3, \u00fclke, s\u0131n\u0131rlar\u0131n\u0131, a\u00e7\u0131yor, Bulgaristan,, Yunanistan, ve, S\u0131rbistan, koronavir\u00fcs, nedeniyle, getirilen, serbest, dola\u015f\u0131m, k\u0131s\u0131tlamalar\u0131n\u0131, gev\u015fetiyor., \u00dc\u00e7, \u00fclke, aralar\u0131ndaki, s\u0131n\u0131rlar\u0131, 1, Haziran\u2019dan, itibaren, yeniden, ara\u00e7, trafi\u011fine, a\u00e7maya, haz\u0131rlan\u0131yor.", "section": "News", "author": "Samanyolu Haber"}, "locale": "tr_TR"}, "twitter": {"card": "summary_large_image", "site": "s_habercom", "title": "Avrupa'da 3 \u00fclke s\u0131n\u0131rlar\u0131n\u0131 a\u00e7\u0131yor", "description": "AVRUPA'DA 3 \u00dcLKE SINIRLARINI A\u00c7IYOR. Bulgaristan, Yunanistan ve S\u0131rbistan koronavir\u00fcs nedeniyle getirilen serbest dola\u015f\u0131m k\u0131s\u0131tlamalar\u0131n\u0131 gev\u015fetiyor.", "image": "http://image.writeclouds.com/Images/News/20200315/33743356_avrupa_sinir.jpg"}}, "canonical_link": "http://www.samanyoluhaber.com/avrupada-3-ulke-sinirlarini-aciyor-haberi/1346528/"}