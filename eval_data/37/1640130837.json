{"source_url": "https://web.archive.org", "url": "https://web.archive.org/web/20200922010953id_/https://it.notizie.yahoo.com/preoccupa-la-situazione-america-latina-095755069.html", "title": "Preoccupa la situazione in America Latina, dove i numeri sono altissimi", "top_image": "https://s.yimg.com/uu/api/res/1.2/.eYbTyudttzJZTG8B34RFw--~B/aD04MDA7dz0xMjAwO3NtPTE7YXBwaWQ9eXRhY2h5b24-/https://media.zenfs.com/it/notizie_it_154/3f19fad1bc9e59d51446a36ec4e0d387", "meta_img": "https://s.yimg.com/uu/api/res/1.2/.eYbTyudttzJZTG8B34RFw--~B/aD04MDA7dz0xMjAwO3NtPTE7YXBwaWQ9eXRhY2h5b24-/https://media.zenfs.com/it/notizie_it_154/3f19fad1bc9e59d51446a36ec4e0d387", "images": ["https://s.yimg.com/uu/api/res/1.2/.eYbTyudttzJZTG8B34RFw--~B/aD04MDA7dz0xMjAwO3NtPTE7YXBwaWQ9eXRhY2h5b24-/https://media.zenfs.com/it/notizie_it_154/3f19fad1bc9e59d51446a36ec4e0d387", "https://s.yimg.com/ny/api/res/1.2/RSzLrKsVIfIJx0vHcVogrQ--~A/YXBwaWQ9aGlnaGxhbmRlcjtzbT0xO3c9ODQ7aD04NA--/https://media-mbst-pub-ue1.s3.amazonaws.com/creatr-uploaded-images/2018-12/cb179f50-f7be-11e8-9aff-56ac6de7db36", "https://s.yimg.com/ny/api/res/1.2/rJtmgL8omAclx85NHy7.WQ--~A/YXBwaWQ9aGlnaGxhbmRlcjtzbT0xO3c9ODAw/https://media.zenfs.com/it/notizie_it_154/3f19fad1bc9e59d51446a36ec4e0d387"], "movies": [], "text": "Se in Europa la situazione del coronavirus sembra avviarsi verso una sua conclusione a preoccupare a livello globale \u00e8 l\u2019America Latina, con specifico riferimento al Brasile dove il numero di casi ha superato il milione. Nello specifico i contagiati, aggiornati al 19 giugno, sono 1,04 milioni con un aumento in sole 24 ore di 54771 positivi. Il paese sud americano guidato da Jair Bolsonaro \u2013 che malgrado tutto continua a ritenere non necessarie le misure per contenere il virus \u2013 arriva ad essere il secondo al mondo per numero di casi, dietro solo agli Stati Uniti di Trump e davanti alla Russia di Putin. La situazione \u00e8 del tutto fuori controllo in queste realt\u00e0 e i numeri lo confermano: degli 8.500.398 contagi globali, ben il 44% riguarda i Usa, Brasile e Russia.\n\nCoronavirus, in Brasile oltre 1 milione di casi\n\nAd alzare un grido d\u2019allarme \u00e8 stata Medici senza frontiere per il Brasile che ha detto: \u201cLa situazione a livello nazionale \u00e8 catastrofica: test insufficienti, operatori sanitari decimati e aree remote come l\u2019Amazzonia brasiliana dove il sistema sanitario \u00e8 al collasso. Ogni giorno si ammalano 15mila-30mila persone e centinaia muoiono. Gli infermieri stanno perdendo la vita pi\u00f9 velocemente che in qualsiasi altro Paese del mondo: 100 ogni mese\u201d. Msf sottolinea poi come l\u2019urgenza al momento riguardi in particolar modo i pi\u00f9 poveri e le popolazioni indigene. A preoccupare \u00e8 l\u2019Amazzonia rurale, dove il numero di casi \u00e8 in forte aumento e l\u2019accesso ai dispositivi di protezione \u00e8 molto complicato.\n\nAnche l\u2019Organizzazione mondiale della sanit\u00e0 ha sottolineato come in Brasile la situazione sia molto critica: \u201cSiamo in una nuova e pericolosa fase il virus si sta ancora diffondendo velocemente, \u00e8 ancora mortale e la gran parte delle persone \u00e8 ancora vulnerabile\u201d, cos\u00ec il direttore generale Tedros Adhanom Ghebreyesus. \u201cIeri \u2013 ha aggiunto Ghebreyesus \u2013 sono stati segnalati all\u2019Oms oltre 150mila nuovi casi, il numero pi\u00f9 alto in un singolo giorno sinora. Almeno la met\u00e0 \u00e8 stata registrata nelle Americhe, con numeri alti anche da Asia meridionale e Medioriente. Ho chiesto a tutti i Paesi e a tutte le persone di esercitare estrema attenzione\u201d.", "keywords": [], "meta_keywords": [""], "tags": ["coronavirus"], "authors": [], "publish_date": "Sat Jun 20 09:57:55 2020", "summary": "", "article_html": "", "meta_description": "Il Brasile \u00e8 ancora alle prese con il coronavirus che segna un preoccupante 1,04 milioni di casi nel paese da inizio epidemia.", "meta_lang": "it", "meta_favicon": "https://s.yimg.com/os/mit/media/p/common/images/favicon_new-7483e38.svg", "meta_data": {"msapplication-TileColor": "#6e329d", "msapplication-TileImage": "https://s.yimg.com/rz/p/yahoo_frontpage_en-US_s_f_w_bestfit_frontpage.png", "msvalidate.01": "A9862C0E6E1BE95BCE0BF3D0298FD58B", "referrer": "unsafe-url", "theme-color": "#400090", "twitter": {"dnt": "on", "site": "@yahoo_italia", "card": "summary_large_image", "description": "Il Brasile \u00e8 ancora alle prese con il coronavirus che segna un preoccupante 1,04 milioni di casi nel paese da inizio epidemia.", "image": {"identifier": "https://s.yimg.com/uu/api/res/1.2/.eYbTyudttzJZTG8B34RFw--~B/aD04MDA7dz0xMjAwO3NtPTE7YXBwaWQ9eXRhY2h5b24-/https://media.zenfs.com/it/notizie_it_154/3f19fad1bc9e59d51446a36ec4e0d387", "src": "https://s.yimg.com/uu/api/res/1.2/.eYbTyudttzJZTG8B34RFw--~B/aD04MDA7dz0xMjAwO3NtPTE7YXBwaWQ9eXRhY2h5b24-/https://media.zenfs.com/it/notizie_it_154/3f19fad1bc9e59d51446a36ec4e0d387"}, "title": "Preoccupa la situazione in America Latina, dove i numeri sono altissimi"}, "summary": "Le ultime notizie, foto e video su Yahoo Notizie Italia. Segui le informazioni in tempo reale e gli approfondimenti sui temi del momento.", "robots": {"": "max-snippet:-1"}, "oath": {"guce": {"consent-host": "guce.yahoo.com"}}, "news_keywords": "Jair Bolsonaro, Brasile", "apple-itunes-app": "app-id=304158842,app-argument=yahoo://article/view?uuid=39c534be-197a-3c96-9aa2-2c919a91c086&src=web", "description": "Il Brasile \u00e8 ancora alle prese con il coronavirus che segna un preoccupante 1,04 milioni di casi nel paese da inizio epidemia.", "og": {"type": "article", "image": "https://s.yimg.com/uu/api/res/1.2/.eYbTyudttzJZTG8B34RFw--~B/aD04MDA7dz0xMjAwO3NtPTE7YXBwaWQ9eXRhY2h5b24-/https://media.zenfs.com/it/notizie_it_154/3f19fad1bc9e59d51446a36ec4e0d387", "description": "Il Brasile \u00e8 ancora alle prese con il coronavirus che segna un preoccupante 1,04 milioni di casi nel paese da inizio epidemia.", "title": "Preoccupa la situazione in America Latina, dove i numeri sono altissimi", "url": "https://it.notizie.yahoo.com/preoccupa-la-situazione-america-latina-095755069.html"}, "fb": {"pages": 81262596234}, "al": {"android": {"app_name": "Yahoo", "package": "com.yahoo.mobile.client.android.yahoo", "url": "yahoo://article/view?uuid=39c534be-197a-3c96-9aa2-2c919a91c086&src=web"}, "ios": {"app_name": "Yahoo", "app_store_id": 304158842, "url": "yahoo://article/view?uuid=39c534be-197a-3c96-9aa2-2c919a91c086&src=web"}}}, "canonical_link": "https://it.notizie.yahoo.com/preoccupa-la-situazione-america-latina-095755069.html"}