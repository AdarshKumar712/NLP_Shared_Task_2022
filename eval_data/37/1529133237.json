{"source_url": "https://iltirreno.gelocal.it", "url": "https://iltirreno.gelocal.it/regione/toscana/2020/02/22/news/stupro-delle-studentesse-usa-condannato-anche-pietro-costa-1.38504209", "title": "Stupro delle studentesse Usa, condannato anche Pietro Costa", "top_image": "https://iltirreno.gelocal.it/image/contentid/policy:1.38504208:1582417616/image.jpg?f=detail_558&h=720&w=1280&$p$f$h$w=a952e14", "meta_img": "https://iltirreno.gelocal.it/image/contentid/policy:1.38504208:1582417616/image.jpg?f=detail_558&h=720&w=1280&$p$f$h$w=a952e14", "images": ["https://iltirreno.gelocal.it/image/contentid/policy:1.38504208:1582417616/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38437378:1581064391/combouae.png?f=detail_558&h=720&w=1280&$p$f$h$w=187317a", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38511236:1582546290/ITALY%20HEALTH%20CORONAVIRUS.jpg?f=detail_558&h=720&w=1280&$p$f$h$w=3882c66", "https://www.gelestatic.it/thimg/YpFxAZaIJQr2SL2P75qXrAouq3k=/960x540/smart/https%3A//iltirreno.gelocal.it/image/contentid/policy%3A1.38504208%3A1582417616/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/cless/common/2018-v1/img/lazy.png"], "movies": [], "text": "firenze. Colpevole. Come il suo collega, il pratese Marco Camuffo. Anche l\u2019ex carabiniere Pietro Costa \u00e8 stato condannato per stupro. Secondo il tribunale di Firenze avrebbe violentato (anche lui) due studentesse americane. I giudici, infatti, accolgono la richiesta della pm Ornella Galeotti e condannano a 5 anni e 6 mesi di reclusione Costa.\n\n\n\nSia Costa che Camuffo erano stati accusati di violenza sessuale per aver abusato di due studentesse americane la notte tra il 6 e il 7 settembre 2017 nel capoluogo toscano. Costa era imputato nel processo per presunti abusi verso una delle due giovani. L'altro collega di pattuglia coinvolto nella vicenda, l'appuntato Marco Camuffo, era gi\u00e0 stato condannato a 4 anni e 8 mesi di reclusione con rito abbreviato l'11 ottobre 2018. Grazie al rito abbreviato ha potuto ottenere una pena \u201cscontata\u201d. Almeno in primo grado.\n\n\n\nPietro Costa, che ha lasciato l'aula prima della lettura della sentenza, \u00e8 stato condannato anche all'interdizione perpetua dai pubblici uffici e al risarcimento dei danni verso le parti civili, con una provvisionale di 30mila euro a favore della vittima e di 10mila a favore rispettivamente di Comune di Firenze, ministero della difesa e Arma dei carabinieri.Tuttavia su questa sentenza contro Pietro Costa pende per una decisione attesa dalla Cassazione, che l'8 aprile dovr\u00e0 pronunciarsi sulla richiesta di ricusazione del presidente del collegio del tribunale di Firenze. La ricusazione \u00e8 stata avanzata dalla difesa di Costa riguardo al presidente del tribunale, il giudice Marco Bouchard, per un suo incarico del passato al vertice di Rete Dafne Italia, organizzazione senza scopo di lucro che ha rapporti con il Comune di Firenze che come ente si \u00e8 costituito parte civile in questo processo (e ha ottenuto anche un risarcimento provvisionale di 10mila euro). Se fosse la richiesta di ricusazion fosse accolta, la sentenza di primo grado verrebbe annullata e il processo sarebbe da rifare perch\u00e9 la composizione del tribunale non sarebbe \u201cperfetta\u201d.A far scattare le indagini sui due ex carabinieri fu la denuncia presentata subito dalle due studentesse americane. Le giovani raccontarono di aver incontrato in una discoteca sul piazzale Michelangelo i due militari che la notte poi si offrirono di accompagnarle a casa con l'auto di servizio (azione che si configurerebbe come peculato).All'arrivo - secondo quanto ricostruito dalla Procura con questa inchiesta - i carabinieri entrarono con loro nel palazzo dove erano alloggiate. Poi, nel vano scale e nell'ascensore dell\u2019edificio, sarebbero avvenuti gli abusi denunciati. Nell'interrogatorio davanti alla pm Ornella Galeotti i due carabinieri hanno affermato che sarebbero state le ragazze a prendere l'iniziativa, e di non essersi accorti, come invece accertato dagli esami eseguiti alcune ore dopo in ospedale, che le due ragazze erano ubriache.Per l'episodio Pietro Costa e Marco Camuffo sono stati entrambi destituiti in via definitiva dall'Arma dei carabinieri nel maggio 2018 al termine di un'indagine disciplinare che aveva portato subito alla loro sospensione e al dimezzamento dello stipendio. Non sono stati, invece, indagati per stupro in base al codice penale militare perch\u00e9 questo reato non \u00e8 contemplato dal codice penale militare di pace. Dal 2019 esistono disegni di legge per modificarlo ma ancora non sono stati approvati. \u2014", "keywords": [], "meta_keywords": [""], "tags": [], "authors": ["Ilaria Bonuccelli", "Guido Fiorini", "Un'Altra Estate"], "publish_date": "Sat Feb 22 00:00:00 2020", "summary": "", "article_html": "", "meta_description": "Il tribunale di Firenze infligge una pena di 5 anni e mezzo all\u2019ex militare\u00a0Ma la sentenza \u00e8 a \u201crischio\u201d: \u00e8 stata chiesta la ricusazione di un giudice", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "description": "Il tribunale di Firenze infligge una pena di 5 anni e mezzo all\u2019ex militare\u00a0Ma la sentenza \u00e8 a \u201crischio\u201d: \u00e8 stata chiesta la ricusazione di un giudice", "viewport": "width=device-width, initial-scale=1.0", "title": "Stupro delle studentesse Usa, condannato anche Pietro Costa  - toscana - Il Tirreno", "thumb": "https://iltirreno.gelocal.it/image/contentid/policy:1.38504208:1582417616/image.jpg?f=detail_558&h=720&w=1280&$p$f$h$w=a952e14", "edition": "regione", "article": {"published_time": "2020-02-23", "modified_time": "2020-02-23", "section": "iltirreno toscana", "publisher": "https://www.facebook.com/IlTirreno", "content_tier": "metered"}, "twitter": {"card": "summary_large_image", "site": "@iltirreno", "title": "Stupro delle studentesse Usa, condannato anche Pietro Costa", "description": "Il tribunale di Firenze infligge una pena di 5 anni e mezzo all\u2019ex militare\u00a0Ma la sentenza \u00e8 a \u201crischio\u201d: \u00e8 stata chiesta la ricusazione di un giudice", "image": "https://iltirreno.gelocal.it/image/contentid/policy:1.38504208:1582417616/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/regione/toscana/2020/02/22/news/stupro-delle-studentesse-usa-condannato-anche-pietro-costa-1.38504209"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Stupro delle studentesse Usa, condannato anche Pietro Costa", "description": "Il tribunale di Firenze infligge una pena di 5 anni e mezzo all\u2019ex militare\u00a0Ma la sentenza \u00e8 a \u201crischio\u201d: \u00e8 stata chiesta la ricusazione di un giudice", "image": "https://iltirreno.gelocal.it/image/contentid/policy:1.38504208:1582417616/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/regione/toscana/2020/02/22/news/stupro-delle-studentesse-usa-condannato-anche-pietro-costa-1.38504209"}, "format-detection": "telephone=no"}, "canonical_link": "https://iltirreno.gelocal.it/regione/toscana/2020/02/22/news/stupro-delle-studentesse-usa-condannato-anche-pietro-costa-1.38504209"}