{"source_url": "https://torino.repubblica.it", "url": "https://torino.repubblica.it/cronaca/2020/03/16/news/aosta_tace_i_sintomi_del_coronavirus_durante_la_rinoplastica_e_contagia_tutta_l_e_quipe_chirurgica-251466854/?rss", "title": "Aosta, tace i sintomi del coronavirus durante la rinoplastica e contagia tutta l'\u00e9quipe chirurgica", "top_image": "https://www.repstatic.it/content/localirep/img/rep-torino/2020/03/16/193211852-85a8acd0-07c7-4fed-b359-683374c0c035.jpg", "meta_img": "https://www.repstatic.it/content/localirep/img/rep-torino/2020/03/16/193211852-85a8acd0-07c7-4fed-b359-683374c0c035.jpg", "images": ["https://www.repstatic.it/cless/main/locali/2013-v1/img/common/repubblica-logo.png", "https://www.repstatic.it/content/localirep/img/rep-torino/2020/03/16/193211852-85a8acd0-07c7-4fed-b359-683374c0c035.jpg", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://www.repstatic.it/img_uploads/288/22_1288_3_necrologi_locali_rep.png", "https://www.repstatic.it/content/localirep/img/rep-torino/2020/03/16/193210622-88841462-fdf7-45a5-9e61-0889016a40f8.jpg", "https://cdn.gelestatic.it/kataweb/ilmiolibro/2018/06/scrivere_un_libro_box_ok-300x176.png"], "movies": [], "text": "Ha nascosto i suoi sintomi influenzali ai sanitari che stavano per sottoporlo ad una \"ordinaria\" operazione al naso. Ad accorgersene in sala pre operatoria \u00e8 stato l'anestesista, notando un rialzo della temperatura corporea. Il paziente \u00e8 cos\u00ec stato sottoposto al tampone per il Covid-19, risultato positivo, quindi dimesso e confinato all'isolamento domiciliare. Ma nel frattempo ha contagiato lo stesso anestesista, il chirurgo e l'infermiere.Sui fatti, avvenuti a met\u00e0 della scorsa settimana all'ospedale Parini di Aosta, la procura potrebbe presto aprire un fascicolo.Le possibili ipotesi di reato vanno, in astratto, dalle lesioni personali colpose fino all'epidemia colposa che prevede una pena fino a 12 anni di carcere.\n\nL'uomo aveva lavorato nelle scorse settimane in una localit\u00e0 turistica della bassa Valle d'Aosta, venendo a contatto con molti turisti lombardi. Da giorni aveva una lieve tosse e un bruciore agli occhi. Sintomi che non aveva riferito ai sanitari, temendo che l'operazione programmata da tempo potesse essere rinviata, come poi avvenuto. Doveva essere sottoposto a una rinosettoplastica, un intervento \"assolutamente non urgente, che poteva tranquillamente essere rinviato\", spiega un altro chirurgo: si tratta di una rinoplastica, che ha finalit\u00e0 estetica, associata a una settoplastica, che ha un obiettivo terapeutico, rivolgendosi a persone con deviazione del setto nasale.Intanto aumentano i casi di contagio anche tra i medici e il resto del personale sanitario dell'Usl della Valle d'Aosta. Su tutti spicca il nome del commissario dell'azienda sanitaria, Angelo Pescarmona, risultato positivo dal 15 marzo. E' in isolamento domiciliare e le sue condizioni non destano preoccupazione. E il sindacato Anaao Assomed lancia l'allarme e chiede un attento monitoraggio della salute del personale in prima linea, anche attraverso la somministrazione dei tamponi.\"Il carico lavorativo \u00e8 aumentato le difficolt\u00e0 sono maggiori per garantire i servizi\", spiega il segretario regionale, Riccardo Brachet Contul. \"E' necessario che si continui a monitorare lo stato di salute dei lavoratori medici, infermieri e tutti i sanitari, - aggiunge - per consentirci di adottare tutte le misure di prevenzione che sono state comunque prese e che dovranno in futuro essere implementate per far s\u00ec che l'ospedale di Aosta funzioni\".", "keywords": [], "meta_keywords": ["aosta", "coronavirus"], "tags": [], "authors": [], "publish_date": "Mon Mar 16 00:00:00 2020", "summary": "", "article_html": "", "meta_description": "L'uomo temeva che l'intervento potesse essere rinviato. Positivi anche il chirurgo, l'anestesista e l'infermiere", "meta_lang": "it", "meta_favicon": "https://www.repstatic.it/cless/main/nazionale/2013-v1/img/common/favicon/favicon-152.png", "meta_data": {"description": "L'uomo temeva che l'intervento potesse essere rinviato. Positivi anche il chirurgo, l'anestesista e l'infermiere", "keywords": "aosta,coronavirus", "news_keywords": "aosta,coronavirus", "tags": "aosta,coronavirus", "application-name": "Repubblica.it", "viewport": "width=1024", "image_thumb_src": "https://www.repstatic.it/content/localirep/img/rep-torino/2020/03/16/193210622-88841462-fdf7-45a5-9e61-0889016a40f8.jpg", "thumb": "https://www.repstatic.it/content/localirep/img/rep-torino/2020/03/16/193210622-88841462-fdf7-45a5-9e61-0889016a40f8.jpg", "msapplication-task": "name=Repubblica TV;action-uri=http://tv.repubblica.it/;icon-uri=https://www.repubblica.it/static/images/homepage/2010/favicon.ico", "msapplication-tooltip": "Naviga sul sito de La Repubblica.it", "msapplication-starturl": "http://www.repubblica.it/", "msapplication-window": "width=1024;height=768", "msapplication-TileColor": "#FFFFFF", "msapplication-TileImage": "https://www.repstatic.it/cless/main/nazionale/2013-v1/img/common/favicon/favicon-144.png", "fb": {"app_id": 182234715127717}, "og": {"site_name": "la Repubblica", "type": "article", "title": "Aosta, tace i sintomi del coronavirus durante la rinoplastica e contagia tutta l'\u00e9quipe chirurgica", "description": "L'uomo temeva che l'intervento potesse essere rinviato. Positivi anche il chirurgo, l'anestesista e l'infermiere", "image": "https://www.repstatic.it/content/localirep/img/rep-torino/2020/03/16/193211852-85a8acd0-07c7-4fed-b359-683374c0c035.jpg", "url": "https://torino.repubblica.it/cronaca/2020/03/16/news/aosta_tace_i_sintomi_del_coronavirus_durante_la_rinoplastica_e_contagia_tutta_l_e_quipe_chirurgica-251466854/"}, "article": {"publisher": "https://www.facebook.com/Repubblica", "published_time": "2020-03-16T19:19", "modified_time": "2020-03-16T19:49", "section": "null"}, "twitter": {"card": "summary_large_image", "site": "@repubblica", "title": "Aosta, tace i sintomi del coronavirus durante la rinoplastica e contagia tutta l'\u00e9quipe chirurgica", "description": "L'uomo temeva che l'intervento potesse essere rinviato. Positivi anche il chirurgo, l'anestesista e l'infermiere", "image": "https://www.repstatic.it/content/localirep/img/rep-torino/2020/03/16/193211852-85a8acd0-07c7-4fed-b359-683374c0c035.jpg", "url": "https://torino.repubblica.it/cronaca/2020/03/16/news/aosta_tace_i_sintomi_del_coronavirus_durante_la_rinoplastica_e_contagia_tutta_l_e_quipe_chirurgica-251466854/"}, "gs": {"twitter": {"text": "Aosta, tace i sintomi del coronavirus durante la rinoplastica e contagia tutta l'\u00e9quipe chirurgica"}}}, "canonical_link": "https://torino.repubblica.it/cronaca/2020/03/16/news/aosta_tace_i_sintomi_del_coronavirus_durante_la_rinoplastica_e_contagia_tutta_l_e_quipe_chirurgica-251466854/"}