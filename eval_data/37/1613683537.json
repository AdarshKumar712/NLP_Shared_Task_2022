{"source_url": "https://hookii.org", "url": "https://hookii.org/chi-viene-lasciato-indietro-rischia-di-non-tornare-piu-a-scuola/", "title": "Chi viene lasciato indietro rischia di non tornare pi\u00f9 a scuola \u2013 hookii", "top_image": "https://hookii.org/wp-content/uploads/2014/12/favicon14.ico", "meta_img": "https://hookii.org/wp-content/uploads/2014/12/favicon14.ico", "images": ["https://hookii.org/wp-content/uploads/2017/10/YouTube.png", "https://hookii.org/wp-includes/images/rss.png", "https://hookii.org/wp-content/uploads/2016/06/Facebook2.png", "https://hookii.org/wp-content/uploads/2014/11/logo_hookii_7_g_1401.png", "https://hookii.org/wp-content/uploads/2015/12/logo_twitter_20x20.png", "https://hookii.org/wp-content/uploads/2016/07/community_640x250.png", "https://hookii.org/wp-content/uploads/2016/06/Flickr2.png", "https://hookii.org/wp-content/uploads/2017/11/RSS.png", "https://hookii.org/wp-content/uploads/2020/05/back-to-school-2737003_640-640x250.jpg", "https://hookii.org/wp-content/uploads/2015/12/bar_collante_640x250.png", "https://hookii.org/wp-content/uploads/2014/12/favicon14.ico", "https://stage.hookii.org/wp-content/uploads/2020/03/sostienici.jpg", "https://hookii.org/wp-content/uploads/2015/12/blank.png", "https://hookii.org/wp-content/uploads/2016/06/twitter2.png", "https://hookii.org/wp-content/uploads/2016/06/Instagram2.png", "https://hookii.org/wp-content/uploads/2017/11/telegram3.png", "https://hookii.org/wp-content/uploads/2018/02/speciali8_640x250.png"], "movies": [], "text": "Cristian Raimo riflette su Internazionale sui rischi che la didattica di emergenza attivata in seguito all\u2019esplosione della crisi epidemica potrebbe comportare per gli studenti pi\u00f9 vulnerabili.\n\nLa dispersione scolastica, le disuguaglianze nell\u2019apprendimento, il ritorno dell\u2019analfabetismo letterale e funzionale saranno questioni centrali nella politica dei prossimi anni. Il 27 marzo l\u2019Unesco evidenziava uno degli effetti pi\u00f9 impressionanti della pandemia: 1,6 miliardi di studenti hanno smesso di andare a scuola. E il rischio \u00e8 che tanti interrompano il loro percorso scolastico o che lo seguano con grande irregolarit\u00e0.\n\nIn Italia gli studenti sono dieci milioni. Nove milioni tra scuola primaria, medie e superiori; un milione tra infanzia e nido. Migliaia stanno rimanendo indietro, non potendo o non riuscendo a seguire la didattica a distanza. Tanti faticheranno a recuperare e costituiranno una sorta di generazione covid, caratterizzata dalla mancanza di opportunit\u00e0 e dall\u2019emarginazione.\n\nIl comunicato stampa dell\u2019Istat del 6 aprile fotografa una condizione allarmante per il diritto all\u2019istruzione, anche al netto dell\u2019emergenza pandemica. Nel periodo 2018-2019, il 33,8 per cento delle famiglie non ha computer o tablet in casa, una quota che scende al 14,3 per cento tra le famiglie con almeno un minore. Solo nel 22,2 per cento delle famiglie ogni componente ha a disposizione un computer o un tablet. Nel centro-sud il 41,6 per cento delle famiglie \u00e8 senza computer in casa (rispetto a una media di circa il 30 per cento nelle altre aree del paese) e solo il 14,1 per cento ne ha a disposizione almeno uno per ciascun componente.", "keywords": [], "meta_keywords": [""], "tags": ["rischi", "didattica", "Emergenza"], "authors": ["Di Ulm"], "publish_date": null, "summary": "", "article_html": "", "meta_description": "", "meta_lang": "it", "meta_favicon": "/wp-content/uploads/2014/12/favicon14.ico", "meta_data": {"viewport": "width=device-width, initial-scale=1", "generator": "WordPress 4.9.14"}, "canonical_link": "https://hookii.org/chi-viene-lasciato-indietro-rischia-di-non-tornare-piu-a-scuola/"}