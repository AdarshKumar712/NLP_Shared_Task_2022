{"source_url": "https://www.corriereditaranto.it", "url": "https://www.corriereditaranto.it/2020/04/14/ministero-della-salute-quali-negozi-riaprono-in-quali-regioni/", "title": "Ministero della Salute: quali negozi riaprono, in quali regioni", "top_image": "https://www.corriereditaranto.it/wp-content/uploads/2020/04/C_17_notizie_4462_immagineEvidenza.jpg", "meta_img": "https://www.corriereditaranto.it/wp-content/uploads/2020/04/C_17_notizie_4462_immagineEvidenza.jpg", "images": ["https://www.corriereditaranto.it/wp-content/uploads/2020/04/C_17_notizie_4462_immagineEvidenza-382x150.jpg", "https://www.corriereditaranto.it/wp-content/uploads/2019/09/condividi.png", "https://www.corriereditaranto.it/wp-content/uploads/2018/07/Verbitsky_bn-150x150.png", "https://www.corriereditaranto.it/wp-content/themes/fineglobe/images/logo-footer.png ", "https://www.corriereditaranto.it/wp-content/uploads/2018/07/logofond_anso-1.png", "https://www.corriereditaranto.it/wp-content/uploads/2020/04/C_17_notizie_4462_immagineEvidenza-900x425.jpg", "https://www.corriereditaranto.it/wp-content/themes/fineglobe/images/slide-close.png", "https://www.corriereditaranto.it/wp-content/themes/fineglobe/images/logo.png ", "https://www.corriereditaranto.it/wp-content/uploads/2020/04/C_17_notizie_4462_immagineEvidenza.jpg"], "movies": [], "text": "Il Dpcm approvato nel Consiglio dei ministri del 10 aprile ha prorogato fino al 3 maggio la chiusura quasi totale su tutto il territorio, ma ha previsto anche le prime parziali riaperture delle attivit\u00e0 commerciali; sono i primi spiragli nel lockdown da coronavirus.\n\nRiaperture parziali di attivit\u00e0 commerciali e produttive\n\nIn particolare, il decreto autorizza la riapertura dei negozi di carta, cartone e articoli di cartoleria, librerie e negozi di abbigliamento per neonati e per bambini.\n\n\u00c8 consentito alle Regioni tuttavia adottare misure pi\u00f9 restrittive e cos\u00ec hanno fatto per prima la Lombardia e poi Piemonte, Campania, Sardegna e Trentino con proprie ordinanze. In queste regioni le cartolerie e le librerie, autorizzate dal Dpcm a riaprire il 14 aprile, rimarranno invece chiuse; i negozi per bambini riapriranno con alcune limitazioni.\n\nOltre a librerie, cartolerie e negozi per bambini, ripartono alcune attivit\u00e0: dall\u2019uso delle aree forestali, per tagliare i boschi alla fabbricazione dei computer, si allunga di una decina di voci la lista dei codici Ateco, che vanno da un ampliamento delle attivit\u00e0 legate all\u2019agricoltura alla ripresa per gli organismi internazionali presenti in Italia, come le sedi delle agenzie delle Nazioni Unite. Aggiunte tra le grandi opere, quelle idrauliche. Riparte il commercio all\u2019ingrosso di carta e della cancelleria, per poter rifornire le cartolerie di penne, pennarelli, quaderni pronte alla riapertura insieme alle librerie e ai negozi per bambini: un\u2019eccezione perch\u00e9 sul resto dell\u2019abbigliamento le serrande restano gi\u00f9.\n\nRestano tutti i limiti agli spostamenti, la chiusura delle scuole, lo stop alle attivit\u00e0 produttive non essenziali\n\nLe misure igieniche per gli esercizi commerciali: necessari guanti, mascherine e igienizzanti\n\nIl Dpcm elenca, inoltre, le misure per gli esercizi commerciali aperti, indicando la necessit\u00e0 di usare guanti usa e getta per fare la spesa e la mascherina nei luoghi o ambienti chiusi e in tutte le fasi lavorative dove non si pu\u00f2 mantenere la distanza. Prevista la sanificazione due volte al giorno.\n\nIn pi\u00f9, nei piccoli negozi, entro i 40 metri quadri, l\u2019entrata \u00e8 uno per volta, con due operatori al massimo e, per scaglionare gli accessi, si prevedono anche ampliamenti delle fasce orarie. Alla cassa si deve trovare l\u2019igienizzante per le mani, anche prima di digitare il pin del bancomat.\n\nAncora stop alla riapertura dei parchi e all\u2019attivit\u00e0 sportiva\n\nParchi e aree gioco restano chiusi, cos\u00ec come \u00e8 confermato lo stop per tutte le attivit\u00e0 sportive, anche gli allenamenti dei professionisti, mentre rimane consentita l\u2019attivit\u00e0 motoria nei pressi di casa, da soli e mantenendo le distanze.\n\nConfermati i limiti ai viaggi\n\nLa proroga delle misure restrittive fino al 3 maggio vale anche per i rientri dall\u2019estero e i viaggi di lavoro nel nostro Paese, con controlli agli imbarchi e stop ai viaggi per chi ha la febbre.\n\nRezza: la parola d\u2019ordine \u00e8 cautela\n\nIntanto, per il decimo giorno consecutivo, il giorno di Pasquetta ha visto un calo del numero dei malati di Covid-19 nelle terapie intensive e un allentamento della pressione sulle strutture ospedaliere. E a frenare \u00e8 anche l\u2019incremento generale dei contagi. La curva epidemica in Italia continua ad evidenziare dei \u201csegnali positivi\u201d che per\u00f2 devono \u201culteriormente consolidarsi\u201d. La parola d\u2019ordine \u00e8 dunque \u2018cautela\u2019 poich\u00e8, avverte Gianni Rezza, direttore del dipartimento Malattie Infettive dell\u2019Istituto Superiore di Sanit\u00e0 (Iss), \u201csiamo ancora nella fase 1\u201d e la prudenza deve essere massima proprio in vista della fase 2 che verr\u00e0 avviata gradualmente.", "keywords": [], "meta_keywords": [""], "tags": ["#sanit\u00e0", "#salute"], "authors": [], "publish_date": "Tue Apr 14 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.corriereditaranto.it/wp-content/uploads/2020/02/cropped-favicon2-32x32.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0", "msapplication-TileColor": "#f01d4f", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Ministero della Salute: quali negozi riaprono, in quali regioni - Corriere di Taranto", "description": "Il Dpcm approvato nel Consiglio dei ministri del 10 aprile ha prorogato fino al 3 maggio la chiusura quasi totale su tutto il territorio, ma ha previsto anche le prime parziali riaperture delle attivit\u00e0 commerciali; sono i primi spiragli nel lockdown da coronavirus. Riaperture parziali di attivit\u00e0 commerciali e produttive In particolare, il decreto autorizza la riapertura dei negozi di carta, cartone e articoli di cartoleria, librerie e negozi di abbigliamento per neonati e per bambini. \u00c8 consentito alle Regioni tuttavia adottare misure pi\u00f9 restrittive e cos\u00ec hanno fatto per prima la Lombardia e poi Piemonte, Campania, Sardegna e Trentino con proprie ordinanze. In queste regioni le cartolerie e le librerie, autorizzate dal Dpcm a riaprire il 14 aprile, rimarranno invece chiuse; i negozi per bambini riapriranno con alcune limitazioni. Oltre a librerie, cartolerie e negozi per bambini, ripartono alcune attivit\u00e0: dall\u2019uso delle aree forestali, per tagliare i boschi alla fabbricazione dei computer, si allunga di una decina di voci la lista dei codici Ateco, che vanno da un ampliamento delle attivit\u00e0 legate all\u2019agricoltura alla ripresa per gli organismi internazionali presenti in Italia, come le sedi delle agenzie delle Nazioni Unite. Aggiunte tra le grandi opere, quelle idrauliche. Riparte il commercio all\u2019ingrosso di carta e della cancelleria, per poter rifornire le cartolerie di penne, pennarelli, quaderni pronte alla riapertura insieme alle librerie e ai negozi per bambini: un\u2019eccezione perch\u00e9 sul resto dell\u2019abbigliamento le serrande restano gi\u00f9. Restano tutti i limiti agli spostamenti, la chiusura delle scuole, lo stop alle attivit\u00e0 produttive non essenziali Le misure igieniche per gli esercizi commerciali: necessari guanti, mascherine e igienizzanti Il Dpcm elenca, inoltre, le misure per gli esercizi commerciali aperti, indicando la necessit\u00e0 di usare guanti usa e getta per fare la spesa e la mascherina nei luoghi o ambienti chiusi e in tutte le fasi lavorative dove non si pu\u00f2 mantenere la distanza. Prevista la sanificazione due volte al giorno. In pi\u00f9, nei piccoli negozi, entro i 40 metri quadri, l\u2019entrata \u00e8 uno per volta, con due operatori al massimo e, per scaglionare gli accessi, si prevedono anche ampliamenti delle fasce orarie. Alla cassa si deve trovare l\u2019igienizzante per le mani, anche prima di digitare il pin del bancomat. Ancora stop alla riapertura dei parchi e all\u2019attivit\u00e0 sportiva Parchi e aree gioco restano chiusi, cos\u00ec come \u00e8 confermato lo stop per tutte le attivit\u00e0 sportive, anche gli allenamenti dei professionisti, mentre rimane consentita l\u2019attivit\u00e0 motoria nei pressi di casa, da soli e mantenendo le distanze. Confermati i limiti ai viaggi La proroga delle misure restrittive fino al 3 maggio vale anche per i rientri dall\u2019estero e i viaggi di lavoro nel nostro Paese, con controlli agli imbarchi e stop ai viaggi per chi ha la febbre. Rezza: la parola d\u2019ordine \u00e8 cautela Intanto, per il decimo giorno consecutivo, il giorno di Pasquetta ha visto un calo del numero dei malati di Covid-19 nelle terapie intensive e un allentamento della pressione sulle strutture ospedaliere. E a frenare \u00e8 anche l\u2019incremento generale dei contagi. La curva epidemica in Italia continua ad evidenziare dei \u201csegnali positivi\u201d che per\u00f2 devono \u201culteriormente consolidarsi\u201d. La parola d\u2019ordine \u00e8 dunque \u2018cautela\u2019 poich\u00e8, avverte Gianni Rezza, direttore del dipartimento Malattie Infettive dell\u2019Istituto Superiore di Sanit\u00e0 (Iss), \u201csiamo ancora nella fase 1\u201d e la prudenza deve essere massima proprio in vista della fase 2 che verr\u00e0 avviata gradualmente.", "url": "https://www.corriereditaranto.it/2020/04/14/ministero-della-salute-quali-negozi-riaprono-in-quali-regioni/", "site_name": "Corriere di Taranto", "image": {"identifier": "https://www.corriereditaranto.it/wp-content/uploads/2020/04/C_17_notizie_4462_immagineEvidenza.jpg", "secure_url": "https://www.corriereditaranto.it/wp-content/uploads/2020/04/C_17_notizie_4462_immagineEvidenza.jpg", "width": 700, "height": 390}}, "article": {"publisher": "https://www.facebook.com/Corriere-di-Taranto-1521226691535086/", "tag": "#sanit\u00e0", "section": "articoli interessanti", "published_time": "2020-04-14T16:10:00+00:00"}, "twitter": {"card": "summary", "description": "Il Dpcm approvato nel Consiglio dei ministri del 10 aprile ha prorogato fino al 3 maggio la chiusura quasi totale su tutto il territorio, ma ha previsto anche le prime parziali riaperture delle attivit\u00e0 commerciali; sono i primi spiragli nel lockdown da coronavirus. Riaperture parziali di attivit\u00e0 commerciali e produttive In particolare, il decreto autorizza la riapertura dei negozi di carta, cartone e articoli di cartoleria, librerie e negozi di abbigliamento per neonati e per bambini. \u00c8 consentito alle Regioni tuttavia adottare misure pi\u00f9 restrittive e cos\u00ec hanno fatto per prima la Lombardia e poi Piemonte, Campania, Sardegna e Trentino con proprie ordinanze. In queste regioni le cartolerie e le librerie, autorizzate dal Dpcm a riaprire il 14 aprile, rimarranno invece chiuse; i negozi per bambini riapriranno con alcune limitazioni. Oltre a librerie, cartolerie e negozi per bambini, ripartono alcune attivit\u00e0: dall\u2019uso delle aree forestali, per tagliare i boschi alla fabbricazione dei computer, si allunga di una decina di voci la lista dei codici Ateco, che vanno da un ampliamento delle attivit\u00e0 legate all\u2019agricoltura alla ripresa per gli organismi internazionali presenti in Italia, come le sedi delle agenzie delle Nazioni Unite. Aggiunte tra le grandi opere, quelle idrauliche. Riparte il commercio all\u2019ingrosso di carta e della cancelleria, per poter rifornire le cartolerie di penne, pennarelli, quaderni pronte alla riapertura insieme alle librerie e ai negozi per bambini: un\u2019eccezione perch\u00e9 sul resto dell\u2019abbigliamento le serrande restano gi\u00f9. Restano tutti i limiti agli spostamenti, la chiusura delle scuole, lo stop alle attivit\u00e0 produttive non essenziali Le misure igieniche per gli esercizi commerciali: necessari guanti, mascherine e igienizzanti Il Dpcm elenca, inoltre, le misure per gli esercizi commerciali aperti, indicando la necessit\u00e0 di usare guanti usa e getta per fare la spesa e la mascherina nei luoghi o ambienti chiusi e in tutte le fasi lavorative dove non si pu\u00f2 mantenere la distanza. Prevista la sanificazione due volte al giorno. In pi\u00f9, nei piccoli negozi, entro i 40 metri quadri, l\u2019entrata \u00e8 uno per volta, con due operatori al massimo e, per scaglionare gli accessi, si prevedono anche ampliamenti delle fasce orarie. Alla cassa si deve trovare l\u2019igienizzante per le mani, anche prima di digitare il pin del bancomat. Ancora stop alla riapertura dei parchi e all\u2019attivit\u00e0 sportiva Parchi e aree gioco restano chiusi, cos\u00ec come \u00e8 confermato lo stop per tutte le attivit\u00e0 sportive, anche gli allenamenti dei professionisti, mentre rimane consentita l\u2019attivit\u00e0 motoria nei pressi di casa, da soli e mantenendo le distanze. Confermati i limiti ai viaggi La proroga delle misure restrittive fino al 3 maggio vale anche per i rientri dall\u2019estero e i viaggi di lavoro nel nostro Paese, con controlli agli imbarchi e stop ai viaggi per chi ha la febbre. Rezza: la parola d\u2019ordine \u00e8 cautela Intanto, per il decimo giorno consecutivo, il giorno di Pasquetta ha visto un calo del numero dei malati di Covid-19 nelle terapie intensive e un allentamento della pressione sulle strutture ospedaliere. E a frenare \u00e8 anche l\u2019incremento generale dei contagi. La curva epidemica in Italia continua ad evidenziare dei \u201csegnali positivi\u201d che per\u00f2 devono \u201culteriormente consolidarsi\u201d. La parola d\u2019ordine \u00e8 dunque \u2018cautela\u2019 poich\u00e8, avverte Gianni Rezza, direttore del dipartimento Malattie Infettive dell\u2019Istituto Superiore di Sanit\u00e0 (Iss), \u201csiamo ancora nella fase 1\u201d e la prudenza deve essere massima proprio in vista della fase 2 che verr\u00e0 avviata gradualmente.", "title": "Ministero della Salute: quali negozi riaprono, in quali regioni - Corriere di Taranto", "image": "https://www.corriereditaranto.it/wp-content/uploads/2020/04/C_17_notizie_4462_immagineEvidenza.jpg"}, "generator": "Powered by WPBakery Page Builder - drag and drop page builder for WordPress.", "msapplication-TileImage": "https://www.corriereditaranto.it/wp-content/uploads/2020/02/cropped-favicon2-270x270.png"}, "canonical_link": "https://www.corriereditaranto.it/2020/04/14/ministero-della-salute-quali-negozi-riaprono-in-quali-regioni/"}