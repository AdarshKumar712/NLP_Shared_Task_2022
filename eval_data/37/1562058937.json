{"source_url": "https://www.corriere.it", "url": "https://www.corriere.it/politica/20_marzo_29/coronavirus-sondaggio-piu-fiducia-conte-governo-lega-31percento-pd-m5s-ripresa-bedecf12-712d-11ea-a7a6-80954b735fc3.shtml", "title": "Sondaggio politico 28 marzo 2020: Conte sale al 61%, Salvini stabile", "top_image": "https://images2.corriereobjects.it/methode_image/socialshare/2020/03/28/58b6144a-7130-11ea-a7a6-80954b735fc3.jpg", "meta_img": "https://images2.corriereobjects.it/methode_image/socialshare/2020/03/28/58b6144a-7130-11ea-a7a6-80954b735fc3.jpg", "images": ["https://images2.corriereobjects.it/methode_image/socialshare/2020/03/28/58b6144a-7130-11ea-a7a6-80954b735fc3.jpg", "https://secure-it.imrworldwide.com/cgi-bin/m?ci=rcs-it&cg=0&cc=0&ts=noscript", "https://images2.corriereobjects.it/includes2013/images/boxes/box_notifiche_general.png?v=20170310101514", "https://images2.corriereobjects.it/methode_image/Cassetto%20Redazionale/Nazionale/Media/Fissi/menu/Logo-Twitter.png?v=20151028102014", "https://googleads.g.doubleclick.net/pagead/viewthroughconversion/953668728/?value=0&guid=ON&script=0", "https://images2.corriereobjects.it/methode_image/2020/03/28/Politica/Foto%20Politica%20-%20Trattate/obblsonda1-koyh-u31702058563804ozd-656x492corriere-web-sezioni_MASTER.jpg?v=20200329061936", "https://images2.corriereobjects.it/includes2013/images/footer_apa.png?v=20170310101540", "https://images2.corriereobjects.it/includes2013/LIBS/css/assets/icon_fake.png", "https://tbl.tradedoubler.com/report?organization=1693652&event=309413&leadNumber=auto", "https://www.corriere.it/includes2013/images/boxes/nl/header_nl.png?v=20190321121254", "https://components2.corriereobjects.it/rcs_cor_corriere-layout/v1/corriere-common/assets/img/testatine/t_corrieretv.png?v=1", "https://images2.corriereobjects.it/includes2013/LIBS/css/assets/arrow_piuletti.gif", "https://images2.corriereobjects.it/methode_image/2020/03/28/Politica/Foto%20Politica%20-%20Trattate/obblsonda-kgnd-u31702062531063yzh-656x492corriere-web-sezioni_192x144.jpg", "https://www.facebook.com/tr?id=1553525618238394&ev=PageView&noscript=1", "https://images2.corriereobjects.it/includes2013/images/footer_acap.png?v=20170310101530", "https://metrics.rcsmetrics.it/b/ss/rcsglobal/1/H.25.2--NS/0", "https://www.corriere.it/includes2013/images/boxes/nl/iscriviti_btn.png?v=20190321121255", "https://images2.corriereobjects.it/methode_image/Cassetto%20Redazionale/Nazionale/Media/Fissi/menu/Logo-Italians.png?v=20151028102014", "https://images2.corriereobjects.it/methode_image/Cassetto%20Redazionale/Nazionale/Media/Fissi/menu/Logo-Reportime.png?v=20151028102014"], "movies": [], "text": "L\u2019emergenza che il Paese sta vivendo suscita molti interrogativi sulle opinioni dei cittadini che questo mese fanno segnare cambiamenti di rilievo, soprattutto riguardo al consenso per il governo e per il presidente del Consiglio. Ripercorrendo quanto riportato in queste colonne, nell\u2019ultimo mese e mezzo possiamo distinguere 3 fasi: la prima, a met\u00e0 febbraio, era caratterizzata da una concordia di fondo e da una larga approvazione per le decisioni fin l\u00ec adottate, tra le quali spiccava la chiusura dei voli da e per la Cina. La seconda fase, al contrario, ha fatto registrare profonde divisioni in ambito istituzionale, politico, scientifico e mediatico, divisioni che si sono tradotte in un disorientamento generalizzato e in un calo di fiducia nel governo e nel premier.\n\nAumento della consapevolezza della minaccia La terza fase, quella attuale, ha preso avvio con i provvedimenti restrittivi introdotti a partire dall\u20198 marzo ed \u00e8 contraddistinta da un significativo aumento della consapevolezza che il coronavirus rappresenti una minaccia a livello personale (dal 12% di met\u00e0 febbraio al 53% di met\u00e0 marzo), familiare (60%) e per il proprio Comune di residenza (73%), accompagnata da un favore molto ampio per le misure adottate e da una significativa crescita del consenso per il governo e il presidente Conte: infatti, l\u2019indice di gradimento dell\u2019esecutivo oggi si attesta a 56, quello del premier a 61, aumentando rispettivamente di 14 e 13 punti rispetto a un mese fa e raggiungendo i valori pi\u00f9 elevati dall\u2019insediamento del Conte 2.\n\nDi Maio su di otto punti Anche i giudizi sui leader politici fanno tutti registrare un aumento, a conferma di un atteggiamento meno ostile manifestato dai cittadini nell\u2019attuale situazione di emergenza sanitaria. Giorgia Meloni ottiene un indice pari a 41, aumenta di 4 punti e sale al primo posto scavalcando Salvini che si attesta a 39 (+ 1); al terzo posto balza il ministro della Salute Speranza con 33 (+ 12), seguito da Franceschini con 32 e Zingaretti con 30 (entrambi +1), quindi Di Maio che sale a 27 con un aumento di 8 punti, Bonafede con 24 (+5), Berlusconi e Bellanova, appaiati a 23 (entrambi con +4); infine Crimi con 21 (+4) e Renzi con 13 (+3). Quanto alle intenzioni di voto, il crescente e significativo apprezzamento per il governo non sembra avere riflessi di analoghe dimensioni sulle scelte degli elettori: la maggior parte degli italiani si sente rassicurata dal fatto che nell\u2019emergenza il Paese abbia una guida nei confronti della quale esprime fiducia ma, con poche eccezioni, si mantiene fedele al proprio partito. Nel complesso, le due principali forze di governo sono in leggera crescita e il centrodestra \u00e8 stabile. Pi\u00f9 in dettaglio, la Lega si mantiene al primo posto con il 31,1% dei consensi (-0,5%), seguita dal Pd al 20,6% (+ 1%), dal M5S al 15,3% (+1,3%), quindi FdI stabile al 13,3%, FI al 6,8% (+ 0,5%), Italia viva stabile al 3,5%.", "keywords": [], "meta_keywords": ["fiducia", "centrodestra", "Lega", "emergenza"], "tags": [], "authors": ["Nando Pagnoncelli"], "publish_date": null, "summary": "", "article_html": "", "meta_description": "Sondaggio politico 28 marzo 2020: l'emergenza coronavirus fa salire il gradimento di Conte. Poi c\u2019\u00e8 la Meloni al 41%. Ecco i dati di Pd, Lega e M5S.", "meta_lang": "it", "meta_favicon": "//css2.corriereobjects.it/includes2013/LIBS/css/assets/favicon.ico", "meta_data": {"description": "Sondaggio politico 28 marzo 2020: l'emergenza coronavirus fa salire il gradimento di Conte. Poi c\u2019\u00e8 la Meloni al 41%. Ecco i dati di Pd, Lega e M5S.", "keywords": "fiducia, centrodestra, Lega, emergenza", "DC.date.issued": "2020-03-29", "fb": {"app_id": 203568503078644, "pages": 73520954181}, "og": {"title": "Coronavirus, pi\u00f9 fiducia a Conte e governo. Lega al 31%, Pd e M5S in ripresa", "type": "article", "locale": "it_IT", "url": "https://www.corriere.it/politica/20_marzo_29/coronavirus-sondaggio-piu-fiducia-conte-governo-lega-31percento-pd-m5s-ripresa-bedecf12-712d-11ea-a7a6-80954b735fc3.shtml", "image": "https://images2.corriereobjects.it/methode_image/socialshare/2020/03/28/58b6144a-7130-11ea-a7a6-80954b735fc3.jpg", "site_name": "Corriere della Sera", "description": "Sondaggio governo e coronavirus, gradimento di Conte a quota 61, il pi\u00f9 alto durante il bis. Poi c\u2019\u00e8 Meloni (41), ma migliorano i giudizi su tutti i leader. Stabile il centrodestra. Dem sopra il 20%, 5 Stelle al 15,3%", "author": "Nando Pagnoncelli", "published_time": "29/03/2020"}, "author": "Nando Pagnoncelli", "twitter": {"card": "summary_large_image", "site": "@Corriereit", "title": "Coronavirus&#44; pi&#249; fiducia a Conte e governo&#46; Lega al 31&#37;&#44; Pd e M5S in ripresa", "description": "Sondaggio governo e coronavirus, gradimento di Conte a quota 61, il pi\u00f9 alto durante il bis. Poi c\u2019\u00e8 Meloni (41), ma migliorano i giudizi su tutti i leader. Stabile il centrodestra. Dem sopra il 20%, 5 Stelle al 15,3%", "image": "https://images2.corriereobjects.it/methode_image/socialshare/2020/03/28/58b6144a-7130-11ea-a7a6-80954b735fc3.jpg"}, "msapplication-TileImage": "//css2.corriereobjects.it/includes2013/LIBS/css/assets/favicon.ico", "msapplication-TileColor": "#FDE9EB", "google-site-verification": "oE0bL4d_XmKfFwXhpjzCiWOhO5kNQqLcE-CKzAKXfYs", "google-signin-client_id": "432978210168-ab0kcf4chrhuo10n34ik0q2a6134u56b.apps.googleusercontent.com", "robots": "noarchive, nocache", "mobile-web-app-capable": "yes", "apple-mobile-web-app-capable": "yes"}, "canonical_link": "https://www.corriere.it/politica/20_marzo_29/coronavirus-sondaggio-piu-fiducia-conte-governo-lega-31percento-pd-m5s-ripresa-bedecf12-712d-11ea-a7a6-80954b735fc3.shtml"}