{"source_url": "https://web.archive.org", "url": "https://web.archive.org/web/20200520174705id_/https://tvn24.pl/pomorze/koronawirus-w-polsce-swinoujscie-manifestacja-branzy-turystycznej-na-granicy-polsko-niemieckiej-4578098?source=rss", "title": "Bran\u017ca turystyczna chce otwarcia granic. \"Jeste\u015bmy na skraju przepa\u015bci\"", "top_image": "https://tvn24.pl/pomorze/cdn-zdjecie-xivjtx-branza-turystyczna-chce-otwarcia-granic-4578026/alternates/LANDSCAPE_1280", "meta_img": "https://tvn24.pl/pomorze/cdn-zdjecie-xivjtx-branza-turystyczna-chce-otwarcia-granic-4578026/alternates/LANDSCAPE_1280", "images": ["https://tvn24.pl/pomorze/cdn-zdjecie-xivjtx-branza-turystyczna-chce-otwarcia-granic-4578026/alternates/LANDSCAPE_1280"], "movies": [], "text": "Ponad 100 os\u00f3b z bran\u017cy turystycznej protestowa\u0142o na granicy polsko-niemieckiej w \u015awinouj\u015bciu. Domagali si\u0119 jak najszybszego otwarcia granic. - Potrzebujemy turyst\u00f3w, \u017ceby mie\u0107 prac\u0119 i m\u00f3c zarabia\u0107 pieni\u0105dze. Jeste\u015bmy ju\u017c na skraju przepa\u015bci - m\u00f3wi\u0105 protestuj\u0105cy.\n\n\"Szlabany w g\u00f3r\u0119, chcemy pracowa\u0107\", \"Ratujmy turystyk\u0119\u201d, \"Chcemy pracy\" - mi\u0119dzy innymi z takimi has\u0142ami wyszli na ulic\u0119 przedstawiciele bran\u017cy turystycznej. Manifestacja zacz\u0119\u0142a si\u0119 oko\u0142o godziny 11 na dawnym przej\u015bciu granicznym \u015awinouj\u015bcie-Ahlbeck. Wzi\u0119\u0142o w niej udzia\u0142 ponad 100 os\u00f3b.\n\n- Chcemy, \u017ceby jak najszybciej otworzono granice, poniewa\u017c potrzebujemy turyst\u00f3w, \u017ceby mie\u0107 prac\u0119 i m\u00f3c zarabia\u0107 pieni\u0105dze. Jeste\u015bmy ju\u017c na skraju przepa\u015bci - m\u00f3wi\u0142 jeden z protestuj\u0105cych.\n\nBran\u017ca turystyczna \u017c\u0105da otwarcia granic TVN24\n\nOd poniedzia\u0142ku mo\u017cliwe jest wznowienie dzia\u0142alno\u015bci hotelarskiej. Jednak w\u0142a\u015bciciele, kt\u00f3rzy prowadz\u0105 pensjonaty i hotele przy granicy, m\u00f3wi\u0105, \u017ce 90 procent ich klient\u00f3w to obcokrajowcy m.in. z Niemiec czy Skandynawii.\n\nDlatego apeluj\u0105 do premiera Mateusza Morawieckiego o zmian\u0119 przepis\u00f3w oraz otwarcie granic dla mi\u0119dzynarodowego ruchu turystycznego. Jak przekonuj\u0105 organizatorzy protestu, otwarcie granic jest kluczowe, aby mogli wr\u00f3ci\u0107 do prowadzenia swojej dzia\u0142alno\u015bci.\n\nHotele otwarte, ale trzeba przestrzega\u0107 procedur\n\nZgodnie z decyzj\u0105 rz\u0105du od 4 maja Polska wesz\u0142a w drugi etap luzowania obostrze\u0144 zwi\u0105zanych z epidemi\u0105 COVID-19. Zmiany dotycz\u0105 w\u0142a\u015bnie m.in. hoteli i innych obiekt\u00f3w turystycznych.\n\n\u017beby uruchomi\u0107 obiekt, trzeba spe\u0142ni\u0107 szereg wytycznych zwi\u0105zanych z bezpiecze\u0144stwem obs\u0142ugi i pracownik\u00f3w hotelu, a tak\u017ce obostrze\u0144 zwi\u0105zanych z bezpiecze\u0144stwem go\u015bci. Nale\u017cy np. pami\u0119ta\u0107 o umieszczeniu \u015brodk\u00f3w ochrony indywidualnej (r\u0119kawiczek czy p\u0142yn\u00f3w dezynfekcyjnych) oraz o zakazie u\u017cytkowania pomieszcze\u0144 wsp\u00f3lnych.\n\nPowsta\u0142y te\u017c szczeg\u00f3\u0142owe wytyczne zwi\u0105zane z cz\u0119stotliwo\u015bci\u0105 sprz\u0105tania pokoi oraz procedury, kt\u00f3rych nale\u017cy przestrzega\u0107 w przypadku stwierdzenia zaka\u017cenia u go\u015bcia.\n\nAutor:MAK/ks\n\n\u0179r\u00f3d\u0142o: TVN24/PAP", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Ponad 100 os\u00f3b z bran\u017cy turystycznej protestowa\u0142o na granicy polsko-niemieckiej w \u015awinouj\u015bciu. - Chcemy, \u017ceby jak najszybciej otworzono granice, poniewa\u017c potrzebujemy turyst\u00f3w, \u017ceby mie\u0107 prace i m\u00f3c zarabia\u0107 pieni\u0105dze. Jeste\u015bmy ju\u017c na skraju przepa\u015bci - m\u00f3wi\u0105 protestuj\u0105cy.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Ponad 100 os\u00f3b z bran\u017cy turystycznej protestowa\u0142o na granicy polsko-niemieckiej w \u015awinouj\u015bciu. - Chcemy, \u017ceby jak najszybciej otworzono granice, poniewa\u017c potrzebujemy turyst\u00f3w, \u017ceby mie\u0107 prace i m\u00f3c zarabia\u0107 pieni\u0105dze. Jeste\u015bmy ju\u017c na skraju przepa\u015bci - m\u00f3wi\u0105 protestuj\u0105cy.", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/pomorze/koronawirus-w-polsce-swinoujscie-manifestacja-branzy-turystycznej-na-granicy-polsko-niemieckiej-4578098", "title": "Bran\u017ca turystyczna chce otwarcia granic. \"Jeste\u015bmy na skraju przepa\u015bci\"", "description": "Ponad 100 os\u00f3b z bran\u017cy turystycznej protestowa\u0142o na granicy polsko-niemieckiej w \u015awinouj\u015bciu. - Chcemy, \u017ceby jak najszybciej otworzono granice, poniewa\u017c potrzebujemy turyst\u00f3w, \u017ceby mie\u0107 prace i m\u00f3c zarabia\u0107 pieni\u0105dze. Jeste\u015bmy ju\u017c na skraju przepa\u015bci - m\u00f3wi\u0105 protestuj\u0105cy.", "image": "https://tvn24.pl/pomorze/cdn-zdjecie-xivjtx-branza-turystyczna-chce-otwarcia-granic-4578026/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/pomorze/cdn-zdjecie-xivjtx-branza-turystyczna-chce-otwarcia-granic-4578026/alternates/LANDSCAPE_1280"}, "next-head-count": 49}, "canonical_link": "https://tvn24.pl/pomorze/koronawirus-w-polsce-swinoujscie-manifestacja-branzy-turystycznej-na-granicy-polsko-niemieckiej-4578098"}