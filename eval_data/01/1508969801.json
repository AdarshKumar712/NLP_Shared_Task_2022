{"source_url": "https://web.archive.org", "url": "https://web.archive.org/web/20200130142114id_/https://wiadomosci.onet.pl/swiat/koronawirus-z-wuhan-putin-zabiera-glos/6wknpw6", "title": "Putin zabiera g\u0142os ws. koronawirusa", "top_image": "https://ocdn.eu/pulscms-transforms/1/3qAk9kuTURBXy8wNjRjMDczMi1jOTA3LTQxNTMtODJhMC01M2NmNDE0YjgzN2QuanBlZ5OVAwDMrs0VwM0MPJMJpmI4YTU2OQaTBc0COs0BLIGhMAE/wladimir-putin.jpg", "meta_img": "https://ocdn.eu/pulscms-transforms/1/3qAk9kuTURBXy8wNjRjMDczMi1jOTA3LTQxNTMtODJhMC01M2NmNDE0YjgzN2QuanBlZ5OVAwDMrs0VwM0MPJMJpmI4YTU2OQaTBc0COs0BLIGhMAE/wladimir-putin.jpg", "images": ["https://ocdn.eu/pulscms-transforms/1/BbOk9kuTURBXy8wNjRjMDczMi1jOTA3LTQxNTMtODJhMC01M2NmNDE0YjgzN2QuanBlZ5OVAwDMrs0VwM0MPJMFzQMUzQG8kwmmYjhhNTY5BoGhMAE/wladimir-putin.jpg", "https://ocdn.eu/weather/weather_state_icons/5.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/3qAk9kuTURBXy8wNjRjMDczMi1jOTA3LTQxNTMtODJhMC01M2NmNDE0YjgzN2QuanBlZ5OVAwDMrs0VwM0MPJMJpmI4YTU2OQaTBc0COs0BLIGhMAE/wladimir-putin.jpg", "https://ocdn.eu/weather/weather_state_icons/7.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "- Dobrze wiemy, \u017ce praktycznie we wszystkich krajach \u015bwiata, w tym w naszym kraju, co roku tracimy ludzi z powodu zapalenia p\u0142uc i grypy, dlatego mamy przed sob\u0105 wsp\u00f3lne zadanie zminimalizowania tych strat (\u2026) Je\u015bli chodzi o nowego koronawirusa, to specyfika polega na tym, i\u017c jest to nowe zjawisko i powstaje pytanie, na ile jeste\u015bmy gotowi na to wyzwanie \u2013 oznajmi\u0142 Putin.\n\nWcze\u015bniej premier Rosji Michai\u0142 Miszustin zatwierdzi\u0142 sk\u0142ad sztabu, kt\u00f3ry ma zapobiec pojawieniu si\u0119 na terytorium Rosji nowego koronawirusa. Na czele sztabu stoi wicepremier Tatiana Golikowa, a w jego sk\u0142ad wchodz\u0105 m.in. szefowa Rospotriebnadzoru Anna Popowa, minister zdrowia Michai\u0142 Muraszko i szef ministerstwa ds. sytuacji nadzwyczajnych Jewgienij Ziniczew.\n\nW Rosji nie potwierdzono dot\u0105d przypadk\u00f3w zaka\u017cenia koronawirusem - poinformowa\u0142 Rospotriebnadzor. Od wtorku urz\u0105d prowadzi na lotniskach w Rosji badania powracaj\u0105cych z Chin rosyjskich turyst\u00f3w na obecno\u015b\u0107 wirusa. W \u015brod\u0119 takie badania przechodzi grupa ponad 180 mieszka\u0144c\u00f3w Chabarowska, kt\u00f3rzy przebywali na wycieczce w Chinach.\n\nKoronawirusy. Czym w og\u00f3le s\u0105 te wirusy?\n\nW mediach pojawia si\u0119 du\u017co spekulacji na temat koronawirusa, brakuje cz\u0119sto natomiast informacji, z czym tak naprawd\u0119 mamy do czynienia. Jak t\u0142umaczy dziennikarz Onetu Patryk Motyka, koronawirusy to rodzaj wirus\u00f3w, kt\u00f3rych cech\u0105 wsp\u00f3ln\u0105 jest pojedyncza ni\u0107 RNA wewn\u0105trz swojej struktury. Co to oznacza?\n\nZnamy kilkadziesi\u0105t gatunk\u00f3w koronawirus\u00f3w, skupionych w czterech grupach: alfa, beta, gamma i deltakoronawirus\u00f3w. Wraz z patogenem z Wuhan wiemy o siedmiu wirusach z tego rodzaju, kt\u00f3re mog\u0105 infekowa\u0107 ludzi.\n\nKoronawirus w Polsce. Jak gro\u017ane s\u0105 ludzkie wirusy?\n\nPami\u0119ta\u0107 musimy, \u017ce m\u00f3wimy o wielu gatunkach koronawirus\u00f3w. Cz\u0119\u015b\u0107 z nich wywo\u0142uje g\u0142\u00f3wnie infekcje o niewielkim nasileniu. Szacuje si\u0119, \u017ce nawet kilkana\u015bcie procent wszystkich przezi\u0119bie\u0144 wywo\u0142uj\u0105 w\u0142a\u015bnie koronawirusy. Statystycznie wi\u0119c najwi\u0119cej os\u00f3b zaka\u017conych tymi patogenami zdrowieje szybko, nawet bez udzielenia pomocy medycznej.\n\nPatryk Motyka podkre\u015bla tak\u017ce, \u017ce w\u015br\u00f3d ludzkich koronawirus\u00f3w znajduj\u0105 si\u0119 te\u017c takie, kt\u00f3re wywo\u0142uj\u0105 bardzo powa\u017cne zaka\u017cenia. Chodzi g\u0142\u00f3wnie o patogeny odpowiedzialne za dwie choroby: SARS i MERS. \u015amiertelno\u015b\u0107 tej pierwszej wynosi\u0142a (od wielu lat nie zanotowano ani jednego przypadku \u2013 red.) oko\u0142o 10 proc., tej drugiej jest jeszcze wy\u017csza, mniej wi\u0119cej 30-procentowa. Trzeba podkre\u015bli\u0107, \u017ce wirus wywo\u0142uj\u0105cy MERS nie jest wirusem ludzkim w naukowym znaczeniu tego s\u0142owa \u2013 jego g\u0142\u00f3wnym celem s\u0105 wielb\u0142\u0105dy, a znaczna cz\u0119\u015b\u0107 jego ofiar to ludzie maj\u0105cy bliski kontakt z tymi zwierz\u0119tami.\n\nCzy wiemy, jakie by\u0142y pocz\u0105tki ludzkiego koronawirusa?\n\nCZYTAJ WI\u0118CEJ: Naukowcy: tak naprawd\u0119 nie wiemy sk\u0105d pochodzi koronawirus\n\nDo tej pory nie mo\u017cemy odpowiedzie\u0107 na to pytanie. Nasz ekspert przypomina, \u017ce w przypadku SARS musieli\u015bmy czeka\u0107 wiele miesi\u0119cy, zanim naukowcy ostatecznie potwierdzieli, \u017ce rezerwuarem wirusa by\u0142 \u0142askun \u2013 niewielki drapie\u017cny ssak. W wypadku koronawirusa szukanie \"winnego\" zapewne r\u00f3wnie\u017c potrwa d\u0142ugo. Wszelkie pojawiaj\u0105ce si\u0119 artyku\u0142y dot. tego wirusa mo\u017cemy na razie uzna\u0107 za spekulacje.\n\nJednym z miejsc, kt\u00f3re na pewno zostan\u0105 dok\u0142adnie przeszukane w najbli\u017cszych tygodniach, w celu ustalenia ogniska zaka\u017cenia, b\u0119dzie targ owoc\u00f3w morza Huanan. Spo\u015br\u00f3d pierwszych 41 potwierdzonych przypadk\u00f3w zaka\u017cenia, dwie trzecie chorych by\u0142a w tym miejscu w ostatnich tygodniach. Jest to jedyny znany punkt wsp\u00f3lny dla tych os\u00f3b.\n\nCZYTAJ WI\u0118CEJ: Ministerstwo Zdrowia apeluje do Polak\u00f3w ws. koronawirusa\n\nKoronawirus w Polsce? Nie zapominajmy o tym, jak gro\u017ana jest grypa\n\nZagro\u017cenie koronawirusem nie powinno sprawi\u0107, \u017ce zlekcewa\u017cymy objawy grypy. Jak przypomina Patryk Motyka, w tym momencie to ona jest o wiele wi\u0119kszym zagro\u017ceniem dla polskiej populacji. Od pocz\u0105tku roku do ko\u0144ca stycznia przypadk\u00f3w tej sezonowej choroby b\u0119dzie oko\u0142o 400 tys. Wbrew powszechnemu przekonaniu nie jest to b\u0142aha choroba \u2013 u niewielkiej cz\u0119\u015bci chorych rozwijaj\u0105 si\u0119 powik\u0142ania, kt\u00f3re mog\u0105 by\u0107 nawet gro\u017ane dla \u017cycia.\n\nA jak polskie s\u0142u\u017cby przygotowuj\u0105 si\u0119 na koronawirusa w Polsce? Polskie s\u0142u\u017cby s\u0105 \u015bwiadome zagro\u017cenia i maj\u0105 sporo czasu na opracowanie scenariusza w przypadku rozwoju epidemii na terenie naszego kontynentu. Na razie pozostaje wi\u0119c zachowa\u0107 czujno\u015b\u0107, ale panika jest zupe\u0142nie niewskazana. G\u0142os w tej sprawie zabra\u0142 te\u017c minister zdrowia \u0141ukasz Szumowski. - Jeste\u015bmy na to przygotowani - zapewni\u0142 w \u015brod\u0119 rano. Doda\u0142, \u017ce w czwartek do Polski dotr\u0105 primery umo\u017cliwiaj\u0105ce sprawdzanie, czy osoba badana jest lub nie jest zara\u017cona koronawirusem.\n\nKoronawirus pr\u0119dzej czy p\u00f3\u017aniej b\u0119dzie w Polsce\n\n- Koronawius pr\u0119dzej czy p\u00f3\u017aniej b\u0119dzie w Polsce i to nie b\u0119dzie nic nadzwyczajnego. Nie czekamy na to, ale i nie obawiamy si\u0119. Jeste\u015bmy przygotowani na diagnostyk\u0119, opiek\u0119 i leczenie pacjent\u00f3w - zapewni\u0142 dalej minister zdrowia. Dopytywany w \u015brod\u0119 rano, czy w tej chwili nie ma w Polsce \u017cadnego potwierdzonego przypadku koronawirusa, odpowiedzia\u0142, \u017ce nie ma.\n\nEpidemia zapalenia p\u0142uc wywo\u0142ywanego przez nowy rodzaj koronawirusa wybuch\u0142a w grudniu ubieg\u0142ego roku w mie\u015bcie Wuhan, kt\u00f3re jest stolic\u0105 prowincji Hubei w \u015brodkowych Chinach. Chi\u0144skie w\u0142adze praktycznie odci\u0119\u0142y od \u015bwiata licz\u0105cy 11 mln mieszka\u0144c\u00f3w Wuhan i wprowadzi\u0142y ograniczenia w przemieszczaniu si\u0119 w szeregu okolicznych miast.\n\nZasi\u0119g koronawirusa - mapa", "keywords": [], "meta_keywords": [""], "tags": [], "authors": [], "publish_date": "Wed Jan 29 14:39:23 2020", "summary": "", "article_html": "", "meta_description": "Prezydent Rosji W\u0142adimir Putin wezwa\u0142 rz\u0105d, ministerstwo zdrowia i chroni\u0105cy prawa konsument\u00f3w urz\u0105d Rospotriebnadzor do uczynienia wszystkiego, co mo\u017cliwe, by nie dopu\u015bci\u0107 do rozprzestrzeniania si\u0119 nowego koronawirusa w Rosji.", "meta_lang": "pl", "meta_favicon": "", "meta_data": {"DC.Identifier": "cda2721c-31b8-4344-b713-4e15e9ccb41e", "pkg-uuid": "cda2721c-31b8-4344-b713-4e15e9ccb41e", "detailType": "article", "serviceUuid": "b177a2c9-166f-4113-9b28-185bbe554807", "description": "Prezydent Rosji W\u0142adimir Putin wezwa\u0142 rz\u0105d, ministerstwo zdrowia i chroni\u0105cy prawa konsument\u00f3w urz\u0105d Rospotriebnadzor do uczynienia wszystkiego, co mo\u017cliwe, by nie dopu\u015bci\u0107 do rozprzestrzeniania si\u0119 nowego koronawirusa w Rosji.", "og": {"title": "Putin zabiera g\u0142os ws. koronawirusa", "description": "Prezydent Rosji W\u0142adimir Putin wezwa\u0142 rz\u0105d, ministerstwo zdrowia i chroni\u0105cy prawa konsument\u00f3w urz\u0105d Rospotriebnadzor do uczynienia wszystkiego, co mo\u017cliwe, by nie dopu\u015bci\u0107 do rozprzestrzeniania si\u0119 nowego koronawirusa w Rosji.", "image": {"identifier": "https://ocdn.eu/pulscms-transforms/1/3qAk9kuTURBXy8wNjRjMDczMi1jOTA3LTQxNTMtODJhMC01M2NmNDE0YjgzN2QuanBlZ5OVAwDMrs0VwM0MPJMJpmI4YTU2OQaTBc0COs0BLIGhMAE/wladimir-putin.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-29 14:39:23+0100"}, "fb": {"pages": 185265414715}, "twitter": {"card": "summary_large_image", "description": "Prezydent Rosji W\u0142adimir Putin wezwa\u0142 rz\u0105d, ministerstwo zdrowia i chroni\u0105cy prawa konsument\u00f3w urz\u0105d Rospotriebnadzor do uczynienia wszystkiego, co mo\u017cliwe, by nie dopu\u015bci\u0107 do rozprzestrzeniania si\u0119 nowego koronawirusa w Rosji.", "title": "Putin zabiera g\u0142os ws. koronawirusa", "site": "OnetWiadomosci", "image": "https://ocdn.eu/pulscms-transforms/1/e65ktkuTURBXy8wNjRjMDczMi1jOTA3LTQxNTMtODJhMC01M2NmNDE0YjgzN2QuanBlZ5KVAwDMrs0VwM0MPJMFzQSwzQJY"}}, "canonical_link": "https://wiadomosci.onet.pl/swiat/koronawirus-z-wuhan-putin-zabiera-glos/6wknpw6"}