{"source_url": "https://web.archive.org", "url": "https://web.archive.org/web/20210511015755id_/https://it.globalvoices.org/2020/02/evo-morales-vuole-continuare-a-far-parte-della-politica-boliviana/", "title": "Evo Morales vuole continuare a far parte della politica boliviana", "top_image": "https://es.globalvoices.org/wp-content/uploads/2020/01/Vladimir_Putin_and_Evo_Morales_2019-07-11_14-800x450.jpg", "meta_img": "https://es.globalvoices.org/wp-content/uploads/2020/01/Vladimir_Putin_and_Evo_Morales_2019-07-11_14-800x450.jpg", "images": ["https://it.globalvoices.org/wp-content/uploads/local-avatars/880.jpg", "https://it.globalvoicesonline.org/wp-content/uploads/2013/06/vg2.png", "https://secure.gravatar.com/avatar/52f2159ec73541be472d2b739b9eb1e3?s=48&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D48&r=G", "https://secure.gravatar.com/avatar/5f8b941bf5ea284bd92ee966d94442b6?s=120&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D120&r=G", "https://it.globalvoices.org/wp-content/uploads/local-avatars/844.jpg", "https://secure.gravatar.com/avatar/96cc19d38847c0dced139eab95dfb87c?s=48&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D48&r=G", "https://secure.gravatar.com/avatar/0a7ef4e396dfc9b235bb98b0a46ad38b?s=64&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D64&r=G", "https://es.globalvoices.org/wp-content/uploads/2020/01/Vladimir_Putin_and_Evo_Morales_2019-07-11_14-800x494.jpg", "https://globalvoices.org/wp-content/gv-static/img/tmpl/loading-32.gif", "https://it.globalvoices.org/wp-content/uploads/local-avatars/1167.jpg", "https://it.globalvoices.org/wp-content/uploads/local-avatars/1185.jpg", "https://globalvoices.org/wp-content/gv-static/img/tmpl/gv-logo-oneline-smallicon-600.png", "https://globalvoices.org/wp-content/gv-static/img/tmpl/cc-by-icons-300.png", "https://secure.gravatar.com/avatar/0c1d9e3399f944eb4310497fe4f39fcd?s=120&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D120&r=G", "https://it.globalvoices.org/wp-content/uploads/local-avatars/1231.png", "https://secure.gravatar.com/avatar/01e784c0df0420229c8a1b35ba000629?s=120&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D120&r=G", "https://secure.gravatar.com/avatar/e0760ceda82277de9b4a1c1ad3982b6e?s=48&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D48&r=G", "https://es.globalvoices.org/wp-content/uploads/2020/01/Vladimir_Putin_and_Evo_Morales_2019-07-11_14-800x450.jpg", "https://it.globalvoices.org/wp-content/uploads/local-avatars/1243.jpg", "https://it.globalvoices.org/wp-content/uploads/local-avatars/1279.jpg", "https://secure.gravatar.com/avatar/8445adc170cc2c222e14f31569a21095?s=48&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D48&r=G", "https://secure.gravatar.com/avatar/9045fbfd888aea4a63c98299cc95dae6?s=64&d=https%3A%2F%2Fsecure.gravatar.com%2Favatar%2Fad516503a11cd5ca435acc9bb6523536%3Fs%3D64&r=G", "https://it.globalvoices.org/wp-content/uploads/local-avatars/1159.jpg"], "movies": ["https://www.youtube.com/embed/0Snu397LTWc?feature=oembed", "https://www.youtube.com/embed/MYc2Ri8ddl0?feature=oembed"], "text": "La voce dell'ex presidente della Bolivia, Evo Morales, si \u00e8 sentita dagli altoparlanti grazie a un telefono in vivavoce accanto a un microfono:\n\nLamento mucho todo lo que ha pasado, pero quiero decirles con mucho respeto que tenemos la obligaci\u00f3n de unirnos y recuperar nuestro proceso de cambio.\n\nMi dispiace molto per quello che \u00e8 successo, ma voglio dirvi con il massimo rispetto che abbiamo l'obbligo di restare uniti e riprendere il nostro progetto di cambiamento.\n\n\u00c8 successo il 18 gennaio 2020, quando dall'Argentina, dove si trova in asilo politico, Morales ha partecipato all\u2019inaugurazione [es, come tutti i link successivi salvo diversa indicazione] dell'Instituto Tecnol\u00f3gico Yucumo nel nordest della Bolivia.\n\nEl pueblo boliviano vuelve a llamar por tel\u00e9fono a Evo Morales para que sea \u00e9l quien inaugure una obra. Anteriormente inaugur\u00f3 una obra en la provincia Oconnor, raz\u00f3n por la que el Subgobernador se encuentra detenido. Esta ocasi\u00f3n la obra se inaugur\u00f3 en el departamento de Beni. pic.twitter.com/qBaKMfbTGu \u2014 La Resistencia Bolivia (@ResistenciaBo) January 19, 2020\n\nIl popolo boliviano chiama ancora al telefono Evo Morales perch\u00e9 sia lui a inaugurare un'opera. In precedenza ne aveva inaugurata una nella provincia di Oconnor, motivo per cui il vicegovernatore \u00e8 stato arrestato. Stavolta l'opera \u00e8 stata inaugurata nel dipartimento di Beni.\n\nW\u00e1lter Ferrufino, il vicegovernatore di Entre R\u00edos, \u00e8 stato arrestato per quattro ore mentre era in viaggio verso l'Argentina per una dichiarazione di Morales e del suo partito, il Movimento per il Socialismo (MAS) [it].\n\nA dicembre, Ferrufino ha chiamato Evo Morales perch\u00e9 \u201cinaugurasse\u201d un mercato nel comune di Entre R\u00edos nel dipartimento di Tarija, nel sud della Bolivia:\n\nQueste due chiamate senza precedenti sono forse una buona fotografia della posizione di Morales all'interno della politica boliviana: opere inaugurate al telefono; Morales che cerca di essere presente in qualche modo anche se ha rinunciato alla propria carica e si trova in esilio; militanti che ripongono ancora le speranze nel leader indigeno; la crisi interna del partito di Morales, il MAS.\n\nMorales \u00e8 diventato presidente della Bolivia nel 2006 in qualit\u00e0 di primo leader indigeno ed \u00e8 stato in carica fino all'11 novembre 2019, poco dopo aver vinto le elezioni, secondo gli osservatori internazionali [en] in maniera fraudolenta. Per cinque settimane sono state organizzate manifestazioni [it] contro Morales e l'esercito \u201cha consigliato\u201d le dimissioni di Morales in quello che alcuni analisti hanno definito un colpo di stato.\n\nL'ex presidente boliviano \u00e8 stato accusato di aver violato il Trattato di Montevideo sull'asilo politico con la sua attivit\u00e0 politica e la sua posizione complica i rapporti internazionali di Messico e Argentina, i Paesi dove \u00e8 stato in esilio finora.\n\nYerko Nu\u00f1ez, braccio destro della presidente ad interim della Bolivia, Jeanine \u00c1\u00f1ez [it], si \u00e8 pronunciata a proposito delle telefonate di Morales, affermando che si tratta di una \u201ccosa divertente\u201d e allo stesso tempo \u201cvergognosa\u201d e che costituivano un'usurpazione di funzioni.\n\nResulta jocoso, pero al mismo tiempo indignante, o\u00edr al expresidente inaugurar obras por tel\u00e9fono. Usurpa funciones y agranda la lista de delitos por los que debe responder ante la justicia #boliviana. \u2014 Yerko N\u00fa\u00f1ez Negrette (@yerko_nunez) December 27, 2019\n\n\u00c8 divertente, ma allo stesso tempo vergognoso, sentire che l'ex presidente inaugura opere al telefono. Usurpa funzioni e allunga la lista dei crimini di cui deve rispondere davanti alla giustizia boliviana.\n\nL'influenza di Evo Morales sulla politica boliviana\n\nMorales non deve essere in Bolivia per continuare ad esercitare influenza sulla politica del Paese. La sua ingerenza va oltre il suo account ufficiale di Twitter, estremamente attivo e critico del governo provvisorio.\n\nMorales sta cercando di iscriversi come candidato al Senato alle elezioni del 3 maggio e al momento la sua candidatura \u00e8 al vaglio del Tribunale Supremo Elettorale.\n\nL'ex presidente interviene anche attraverso il partito MAS. Secondo l'analisi [en] della giornalista [en] su World Politics Review, Morales ha dimostrato di esercitare ancora influenza quando \u00e8 riuscito a proporre Luis Arce, l'ex ministro dell'economia, come candidato alla presidenza della Bolivia alle elezioni generali.\n\nArce, anch'egli in esilio in Argentina e indagato per corruzione dal governo provvisorio, \u00e8 tornato in Bolivia [en] e, quando ha presentato la propria candidatura al Tribunale Supremo Elettorale insieme al candidato per la vicepresidenza David Choquehuanca, \u00e8 stata organizzata una manifestazione in suo favore:\n\nAlcuni dirigenti di MAS rifiutano la candidatura di Arce e vorrebbero che Choquehuanca, anch'egli indigeno, fosse il candidato alla presidenza. La giornalista Esperanza Calle di El Alte\u00f1o spiega che, secondo i dirigenti, Morales non vuole \u201cessere messo in ombra\u201d da un altro leader indigeno:\n\nLa decisi\u00f3n de Evo, desat\u00f3 una serie de cr\u00edticas por parte de los dirigentes que siempre apoyaron el partido azul y pol\u00edtico del actual gobierno. Unos califican el hecho como \u201ctraici\u00f3n a las organizaciones sociales\u201d y otros como una actitud de \u201csoberbia\u201d ya que supuestamente la exautoridad no quiere a nadie que la \u201chaga sombra\u201d en el campo ind\u00edgena.\n\nLa decisione di Evo ha scatenato una serie di critiche da parte dei dirigenti che da sempre sostengono il partito azzurro (MAS) e dei politici del governo in carica. Il fatto viene definito da alcuni un \u201ctradimento delle organizzazioni della societ\u00e0 civile\u201d e da altri un comportamento \u201csuperbo\u201d in quanto probabilmente l'ex presidente non vuole che nessuno lo \u201cmetta in ombra\u201d quando si tratta di indigeni.\n\nAltre modalit\u00e0 di influenza volute da Morales sono meno democratiche: a gennaio l'ex presidente ha dichiarato che \u201cse fosse tornato (\u2026) sarebbe stato necessario organizzare milizie armate del popolo come in Venezuela\u201d, per poi ritrattare [en] tre giorni dopo.\n\nLa procura della Bolivia aveva gi\u00e0 emesso un mandato di arresto contro Morales, dopo una denuncia per \u201csedizione e terrorismo\u201d in seguito alle minacce di assediare le citt\u00e0 e impedire l'accesso agli alimenti.\n\nDi fronte all'idea di un ritorno di Morales in Bolivia, il ministro del governo boliviano, Arturo Murillo, ha garantito che \u201cEvo Morales \u2018ha una cella a suo nome\u2018 nel carcere di San Pedro de Chonchocoro a La Paz.\n\nGhitis, la giornalista, conclude che [en]:\n\nWith the election date set and the parties choosing their candidates, Morales is fighting to preserve his influence.\n\nCon la data delle elezioni stabilita e i partiti che stanno scegliendo i propri candidati, Morales sta lottando per mantenere la sua influenza.\n\nOggi la Bolivia si prepara per le elezioni presidenziali che si svolgeranno il 3 maggio [it]. Hanno deciso di fare campagna elettorale Arce, per il partito MAS, A\u00f1ez, la presidente ad interim, Carlos Mesa e Jorge Quiroga, due ex presidenti. Chi risulter\u00e0 vincitore si insedier\u00e0 il 6 agosto, giorno dell'indipendenza boliviana.", "keywords": [], "meta_keywords": [""], "tags": ["Donne & Genere", "Diritti gay (LGBT)", "Legge", "Good News", "Istruzione", "Alimentazione", "Elezioni", "Governance", "Linguaggi", "Migrazioni", "Musica", "Argentina", "Rifugiati", "Carcere", "Fotografia", "Relazioni internazionali", "Giovani", "Disastri", "Europa", "Africa sub-sahariana", "Film", "Politica", "Sorveglianza", "Guerra & conflitti", "Protesta", "Cultura", "Sport", "Arte & Cultura", "Asia", "Americhe", "Libert\u00e0 d'espressione", "Sviluppo", "Asia orientale", "Economia & Business", "Media & Giornalismi", "Interventi umanitari", "Ultim'ora", "Indigeni", "America Latina", "Religione", "Cuba", "Salute", "Viaggi e turismo", "Diritti umani", "Idee", "Letteratura", "Umorismo", "Medio Oriente", "Lavoro", "Attivismo", "Citizen Media", "Storia", "Campagne", "Tecnologia", "Bolivia", "Ambiente", "Scienza", "Etnia", "Cyber-attivismo", "Censorship", "COVID-19", "Africa"], "authors": ["Melissa Vida", "Frida Ghitis"], "publish_date": "Mon Feb 24 12:13:01 2020", "summary": "", "article_html": "", "meta_description": "\"Con la data delle elezioni stabilita e i partiti che stanno scegliendo i propri candidati, Morales sta lottando per mantenere la sua influenza.\"", "meta_lang": "it", "meta_favicon": "https://globalvoices.org/wp-content/gv-static/img/tmpl/green-app-icons/apple-touch-icon-57x57.png", "meta_data": {"description": "\"Con la data delle elezioni stabilita e i partiti che stanno scegliendo i propri candidati, Morales sta lottando per mantenere la sua influenza.\"", "robots": "NOODP", "viewport": "width=device-width, initial-scale=1, user-scalable=yes", "msapplication-TileColor": "#00a300", "msapplication-TileImage": "https://globalvoices.org/wp-content/gv-static/img/tmpl/green-app-icons/mstile-144x144.png", "msapplication-config": "https://globalvoices.org/wp-content/gv-static/img/tmpl/green-app-icons/browserconfig.xml", "generator": "WordPress 4.9.7", "fb": {"pages": 681220488560879}, "ia": {"markup_url": "https://it.globalvoices.org/2020/02/evo-morales-vuole-continuare-a-far-parte-della-politica-boliviana/?ia_markup=1"}, "og": {"site_name": "Global Voices in Italiano", "title": "Evo Morales vuole continuare a far parte della politica boliviana", "type": "article", "image": "https://es.globalvoices.org/wp-content/uploads/2020/01/Vladimir_Putin_and_Evo_Morales_2019-07-11_14-800x450.jpg", "url": "https://it.globalvoices.org/2020/02/evo-morales-vuole-continuare-a-far-parte-della-politica-boliviana/", "description": "\"Con la data delle elezioni stabilita e i partiti che stanno scegliendo i propri candidati, Morales sta lottando per mantenere la sua influenza.\""}, "byl": "Melissa Vida", "article": {"published_time": "2020-02-24T12:13:01+0000", "modified_time": "2020-02-24T20:50:34+0000", "publisher": "https://www.facebook.com/GlobalVoicesIT"}, "twitter": {"card": "summary", "site": "@GlobalVoices_IT", "title": "Evo Morales vuole continuare a far parte della politica boliviana", "description": "\"Con la data delle elezioni stabilita e i partiti che stanno scegliendo i propri candidati, Morales sta lottando per mantenere la sua influenza.\""}, "p": {"domain_verify": "f766ffbf7ac003e4e67698d4e991216e"}}, "canonical_link": "https://it.globalvoices.org/2020/02/evo-morales-vuole-continuare-a-far-parte-della-politica-boliviana/"}