{"source_url": "https://web.archive.org", "url": "https://web.archive.org/web/20210626221318id_/https://www.rp.pl/Finanse/200619659-Obnizka-stop-zgasila-boom-na-rynku-obligacji.html", "title": "Obni\u017cka st\u00f3p zgasi\u0142a boom na rynku obligacji?", "top_image": "https://www.rp.pl/storyimage/RP/20200615/EKO/200619659/AR/0/AR-200619659.jpg?minW=200&minH=200&exactW=1200&exactH=716&lastModified=20200702014120", "meta_img": "https://www.rp.pl/storyimage/RP/20200615/EKO/200619659/AR/0/AR-200619659.jpg?minW=200&minH=200&exactW=1200&exactH=716&lastModified=20200702014120", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/web/20210626221318id_/https:/www.rp.pl/Finanse/ /storyimage/RP/20200616/EKO/200619553/AR/0/AR-200619553.jpg&MaxW=370", "https://web.archive.org/web/20210626221318id_/https:/www.rp.pl/Finanse/ /storyimage/RP/20210115/EKO/210119570/AR/0/AR-210119570.jpg&MaxW=370", "https://web.archive.org/public/images/gremi-logo-white.svg", "https://web.archive.org/apps/pbcsi.dll/storyimage/RP/20200615/EKO/200619659/AR/0/AR-200619659.jpg?imageversion=Artykul&lastModified=", "https://web.archive.org/apps/pbcsi.dll/persbilde?Avis=RP&ID=611", "https://web.archive.org/web/20210626221318id_/https:/www.rp.pl/Finanse/ /storyimage/RP/20200611/EKO/306119917/AR/0/AR-306119917.jpg&MaxW=370", "https://web.archive.org/public/images/logotypy_rzepy_rp2.svg", "https://web.archive.org/apps/Sc.dll/RP/NoJS/NoJS/story/20200615/EKO/200619659?nojs=1", "https://web.archive.org/public/images/google_news_icon.png", "https://www.rp.pl/storyimage/RP/20200615/EKO/200619659/AR/0/AR-200619659.jpg?minW=200&minH=200&exactW=1200&exactH=716&lastModified=20200702014120", "https://web.archive.org/web/20210626221318id_/https:/www.rp.pl/Finanse/ /storyimage/RP/20200622/EKO/306229905/AR/0/AR-306229905.jpg&MaxW=370", "https://web.archive.org/public/images/logotyp_RGB_rppl_100lat.svg"], "movies": [], "text": "MF zareagowa\u0142o na ci\u0119cie st\u00f3p procentowych przez Rad\u0119 Polityki Pieni\u0119\u017cnej. W marcu i kwietniu stopa referencyjna NBP zosta\u0142a obni\u017cona o 1 pkt proc., do 0,5 proc. W maju dosz\u0142o do kolejnej jej obni\u017cki, tym razem o 0,4 pkt proc., do 0,1 proc.\n\nW kwietniu sprzeda\u017c obligacji detalicznych wynios\u0142a 5,4 mld z\u0142, ponaddwukrotnie wi\u0119cej ni\u017c w rekordowym dot\u0105d pod tym wzgl\u0119dem w styczniu. Inwestorzy rzucili si\u0119 na papiery skarbowe po tym, jak Ministerstwo Finans\u00f3w poinformowa\u0142o o obni\u017cce ich oprocentowania pocz\u0105wszy od maja.\n\nMajowa obni\u017cka st\u00f3p procentowych \u2013 o ile MF nie zmieni ponownie oferty papier\u00f3w oszcz\u0119dno\u015bciowych \u2013 mo\u017ce sprawi\u0107, \u017ce popyt na obligacje oszcz\u0119dno\u015bciowe wkr\u00f3tce si\u0119 odbuduje. Ich oprocentowanie mo\u017ce sta\u0107 si\u0119 relatywnie atrakcyjne szczeg\u00f3lnie je\u015bli \u2013 jak przewiduje wi\u0119kszo\u015b\u0107 ekonomist\u00f3w \u2013 w najbli\u017cszych miesi\u0105cach wyra\u017anie wyhamuje inflacja (w maju wynios\u0142a 2,9 proc. rocznie). Ze s\u0142abego majowego wyniku sprzeda\u017cy obligacji trudno wyci\u0105ga\u0107 jednoznaczne wnioski tak\u017ce dlatego, \u017ce cz\u0119\u015b\u0107 inwestor\u00f3w mog\u0142a przesun\u0105\u0107 planowane na koniec kwietnia zakupy planowane na kolejne miesi\u0105ce.\n\nStruktura sprzeda\u017cy obligacji oszcz\u0119dno\u015bciowych w maju sugeruje te\u017c, \u017ce cz\u0119\u015b\u0107 inwestor\u00f3w spodziewa si\u0119 szybkiego wzrostu ich oprocentowania. Najwi\u0119ksz\u0105 popularno\u015bci\u0105 cieszy\u0142y si\u0119 bowiem papiery trzymiesi\u0119czne, oprocentowane na zaledwie 0,5 proc. w skali roku. Ich udzia\u0142 w ca\u0142kowitej sprzeda\u017cy wyni\u00f3s\u0142 37,4 proc., najwi\u0119cej od marca ub.r. Zauwa\u017calnie, do 18,1 proc. z 15 proc. \u015brednio w pierwszych czterech miesi\u0105cach roku, wzr\u00f3s\u0142 udzia\u0142 dwulatek.\n\nW poprzednich miesi\u0105cach, od lipca ub.r., najwi\u0119ksze wzi\u0119cie mia\u0142y obligacje czteroletnie, kt\u00f3re maj\u0105 zmienne oprocentowanie powi\u0105zane z inflacj\u0105. W maju ich udzia\u0142 w strukturze sprzeda\u017cy zmala\u0142 do 33,7 proc., z 48,8 proc. \u015brednio w pierwszych czterech miesi\u0105cach br.\n\nW ca\u0142ym 2019 r. inwestorzy indywidualni kupili obligacje oszcz\u0119dno\u015bciowe za 17,3 mld z\u0142 (\u0142\u0105cznie z transakcjami zamiany), po 12,7 mld z\u0142 w 2018 r. To wynik bez precedensu. W pierwszych pi\u0119ciu miesi\u0105cach br. sprzeda\u017c obligacji detalicznych wynios\u0142a 13,5 mld z\u0142. To oznacza, \u017ce nawet je\u015bli w kolejnych miesi\u0105cach sprzeda\u017c utrzyma si\u0119 na majowym poziomie, w ca\u0142ym 2020 r. b\u0119dzie rekordowa.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Inwestorzy indywidualni kupili w maju obligacje skarbowe za 886 mln z\u0142. To najs\u0142abszy wynik od dw\u00f3ch lat. Do tej formy oszcz\u0119dzania Polak\u00f3w zniech\u0119ci\u0142y obni\u017cki st\u00f3p procentowych.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200615/EKO/200619659/AR/0/AR-200619659.jpg?minW=80&minH=150&exactW=80&exactH=150&exactFit=crop&lastModified=20200702014120", "robots": "max-image-preview:large", "news_keywords": "Choroby,\r\nEkonomia,\r\nFinanse,\r\n_REDAKCJA POLECA,\r\n_Main Topic EKO,\r\n_microsoft news Feed,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200615/EKO/200619659/AR/0/AR-200619659.jpg?minW=200&minH=200&exactW=1200&exactH=716&lastModified=20200702014120", "width": 1200, "height": 716}, "title": "Obni\u017cka st\u00f3p zgasi\u0142a boom na rynku obligacji?", "type": "article", "description": "Inwestorzy indywidualni kupili w maju obligacje skarbowe za 886 mln z\u0142. To najs\u0142abszy wynik od dw\u00f3ch lat. Do tej formy oszcz\u0119dzania Polak\u00f3w zniech\u0119ci\u0142y obni\u017cki st\u00f3p procentowych.", "url": "https://www.rp.pl/Finanse/200619659-Obnizka-stop-zgasila-boom-na-rynku-obligacji.html"}, "description": "Inwestorzy indywidualni kupili w maju obligacje skarbowe za 886 mln z\u0142. To najs\u0142abszy wynik od dw\u00f3ch lat. Do tej formy oszcz\u0119dzania Polak\u00f3w zniech\u0119ci\u0142y obni\u017cki st\u00f3p procentowych.", "GOOGLEBOT": "NOARCHIVE"}, "canonical_link": "https://www.rp.pl/Finanse/200619659-Obnizka-stop-zgasila-boom-na-rynku-obligacji.html"}