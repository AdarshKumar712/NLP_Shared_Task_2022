{"source_url": "https://web.archive.org", "url": "https://web.archive.org/web/20200123011736id_/https://www.fronda.pl/a/premier-w-japonii-polska-gospodarka-jedna-z-najbardziej-dynamicznych-na-swiecie%2C139319.html", "title": "Premier w Japonii: Wsp\u00f3\u0142praca Polski i Japonii ro\u015bnie w tempie dwucyfrowym", "top_image": "https://www.fronda.pl/site_media/media/uploads/article/.thumbnails/werwghgabb-1200x630.jpg", "meta_img": "https://www.fronda.pl/site_media/media/uploads/article/.thumbnails/werwghgabb-1200x630.jpg", "images": ["https://web.archive.org/site_media/media/uploads/article/.thumbnails/werwghgabb-746x280.jpg\n", "https://www.fronda.pl/site_media/media/uploads/article/.thumbnails/werwghgabb-1200x630.jpg", "https://web.archive.org/site_media/media/uploads/avatar/.thumbnails/default-50x50.png", "https://web.archive.org/site_media/media/uploads/article/.thumbnails/Walesa%20fot%20Olivier%20Ezratty%20cc30-190x100.jpg", "https://web.archive.org/site_media/images/autopromotion/hostel_logo.png", "https://web.archive.org/site_media/images/blank.gif", "https://web.archive.org/site_media/images/autopromotion/holender_logo.png", "https://web.archive.org/site_media/vendor/facebox/closelabel.png", "https://web.archive.org/site_media/images/autopromotion/holland_logo.png", "https://web.archive.org/site_media/images/facebook.png", "https://web.archive.org/site_media/images/autopromotion/fort24_logo.png", "https://web.archive.org/site_media/images/aniol.jpg", "https://web.archive.org/site_media/images/logo.png"], "movies": [], "text": "Zaprezentowali\u015bmy Polsk\u0119 i polsk\u0105 gospodark\u0119 jako jedn\u0105 z najbardziej dynamicznych na \u015bwiecie. Jestem przekonany, \u017ce przyci\u0105gniemy do Polski kolejne inwestycje i stworzymy nowe miejsca pracy \u2013 m\u00f3wi\u0142 Mateusz Morawiecki po rozmowach z polskimi i japo\u0144skimi przedsi\u0119biorcami.\n\nPodczas drugiego dnia wizyty szef polskiego rz\u0105du wzi\u0105\u0142 udzia\u0142 w trzech sesjach rozm\u00f3w z przedsi\u0119biorcami polskimi i japo\u0144skimi, kt\u00f3re zosta\u0142y zorganizowane przez Polsk\u0105 Agencj\u0119 Inwestycji i Handlu. Rozmowy dotyczy\u0142y m.in. nowych technologii, infrastruktury oraz energetyki.\n\nPodczas spotkania dotycz\u0105cego inwestycji premier podkre\u015bli\u0142, \u017ce Polska jako jeden z dw\u00f3ch kraj\u00f3w na \u015bwiecie od 30 lat rozwija si\u0119 bez recesji. W Polsce dla inwestor\u00f3w stworzyli\u015bmy warunki, kt\u00f3re przez firmy badawcze okre\u015blane s\u0105 jako jedne z najlepszych na \u015bwiecie \u2013 kontynuowa\u0142. Jak doda\u0142 Japonia jest trzeci\u0105 co do wielko\u015bci gospodark\u0105 \u015bwiata, gdzie wielu inwestor\u00f3w zainteresowanych jest Polsk\u0105 .\n\nPo pierwszej sesji Prezes Toshiba Corporation Toru Cubo poinformowa\u0142, \u017ce otworzy ona w Gnie\u017anie pierwszy w Europie zak\u0142ad produkcyjno-dystrybucyjny jeszcze w 2020 r. Koszt jego wybudowania ma przekroczy\u0107 100 mln z\u0142.\n\nW trakcie rozm\u00f3w po\u015bwi\u0119conych infrastrukturze szef rz\u0105du podkre\u015bli\u0142, \u017ce Polska jest w fazie ogromnych inwestycji infrastrukturalnych. W najbli\u017cszych kilku latach w Europie nie b\u0119dzie wi\u0119kszego ni\u017c Polska placu budowy dla dr\u00f3g, kolei i lotnisk - m\u00f3wi\u0142 Morawiecki w odniesieniu do inwestycji zwi\u0105zanej z budow\u0105 Centralnego Portu Komunikacyjnego w Polsce.\n\nPodczas rozm\u00f3w z przedsi\u0119biorcami dotycz\u0105cych energetyki premier podkre\u015bla\u0142, \u017ce Polska ma nietypowy mix energetyczny , ale traktuje to jako szans\u0119. W energetyce jeste\u015bmy u progu podj\u0119cia kluczowych decyzji dotycz\u0105cych energetyki atomowej. Japonia jest najbardziej zawansowanym na \u015bwiecie pa\u0144stwem w zakresie konwersji energii z w\u0119gla na gaz by\u0107 mo\u017ce to jest technologia, w obszarze kt\u00f3rej b\u0119dziemy wsp\u00f3\u0142pracowa\u0107 - m\u00f3wi\u0142 szef rz\u0105du, a wsp\u00f3\u0142prac\u0119 w dziedzinie energetyki okre\u015bli\u0142 jako strategiczn\u0105.\n\nPremier zaznaczy\u0142 r\u00f3wnie\u017c, \u017ce Polska i Japonia mog\u0105 wsp\u00f3\u0142pracowa\u0107 ze sob\u0105 tak\u017ce na polu politycznym, zapewniaj\u0105c obni\u017cenie napi\u0119\u0107 geopolitycznych w regionie. Jak podkre\u015bli\u0142, mamy wsp\u00f3lnego sojusznika, jakim s\u0105 Stany Zjednoczone, g\u0142\u00f3wny gwarant pokoju i bezpiecze\u0144stwa na \u015bwiecie. \u0141\u0105czy nas biznes, inwestycje, gospodarka oraz geopolityka \u2013 podsumowa\u0142 Mateusz Morawiecki.\n\nbz/premier.gov.pl", "keywords": [], "meta_keywords": ["tokio", "japonia", "polska", "gospodarka", "morawiecki"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "tokio, japonia, polska, gospodarka, morawiecki", "og": {"title": "Premier w Japonii: Wsp\u00f3\u0142praca Polski i Japonii ro\u015bnie w tempie dwucyfrowym", "type": "article", "image": {"identifier": "https://www.fronda.pl/site_media/media/uploads/article/.thumbnails/werwghgabb-1200x630.jpg", "width": 1200, "height": 630}, "url": "https://www.fronda.pl/a/premier-w-japonii-polska-gospodarka-jedna-z-najbardziej-dynamicznych-na-swiecie,139319.html"}}, "canonical_link": "https://www.fronda.pl/a/premier-w-japonii-polska-gospodarka-jedna-z-najbardziej-dynamicznych-na-swiecie,139319.html"}