{"source_url": "https://web.archive.org", "url": "https://web.archive.org/web/20200518192225id_/https://naszdziennik.pl/polska/220470,zakonczyla-sie-narada-politykow-pis-i-porozumienia.html", "title": "Zako\u0144czy\u0142a si\u0119 narada polityk\u00f3w PiS i Porozumienia", "top_image": "https://web.archive.org/favicon.ico", "meta_img": "https://web.archive.org/favicon.ico", "images": ["https://web.archive.org/images/logo-male.png", "https://web.archive.org/images/logo-footer.png", "https://web.archive.org/favicon.ico", "https://web.archive.org/images/print-preview.png"], "movies": [], "text": "W sobot\u0119 oko\u0142o godz. 19 zako\u0144czy\u0142a si\u0119 narada polityk\u00f3w PiS i Porozumienia. Brali w niej udzia\u0142 m.in. premier Mateusz Morawiecki, marsza\u0142ek Sejmu El\u017cbieta Witek, wicepremier Jadwiga Emilewicz i szef Porozumienia Jaros\u0142aw Gowin.\n\nW spotkaniu uczestniczyli tak\u017ce szef MON Mariusz B\u0142aszczak, wicemarsza\u0142ek Sejmu Ryszard Terlecki, wicemarsza\u0142ek Senatu Stanis\u0142aw Karczewski.\n\nW \u015brod\u0119 wieczorem, we wsp\u00f3lnym o\u015bwiadczeniu szef\u00f3w PiS \u2013 Jaros\u0142awa Kaczy\u0144skiego i Porozumienia \u2013 Jaros\u0142awa Gowina poinformowano, \u017ce te ugrupowania przygotowa\u0142y rozwi\u0105zanie dotycz\u0105ce tegorocznych wybor\u00f3w prezydenckich. Zak\u0142ada ono, \u017ce zarz\u0105dzone na najbli\u017csz\u0105 niedziel\u0119 wybory si\u0119 nie odb\u0119d\u0105, a po przewidywanym stwierdzeniu przez S\u0105d Najwy\u017cszy niewa\u017cno\u015bci wybor\u00f3w, wobec ich nieodbycia, marsza\u0142ek Sejmu og\u0142osi nowe wybory \u201ew pierwszym mo\u017cliwym terminie\u201d. Wybory maj\u0105 odby\u0107 si\u0119 korespondencyjnie.\n\nW czwartek Sejm odrzuci\u0142 sprzeciw Senatu w sprawie ustawy dotycz\u0105cej g\u0142osowania korespondencyjnego w wyborach prezydenckich 2020 r. Ustawa zosta\u0142a w pi\u0105tek podpisana przez prezydenta i zosta\u0142a r\u00f3wnie\u017c opublikowana w Dzienniku Ustaw. Przewiduje ona, \u017ce g\u0142osowanie w tegorocznych wyborach prezydenckich ma by\u0107 tylko korespondencyjne. Porozumienie zobowi\u0105za\u0142o si\u0119, \u017ce razem z PiS przygotuje propozycj\u0119 zmian w ustawie w sprawie g\u0142osowania korespondencyjnego w wyborach prezydenckich 2020 r.\n\nW czwartek Pa\u0144stwowa Komisja Wyborcza poinformowa\u0142a, \u017ce w zwi\u0105zku z tym, \u017ce obowi\u0105zuj\u0105ca regulacja prawna pozbawi\u0142a PKW instrument\u00f3w koniecznych do wykonywania jej obowi\u0105zk\u00f3w, g\u0142osowanie w dniu 10 maja 2020 r. nie mo\u017ce si\u0119 odby\u0107; nie mog\u0105 mie\u0107 zastosowania przepisy Kodeksu wyborczego zwi\u0105zane z g\u0142osowaniem, w tym: nie b\u0119dzie obowi\u0105zywa\u0107 cisza wyborcza, a lokale wyborcze pozostan\u0105 zamkni\u0119te.\n\nRP, PAP", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "W sobot\u0119 oko\u0142o godz. 19 zako\u0144czy\u0142a si\u0119 narada polityk\u00f3w PiS i Porozumienia. Brali w niej udzia\u0142 m.in. premier Mateusz Morawiecki, marsza\u0142ek Sejmu El\u017cbieta Witek, wicepremier Jadwiga", "meta_lang": "en", "meta_favicon": "/favicon.ico", "meta_data": {"title": "Zako\u0144czy\u0142a si\u0119 narada polityk\u00f3w PiS i Porozumienia - Nasz Dziennik", "language": "pl", "robots": "index, follow", "og": {"url": "https://naszdziennik.pl/polska/220470,zakonczyla-sie-narada-politykow-pis-i-porozumienia.html", "title": "Zako\u0144czy\u0142a si\u0119 narada polityk\u00f3w PiS i Porozumienia", "description": "W sobot\u0119 oko\u0142o godz. 19 zako\u0144czy\u0142a si\u0119 narada polityk\u00f3w PiS i Porozumienia. Brali w niej udzia\u0142 m.in. premier Mateusz Morawiecki, marsza\u0142ek Sejmu El\u017cbieta Witek, wicepremier Jadwiga"}, "description": "W sobot\u0119 oko\u0142o godz. 19 zako\u0144czy\u0142a si\u0119 narada polityk\u00f3w PiS i Porozumienia. Brali w niej udzia\u0142 m.in. premier Mateusz Morawiecki, marsza\u0142ek Sejmu El\u017cbieta Witek, wicepremier Jadwiga"}, "canonical_link": "https://naszdziennik.pl/polska/220470,zakonczyla-sie-narada-politykow-pis-i-porozumienia.html"}