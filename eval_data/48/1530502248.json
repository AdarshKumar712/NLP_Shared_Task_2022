{"source_url": "https://web.archive.org", "url": "https://web.archive.org/web/20200226170248id_/https://it.notizie.yahoo.com/vanessa-bryant-discorso-toccante-kobe-100150068.html", "title": "Vanessa Bryant, discorso toccante: \u201cKobe pensa tu a Gianna\u201d", "top_image": "https://s.yimg.com/uu/api/res/1.2/pMziWpgXr37jhPukwDxz8w--~B/aD02MDg7dz0xMjk3O3NtPTE7YXBwaWQ9eXRhY2h5b24-/https://media.zenfs.com/it/style_24_643/6f29f0594381013747b0599f1064f342", "meta_img": "https://s.yimg.com/uu/api/res/1.2/pMziWpgXr37jhPukwDxz8w--~B/aD02MDg7dz0xMjk3O3NtPTE7YXBwaWQ9eXRhY2h5b24-/https://media.zenfs.com/it/style_24_643/6f29f0594381013747b0599f1064f342", "images": ["https://s.yimg.com/uu/api/res/1.2/pMziWpgXr37jhPukwDxz8w--~B/aD02MDg7dz0xMjk3O3NtPTE7YXBwaWQ9eXRhY2h5b24-/https://media.zenfs.com/it/style_24_643/6f29f0594381013747b0599f1064f342", "https://s.yimg.com/ny/api/res/1.2/wwngH_zoLVgxDL6422z9yQ--~A/YXBwaWQ9aGlnaGxhbmRlcjtzbT0xO3c9ODAw/https://media.zenfs.com/it/style_24_643/6f29f0594381013747b0599f1064f342", "https://s.yimg.com/ny/api/res/1.2/3OuKSZ_sgINW96Edjaj_fw--~A/YXBwaWQ9aGlnaGxhbmRlcjtzbT0xO3c9ODQ7aD04NA--/https://media-mbst-pub-ue1.s3.amazonaws.com/creatr-uploaded-images/2019-12/6a1053f0-1c39-11ea-bdbf-8a4547415fd0"], "movies": [], "text": "Nelle scorse ore, Kobe e la piccola Gianna sono stati ricordati con una manifestazione allo Staples Center di Los Angeles. Il momento pi\u00f9 toccante della serata \u00e8 stato il discorso fatto da Vanessa Bryant in memoria di suo marito e della sua bimba. La donna, nonostante il dolore sia fortissimo, ha chiesto di pregare anche per le altre vittime dell\u2019incidente.\n\nVanessa Bryant: discorso toccante\n\n\u2018A Celebration of life\u2018, la commovente serata dedicata a Kobe Bryant e alla sua piccola Gianna, ha visto lo Staples Center di Los Angeles gremito di persone, circa 20 mila presenze. Nel corso della manifestazione, la stella dei Lakers \u00e8 stata ricordata da diverse personalit\u00e0, ma il momento pi\u00f9 toccante \u00e8 stato il discorso fatto dalla moglie di Kobe e mamma di Gigi. La donna, lo scorso 26 gennaio, ha perso l\u2019uomo pi\u00f9 importante della sua vita e una figlia e il suo dolore non svanir\u00e0 mai. Sull\u2019elicottero, oltre ai suoi familiari, c\u2019erano altre 7 persone e Vanessa ha chiesto ai presenti di pregare anche per loro. La moglie del campione NBA, dopo un video molto emozionante e l\u2019esibizione di Beyonc\u00e9, ha preso la parola: \u201cEra il marito pi\u00f9 straordinario. Era amorevole e romantico. Sono stato la sua migliore amica, la sua prima ragazza, sua moglie, il suo grande amore. Prima di morire mi aveva mandato un ultimo messaggio e voleva che ci prendessimo un po\u2019 di tempo per noi, senza le bimbe, per stare assieme. Non ce l\u2019abbiamo fatta. Ci siamo sempre bilanciati, io ero il fuoco, lui il ghiaccio. Ma a volte anche viceversa. Dio sapeva che Kobe e Gigi non avrebbero potuto stare su questa Terra uno lontano dall\u2019altra. E cos\u00ec se li \u00e8 portati in paradiso assieme\u201d.\n\nLe lacrime di Vanessa\n\nVanessa \u00e8 finita in lacrime e, prima di proseguire il suo discorso, ha fatto una pausa. Da quel terribile 26 gennaio la sua vita \u00e8 cambiata, ma lei non pu\u00f2 lasciarsi sopraffare dal dolore perch\u00e9 ha altri figli da crescere. La moglie di Bryant ha continuato: \u201cEra lui la met\u00e0 pi\u00f9 romantica della nostra coppia. Volevamo diventare vecchi assieme. Purtroppo non vedremo mai insieme Gianna andare al liceo, non potremo insegnarle a guidare, non potremo dirle quanto star\u00e0 bene nel suo vestito di nozze. Kobe mi diceva sempre: \u2018Gigi \u00e8 tutta la sua mamma: ha lo stesso fuoco dentro che hai tu, la tua personalit\u00e0, il tuo sarcasmo. Possano entrambi riposare in pace e divertirsi in paradiso. Kobe, pensaci tu a Gigi. Io far\u00f2 lo stesso per le nostre altre figlie. Ci rivedremo in paradiso, tutti assieme\u201d. Vanessa ha lasciato il palco dello Staples Center tra le lacrime e tra gli applausi delle 20 mila persone presenti alla manifestazione \u2018A Celebration of life\u2018. Il ricordo della moglie di Bryant e mamma della piccola Gianna \u00e8 stato il momento pi\u00f9 toccante della serata e rimarr\u00e0 per sempre nel cuore di quanti hanno amato il campione NBA e la sua piccola stella.", "keywords": [], "meta_keywords": [""], "tags": [], "authors": [], "publish_date": "Tue Feb 25 10:01:50 2020", "summary": "", "article_html": "", "meta_description": "Presso lo Staples Center \u00e8 stata celebrata una serata per ricordare Kobe e la sua Gianna. Il discorso di Vanessa Bryant \u00e8 stato toccante.", "meta_lang": "it", "meta_favicon": "https://s.yimg.com/os/mit/media/p/common/images/favicon_new-7483e38.svg", "meta_data": {"oath": {"guce": {"consent-host": "guce.yahoo.com"}}, "msapplication-TileColor": "#6e329d", "msapplication-TileImage": "https://s.yimg.com/rz/p/yahoo_frontpage_en-US_s_f_w_bestfit_frontpage.png", "msvalidate.01": "A9862C0E6E1BE95BCE0BF3D0298FD58B", "referrer": "unsafe-url", "theme-color": "#400090", "twitter": {"dnt": "on", "site": "@yahoo_italia", "card": "summary_large_image", "description": "Presso lo Staples Center \u00e8 stata celebrata una serata per ricordare Kobe e la sua Gianna. Il discorso di Vanessa Bryant \u00e8 stato toccante.", "image": {"identifier": "https://s.yimg.com/uu/api/res/1.2/pMziWpgXr37jhPukwDxz8w--~B/aD02MDg7dz0xMjk3O3NtPTE7YXBwaWQ9eXRhY2h5b24-/https://media.zenfs.com/it/style_24_643/6f29f0594381013747b0599f1064f342", "src": "https://s.yimg.com/uu/api/res/1.2/pMziWpgXr37jhPukwDxz8w--~B/aD02MDg7dz0xMjk3O3NtPTE7YXBwaWQ9eXRhY2h5b24-/https://media.zenfs.com/it/style_24_643/6f29f0594381013747b0599f1064f342"}, "title": "Vanessa Bryant, discorso toccante: \u201cKobe pensa tu a Gianna\u201d"}, "summary": "Le ultime notizie, foto e video su Yahoo Notizie Italia. Segui le informazioni in tempo reale e gli approfondimenti sui temi del momento.", "robots": {"": "max-snippet:-1"}, "news_keywords": "Kobe, Staples Center", "apple-itunes-app": "app-id=304158842,app-argument=yahoo://article/view?uuid=d8c85964-bd22-3e7c-813c-c326f087e087&src=web", "description": "Presso lo Staples Center \u00e8 stata celebrata una serata per ricordare Kobe e la sua Gianna. Il discorso di Vanessa Bryant \u00e8 stato toccante.", "og": {"type": "article", "image": "https://s.yimg.com/uu/api/res/1.2/pMziWpgXr37jhPukwDxz8w--~B/aD02MDg7dz0xMjk3O3NtPTE7YXBwaWQ9eXRhY2h5b24-/https://media.zenfs.com/it/style_24_643/6f29f0594381013747b0599f1064f342", "description": "Presso lo Staples Center \u00e8 stata celebrata una serata per ricordare Kobe e la sua Gianna. Il discorso di Vanessa Bryant \u00e8 stato toccante.", "title": "Vanessa Bryant, discorso toccante: \u201cKobe pensa tu a Gianna\u201d", "url": "https://it.notizie.yahoo.com/vanessa-bryant-discorso-toccante-kobe-100150068.html"}, "fb": {"pages": 81262596234}, "al": {"android": {"app_name": "Yahoo", "package": "com.yahoo.mobile.client.android.yahoo", "url": "yahoo://article/view?uuid=d8c85964-bd22-3e7c-813c-c326f087e087&src=web"}, "ios": {"app_name": "Yahoo", "app_store_id": 304158842, "url": "yahoo://article/view?uuid=d8c85964-bd22-3e7c-813c-c326f087e087&src=web"}}}, "canonical_link": "https://it.notizie.yahoo.com/vanessa-bryant-discorso-toccante-kobe-100150068.html"}