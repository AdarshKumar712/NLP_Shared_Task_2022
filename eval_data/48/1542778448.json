{"source_url": "https://web.archive.org", "url": "https://web.archive.org/web/20220212171331id_/https://www.haberler.com/mersin-de-kadinlara-basariya-giden-yol-anlatildi-12995947-haberi/", "title": "Mersin'de kad\u0131nlara 'ba\u015far\u0131ya giden yol' anlat\u0131ld\u0131", "top_image": "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "meta_img": "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "images": ["data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "https://www.haberler.com/_blank.gif", "https://web.archive.org/static/reklam/advertisement.gif?ads=1", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png"], "movies": [], "text": "Toroslar Belediyesi, 8 Mart D\u00fcnya Kad\u0131nlar G\u00fcn\u00fc'nde alan\u0131nda ba\u015far\u0131l\u0131 \u00e7al\u0131\u015fmalara imza atm\u0131\u015f 5 kad\u0131n\u0131, '4 mevsim kad\u0131n' paneliyle Mersinlilerle bulu\u015fturdu.\n\nKad\u0131nlar\u0131n g\u00fcc\u00fc, giri\u015fimcili\u011fi ve istihdam\u0131 konular\u0131na dikkat \u00e7ekilen panelde, bilimden i\u015f hayat\u0131na, sanattan spora kadar farkl\u0131 alanlarda \u00f6ne \u00e7\u0131km\u0131\u015f kad\u0131nlar, hem bireysel hem de \u00e7al\u0131\u015fma hayatlar\u0131ndaki deneyim ve tecr\u00fcbelerini kat\u0131l\u0131mc\u0131larla payla\u015ft\u0131.\n\nYunus Emre K\u00fclt\u00fcr Merkezi'nde ger\u00e7ekle\u015fen ve yo\u011fun ilgi g\u00f6ren paneli, Toroslar Belediye Ba\u015fkan\u0131 Ats\u0131z Af\u015f\u0131n Y\u0131lmaz da e\u015fi Meltem Y\u0131lmaz ile birlikte izledi.\n\nModerat\u00f6rl\u00fc\u011f\u00fcn\u00fc Toroslar Belediyesi Halkla \u0130li\u015fkiler M\u00fcd\u00fcr\u00fc Selahattin \u0130zci'nin yapt\u0131\u011f\u0131 panelin konuklar\u0131, Alzheimer Derne\u011fi Ba\u015fkan\u0131 Prof. Dr. Aynur \u00d6zge, Tekvando Avrupa \u015eampiyonu Huri Korkut, \u00c7ukurova Basketbol Spor Kul\u00fcb\u00fc ve A Milli Tak\u0131m Oyuncusu G\u00f6k\u015fen Fitik, Ressam Nazife Bilgin Hazar ile Motosiklet T\u00fcrkiye \u015eampiyonu \u0130rem Sahra \u015eeng\u00fcl oldu.\n\n\u015eampiyon \u015eeng\u00fcl, salona motosikletiyle girerek fark\u0131ndal\u0131k olu\u015fturdu\n\nMotosiklet T\u00fcrkiye \u015eampiyonu \u0130rem Sahra \u015eeng\u00fcl de salona motosikletiyle girerek kad\u0131nlar\u0131n her alanda ba\u015far\u0131l\u0131 olabilece\u011finin en g\u00fczel mesaj\u0131n\u0131 verdi. Panelde, ba\u015far\u0131ya giden yolda hayal etmenin ve inanman\u0131n \u00f6nemli oldu\u011funa dikkat \u00e7ekilerek, kad\u0131nlar\u0131n g\u00fcn\u00fcm\u00fczde art\u0131k daha giri\u015fimci ve g\u00fc\u00e7l\u00fc oldu\u011funa vurgu yap\u0131ld\u0131.\n\n\"Pes etmemeyi \u00f6\u011frendim\"\n\nBasketbola, hayal kurarak ba\u015flad\u0131\u011f\u0131n\u0131 belirten 18 ya\u015f\u0131ndaki \u00c7ukurova Basketbol Spor Kul\u00fcb\u00fc ve A Milli Tak\u0131m Oyuncusu G\u00f6k\u015fen Fitik, \"Ailemin bana kazand\u0131rd\u0131\u011f\u0131 en g\u00fczel \u015fey hayal kurmak. Ailem olmasayd\u0131 belki de k\u00fc\u00e7\u00fcc\u00fck bir zorlukta pes edecektim. Ama bana pes etmemeyi ve hayal kurmay\u0131 \u00f6\u011frettiler. Umar\u0131m ben de bu panel ile sizlerin hayat\u0131na dokunabilirim\" dedi.\n\n\"Mutlu kad\u0131nlar, mutlu toplum demektir\"\n\nToroslar Belediye Ba\u015fkan Ats\u0131z Af\u015f\u0131n Y\u0131lmaz, her ba\u015far\u0131l\u0131 erke\u011fin arkas\u0131nda ya s\u00fcper kahraman bir annesi ya da s\u00fcper kahraman bir e\u015fi oldu\u011funa dikkat \u00e7ekerek, t\u00fcm kad\u0131nlar\u0131n 8 Mart D\u00fcnya Kad\u0131nlar G\u00fcn\u00fc'n\u00fc kutlad\u0131. Y\u0131lmaz, \u015fefkatin, fedakarl\u0131\u011f\u0131n, \u00f6zverinin ve sevginin simgesi olan kad\u0131nlar\u0131n hayat\u0131n her alan\u0131nda huzur i\u00e7inde yer almalar\u0131 gerekti\u011fine dikkat \u00e7ekerek, panelin konuklar\u0131na ve t\u00fcm kat\u0131l\u0131mc\u0131lara te\u015fekk\u00fcr etti. Y\u0131lmaz, \"Medeniyetin mimarisinde kad\u0131nlar\u0131n erkeklerden daha \u00e7ok rol\u00fc vard\u0131r. B\u00fcy\u00fck usta Ne\u015fet Erta\u015f bunu 'Kad\u0131nlar insand\u0131r, biz insano\u011flu' s\u00f6z\u00fcyle \u00e7ok g\u00fczel ifade etmi\u015ftir. Yani her ba\u015far\u0131l\u0131 erke\u011fi yeti\u015ftiren bir anne ve arkas\u0131nda bir e\u015fi vard\u0131r. Biz de 8 Mart D\u00fcnya Kad\u0131nlar G\u00fcn\u00fc'nde toplumda rol model olmu\u015f ba\u015far\u0131l\u0131 kad\u0131nlar\u0131 hem\u015fehrilerimizle bulu\u015fturmak ve onlar\u0131n aktaraca\u011f\u0131 bilgi, tecr\u00fcbe ve d\u00fc\u015f\u00fcncelerini dinlemek istedik. Her birinin ayr\u0131 ayr\u0131 etkileyici ve g\u00fczel bir hikayesi var. Kendilerine \u00e7izilen yolu hayal ederek, \u00e7al\u0131\u015farak ve emek vererek a\u015f\u0131p ba\u015far\u0131ya ula\u015fm\u0131\u015f kad\u0131nlar. Kendilerini tebrik ediyorum\" ifadelerini kulland\u0131.\n\n\"Kad\u0131nlara y\u00f6nelik projelerimizi h\u0131zla hayata ge\u00e7iriyoruz\"\n\nKad\u0131n\u0131n sosyal ve ekonomik hayat\u0131n i\u00e7inde daha aktif bulunmas\u0131 ve giri\u015fimcilik ruhlar\u0131n\u0131n daha \u00f6n plana \u00e7\u0131kmas\u0131 i\u00e7in \u00e7al\u0131\u015ft\u0131klar\u0131n\u0131 ve \u00e7al\u0131\u015fmaya devam edeceklerini vurgulayan Y\u0131lmaz, \"Kad\u0131nlara y\u00f6nelik her t\u00fcrl\u00fc faaliyeti \u00f6nemsiyoruz. G\u00f6reve geldikten k\u0131sa bir s\u00fcre sonra 'Avrupa Yerel Ya\u015famda Kad\u0131n-Erkek E\u015fitlik \u015eart\u0131'n\u0131 imzalad\u0131k. Bununla ilgili \u00e7al\u0131\u015fmalar ger\u00e7ekle\u015ftiriyoruz. Kad\u0131n Dan\u0131\u015fma Merkezimiz, aktif bir \u015fekilde \u00e7al\u0131\u015f\u0131yor. Teknik ve Mesleki E\u011fitim Kurslar\u0131 Merkezimiz b\u00fcnyesinde kad\u0131nlar \u00fcretmeye devam ediyor ve bu kurslara yeni bran\u015flar ekleyece\u011fiz. Kad\u0131n S\u0131\u011f\u0131nma Evi \u00e7al\u0131\u015fmam\u0131z var. K\u0131saca mutlu kad\u0131n, mutlu toplum demektir. Daha g\u00fczel bir Mersin ve Toroslar i\u00e7in \u00e7al\u0131\u015fmaya devam edece\u011fiz\" \u015feklinde konu\u015ftu. - MERS\u0130N", "keywords": [], "meta_keywords": ["D\u00fcnya Kad\u0131nlar G\u00fcn\u00fc", "Toroslar", "Mersin", "G\u00fcncel"], "tags": [], "authors": [], "publish_date": "Mon Mar  9 13:16:00 2020", "summary": "", "article_html": "", "meta_description": "Toroslar Belediyesi, 8 Mart D\u00fcnya Kad\u0131nlar G\u00fcn\u00fc\u2019nde alan\u0131nda ba\u015far\u0131l\u0131 \u00e7al\u0131\u015fmalara imza atm\u0131\u015f 5 kad\u0131n\u0131, \u20194 mevsim kad\u0131n\u2019 paneliyle Mersinlilerle bulu\u015fturdu.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "description": "Toroslar Belediyesi, 8 Mart D\u00fcnya Kad\u0131nlar G\u00fcn\u00fc\u2019nde alan\u0131nda ba\u015far\u0131l\u0131 \u00e7al\u0131\u015fmalara imza atm\u0131\u015f 5 kad\u0131n\u0131, \u20194 mevsim kad\u0131n\u2019 paneliyle Mersinlilerle bulu\u015fturdu.", "keywords": "D\u00fcnya Kad\u0131nlar G\u00fcn\u00fc,Toroslar,Mersin,G\u00fcncel", "news_keywords": "D\u00fcnya Kad\u0131nlar G\u00fcn\u00fc,Toroslar,Mersin,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-03-09T13:16:00+03:00", "dateModified": "2020-03-09T13:16:00+03:00", "datePublished": "2020-03-09T13:16:00+03:00", "dateupdated": "2020-03-09T13:16:00+03:00", "og": {"url": "https://www.haberler.com/mersin-de-kadinlara-basariya-giden-yol-anlatildi-12995947-haberi/", "site_name": "Haberler.com", "locale": "tr_TR", "type": "article", "title": "Mersin'de kad\u0131nlara 'ba\u015far\u0131ya giden yol' anlat\u0131ld\u0131", "description": "Toroslar Belediyesi, 8 Mart D\u00fcnya Kad\u0131nlar G\u00fcn\u00fc\u2019nde alan\u0131nda ba\u015far\u0131l\u0131 \u00e7al\u0131\u015fmalara imza atm\u0131\u015f 5 kad\u0131n\u0131, \u20194 mevsim kad\u0131n\u2019 paneliyle Mersinlilerle bulu\u015fturdu.", "image": {"identifier": "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "alt": "Mersin'de kad\u0131nlara 'ba\u015far\u0131ya giden yol' anlat\u0131ld\u0131", "secure_url": "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "width": 1200, "height": 939, "type": "image/jpeg"}}, "article": {"content_tier": "free", "tag": "D\u00fcnya Kad\u0131nlar G\u00fcn\u00fc,Toroslar,Mersin,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-09T13:16:00+03:00", "modified_time": "2020-03-09T13:16:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Mersin'de kad\u0131nlara 'ba\u015far\u0131ya giden yol' anlat\u0131ld\u0131", "description": "Toroslar Belediyesi, 8 Mart D\u00fcnya Kad\u0131nlar G\u00fcn\u00fc\u2019nde alan\u0131nda ba\u015far\u0131l\u0131 \u00e7al\u0131\u015fmalara imza atm\u0131\u015f 5 kad\u0131n\u0131, \u20194 mevsim kad\u0131n\u2019 paneliyle Mersinlilerle bulu\u015fturdu.", "image": "https://foto.haberler.com/haber/2020/03/09/mersin-de-kadinlara-basariya-giden-yol-anlati-12995947_amp.jpg", "url": "https://www.haberler.com/mersin-de-kadinlara-basariya-giden-yol-anlatildi-12995947-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/mersin-de-kadinlara-basariya-giden-yol-anlatildi-12995947-haberi/"}