{"source_url": "https://www.gazzettadalba.it", "url": "https://www.gazzettadalba.it/2020/03/trentuno-positivi-ad-alba-in-tre-sono-guariti-donazioni-per-oltre-70mila-euro/", "title": "Trentuno positivi ad Alba, in tre sono guariti. Donazioni per oltre 70mila euro", "top_image": "https://www.gazzettadalba.it/wp-content/uploads/2019/10/carlo-bo-sindaco-inaugurazione-fiera19.jpg", "meta_img": "https://www.gazzettadalba.it/wp-content/uploads/2019/10/carlo-bo-sindaco-inaugurazione-fiera19.jpg", "images": ["https://www.gazzettadalba.it/wp-content/uploads/2019/02/Santa-Croce-80x60.jpg", "https://www.gazzettadalba.it/wp-content/uploads/2020/03/coronavirus-mascherine-1-80x60.jpg", "https://www.gazzettadalba.it/wp-content/uploads/2016/03/CARABINIERI-gazzella-alba-e1463062089184-1-80x60.jpg", "https://www.gazzettadalba.it/wp-content/uploads/2019/10/carlo-bo-sindaco-inaugurazione-fiera19.jpg", "https://www.gazzettadalba.it/wp-content/uploads/2020/03/polia-di-stato-80x60.jpg", "https://www.gazzettadalba.it/wp-content/uploads/2019/05/carlo-bo-ufficio-sindaco-alba-326x245.jpg", "https://www.gazzettadalba.it/wp-content/uploads/2016/09/widget-gda-layout-copertina.jpg", "https://www.gazzettadalba.it/wp-content/uploads/2020/03/coronavirus-mascherina-80x60.jpg", "https://www.gazzettadalba.it/wp-content/uploads/2016/04/gazzettadalba-logo-trs.png"], "movies": [], "text": "ALBA Dall\u2019inizio dell\u2019emergenza sono 31 i soggetti riscontrati positivi al Coronavirus nella citt\u00e0 di Alba. Tre sono i guariti e altre tre sono in attesa del secondo tampone che potr\u00e0 attestarne la guarigione, dopo il riscontro di negativit\u00e0 dato dal primo test. Le persone attualmente positive sono seguite dagli operatori sanitari secondo i protocolli previsti e sono tutte in buone condizioni di salute.\n\nI cittadini e le attivit\u00e0 economiche, pur in questo momento difficile, hanno risposto prontamente alla campagna di donazioni lanciata la settimana scorsa e il Comune di Alba ha gi\u00e0 raccolto una somma che supera i 70mila euro.\n\nProsegue anche l\u2019opera di supporto del Consorzio socioassistenziale, che segue giornalmente quasi un centinaio di persone per la consegna di cibo e farmaci a domicilio, cos\u00ec come della Protezione civile e della Caritas, grazie al grande lavoro svolto dai volontari.\n\n\u00abIl primo ringraziamento va sempre a chi \u00e8 in prima linea in questa emergenza, quindi a tutti gli operatori sanitari e ai volontari, ma voglio anche sottolineare la seriet\u00e0 dei cittadini che si stanno attenendo scrupolosamente alle regole\u00bb, dichiara il sindaco di Alba Carlo Bo. \u00abSono orgoglioso della generosit\u00e0 dimostrata dagli albesi che ha permesso in pochi giorni di raccogliere una cifra importante destinata all\u2019Asl Cn2 per fronteggiare l\u2019emergenza\u00bb.\n\nLa diffusione del contagio si pu\u00f2 evitare con i giusti comportamenti di ciascuno, pertanto si rammenta di:\n\nNon recarsi in ambulatori e punti di erogazione dei servizi sanitari, salvo urgenze, ma di telefonare preventivamente al proprio medico.\n\nRiferire con completezza le informazioni su contatti e soggiorni potenzialmente a rischio.\n\nLe persone anziane o affette da patologie croniche sono caldamente invitate a non uscire dalla propria abitazione, se non per urgenze, e in tali circostanze a evitare luoghi affollati e contatti stretti con altre persone.\n\nSi ribadisce, nuovamente, l\u2019importanza delle misure di prevenzione igienico sanitaria:\n\nlavarsi spesso le mani;\n\nevitare il contatto ravvicinato con persone che soffrono di infezioni respiratorie acute;\n\nevitare abbracci e strette di mano;\n\nmantenere in ogni contatto sociale una distanza interpersonale di almeno un metro;\n\nigiene respiratoria (starnutire o tossire in un fazzoletto evitando il contatto delle mani con le secrezioni respiratorie);\n\nevitare l\u2019uso promiscuo di bottiglie e bicchieri;\n\nnon toccarsi occhi, naso e bocca con le mani;\n\ncoprirsi bocca e naso se si starnutisce o tossisce;\n\nnon prendere farmaci antivirali e antibiotici, a meno che siano prescritti dal medico;\n\npulire le superfici con disinfettanti a base di cloro o alcol.\n\nLa mappa del contagio nella nostra zona\n\nQuesta cartina \u00e8 realizzata usando i numeri contenuti nei bollettini della Regione Piemonte e delle Asl e nelle diverse comunicazioni dei Comuni. Ribadiamo dunque, che non si tratta di valori completi poich\u00e9 di molti casi non viene diffusa l\u2019esatta attribuzione comunale.\n\nLe zone colorate rappresentano i Comuni che hanno subito il contagio; le croci, invece, sono i Comuni che hanno avuto cittadini deceduti.\n\n", "keywords": [], "meta_keywords": [""], "tags": ["sindaco Carlo Bo", "Coronavirus"], "authors": [], "publish_date": "Sat Mar 28 10:34:50 2020", "summary": "", "article_html": "", "meta_description": "all\u2019inizio dell\u2019emergenza sono 31 i soggetti positivi al Coronavirus nella citt\u00e0 di Alba. Tre sono i guariti e altre tre sono in attesa della conferma", "meta_lang": "it", "meta_favicon": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-32x32.png", "meta_data": {"viewport": "width=device-width, initial-scale=1.0", "description": "all\u2019inizio dell\u2019emergenza sono 31 i soggetti positivi al Coronavirus nella citt\u00e0 di Alba. Tre sono i guariti e altre tre sono in attesa della conferma", "og": {"locale": "it_IT", "type": "article", "title": "Trentuno positivi ad Alba, in tre sono guariti. Donazioni per oltre 70mila euro", "description": "all\u2019inizio dell\u2019emergenza sono 31 i soggetti positivi al Coronavirus nella citt\u00e0 di Alba. Tre sono i guariti e altre tre sono in attesa della conferma", "url": "https://www.gazzettadalba.it/2020/03/trentuno-positivi-ad-alba-in-tre-sono-guariti-donazioni-per-oltre-70mila-euro/", "site_name": "Gazzetta d'Alba - Dal 1882 il settimanale di Alba, Langhe e Roero", "image": {"identifier": "https://www.gazzettadalba.it/wp-content/uploads/2019/10/carlo-bo-sindaco-inaugurazione-fiera19.jpg", "secure_url": "https://www.gazzettadalba.it/wp-content/uploads/2019/10/carlo-bo-sindaco-inaugurazione-fiera19.jpg", "width": 678, "height": 509, "alt": "Bo: il Giro d\u2019Italia sar\u00e0 deciso nella tappa che parte da Alba"}}, "article": {"publisher": "https://www.facebook.com/gazzettadalba", "tag": "sindaco Carlo Bo", "section": "Alba", "published_time": "2020-03-28T10:34:50+00:00"}, "twitter": {"card": "summary_large_image", "description": "all\u2019inizio dell\u2019emergenza sono 31 i soggetti positivi al Coronavirus nella citt\u00e0 di Alba. Tre sono i guariti e altre tre sono in attesa della conferma", "title": "Trentuno positivi ad Alba, in tre sono guariti. Donazioni per oltre 70mila euro", "site": "@gazzettadalba", "image": "https://www.gazzettadalba.it/wp-content/uploads/2019/10/carlo-bo-sindaco-inaugurazione-fiera19.jpg", "creator": "@gazzettadalba"}, "msapplication-TileImage": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-270x270.png"}, "canonical_link": "https://www.gazzettadalba.it/2020/03/trentuno-positivi-ad-alba-in-tre-sono-guariti-donazioni-per-oltre-70mila-euro/"}