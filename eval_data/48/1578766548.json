{"source_url": "https://www.rp.pl", "url": "https://www.rp.pl/Sady-i-prokuratura/304159992-Marek-Domgalski-Pomyslmy-o-restrukturyzacji-w-firmach.html", "title": "Marek Domgalski: Pomy\u015blmy o restrukturyzacji w firmach", "top_image": "https://www.rp.pl/storyimage/RP/20200415/PCD08/304159992/AR/0/AR-304159992.jpg?lastModified=20200415133610", "meta_img": "https://www.rp.pl/storyimage/RP/20200415/PCD08/304159992/AR/0/AR-304159992.jpg?lastModified=20200415133610", "images": ["https://www.rp.pl/apps/pbcsi.dll/persbilde?Avis=RP&ID=33", "https://www.rp.pl/apps/pbcsi.dll/storyimage/RP/20200415/PCD08/304159992/AR/0/AR-304159992.jpg?imageversion=Artykul&lastModified=", "https://www.rp.pl/Sady-i-prokuratura/ /storyimage/RP/20200413/PCD/304139963/AR/0/AR-304139963.jpg&MaxW=370", "https://www.rp.pl/Sady-i-prokuratura/ /storyimage/RP/20200408/PCD/304089979/AR/0/AR-304089979.jpg&MaxW=370", "https://www.rp.pl/public/images/logotyp_RGB_rppl_100lat.svg", "https://www.rp.pl/apps/Sc.dll/RP/NoJS/NoJS/story/20200415/PCD08/304159992?nojs=1", "https://www.rp.pl/public/images/gremi-logo-white.svg", "https://www.rp.pl/storyimage/RP/20200413/PCD/304139961/TS/0/TS-304139961.jpg&MaxW=370", "https://www.rp.pl/Sady-i-prokuratura/ /storyimage/RP/20200415/PCD/304159974/AR/0/AR-304159974.jpg&MaxW=370", "https://www.rp.pl/public/images/logotypy_rzepy_rp2.svg", "https://www.rp.pl/storyimage/RP/20200415/PCD08/304159992/AR/0/AR-304159992.jpg?lastModified=20200415133610", "https://www.facebook.com/tr?id=523191148171355&ev=PageView&noscript=1", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png"], "movies": [], "text": "Wiele firm czeka restrukturyzacja nie tylko ekonomiczna, ale prawna i s\u0105dowa. Czas ju\u017c teraz j\u0105 pozna\u0107, by mie\u0107 w razie potrzeby pod r\u0119k\u0105 t\u0119 szalup\u0119 ratunkow\u0105.\n\nNaturalne w tym ekstremalnym okresie wskazanie, aby\u015bmy zostali w domu, to chyba za ma\u0142o, zw\u0142aszcza dla ludzi biznesu \u015bredniej wielko\u015bci, bo ci wi\u0119ksi zapewne zaanga\u017cowali ju\u017c finansist\u00f3w i prawnik\u00f3w, tak\u017ce od restrukturyzacji. Poni\u017cej dalsza cz\u0119\u015b\u0107 artyku\u0142u\n\nJak przypuszczam, wiele firm walczy teraz na kilku frontach: jak sprzedawa\u0107 produkty, nie utraci\u0107 rynku, gdzie szuka\u0107 wsparcia finansowego \u2013 i tego ze strony pa\u0144stwa (tarcza 1 i 2), ale r\u00f3wnie\u017c jak radzi\u0107 sobie z kontrahentami, tak\u017ce tymi, z kt\u00f3rymi s\u0105 w sporach, w tym s\u0105dowych. Wreszcie musz\u0105 mie\u0107 przed oczami ewentualne zaanga\u017cowanie si\u0119 w post\u0119powanie restrukturyzacyjno-upad\u0142o\u015bciwe.\n\nSkupi\u0119 si\u0119 na sprawach s\u0105dowych.\n\nCzytaj te\u017c:\n\nTarcze 1 i 2 przyhamowa\u0142y nieco niekt\u00f3re najpilniejsze terminy. Ta pierwsza stanowi, \u017ce okresu stanu zagro\u017cenia epidemicznego lub stanu epidemii nie wlicza si\u0119 do biegu termin\u00f3w s\u0105dowych. Pods\u0105dny nie musi wi\u0119c biec z apelacj\u0105 na poczt\u0119 czy do s\u0105du w trakcie epidemii, ale je\u015bli przygotowa\u0142 pismo, mo\u017ce je oczywi\u015bcie z\u0142o\u017cy\u0107. Kolejna zmiana (w tarczy 2) dotyczy nieodebranych pism s\u0105dowych dor\u0119czanych za potwierdzeniem przez poczt\u0119 np. pozwy czy nakazu zap\u0142aty. Je\u015bli ich termin odbioru okre\u015blony w awizie przypada\u0142 w okresie stanu epidemii, to nie mo\u017cna uzna\u0107 ich za dor\u0119czone w czasie oraz ci\u0105gu 14 dni od jej zniesienia. Ta druga ustawa przesuwa te\u017c obowi\u0105zek zg\u0142aszania upad\u0142o\u015bci przez przedsi\u0119biorc\u00f3w, za kt\u00f3rego niedochowanie gro\u017c\u0105 przedsi\u0119biorcy sankcje odszkodowawcze i karne.\n\nOt\u00f3\u017c w okresie stanu zagro\u017cenia epidemicznego i epidemii bieg terminu do z\u0142o\u017cenia wniosku o og\u0142oszenie upad\u0142o\u015bci nie rozpoczyna si\u0119, a rozpocz\u0119ty ulega przerwaniu. A termin ten liczy si\u0119 w praktyce jako cztery miesi\u0105ce od zaprzestania regulowania d\u0142ug\u00f3w (faktur).\n\nAle to nie upad\u0142o\u015bci, miejmy nadziej\u0119, b\u0119d\u0105 najwa\u017cniejsze dla firm, ale post\u0119powania restrukturyzacyjne, te pod kontrol\u0105 s\u0105du. Nie nale\u017cy ich myli\u0107 ze wsparciem rz\u0105dowym z tarczy, w kt\u00f3rym s\u0105 elementy restrukturyzacji, ale finansowej, po\u015brednio, owszem, mog\u0105ce mie\u0107 znaczenie dla restrukturyzacji s\u0105dowej.\n\nRestrukturyzacja s\u0105dowa ma doprowadzi\u0107 do porozumienia przedsi\u0119biorcy z wierzycielami, kt\u00f3re polega g\u0142\u00f3wnie na redukcji d\u0142ug\u00f3w, roz\u0142o\u017ceniu na raty ich sp\u0142aty itp. S\u0105 jednak a\u017c cztery rodzaje post\u0119powa\u0144 restrukturyzacyjnych i bez doradcy restrukturyzacyjnego, a zapewne te\u017c stosownej wiedzy, ci\u0119\u017cko szefowi firmy porusza\u0107 si\u0119 w tej procedurze, gdy\u017c obecnie najprostsza sprawa s\u0105dowa jest powa\u017cnie sformalizowana.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Wiele firm czeka restrukturyzacja nie tylko ekonomiczna, ale prawna i s\u0105dowa. Czas ju\u017c teraz j\u0105 pozna\u0107, by mie\u0107 w razie potrzeby pod r\u0119k\u0105 t\u0119 szalup\u0119 ratunkow\u0105.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200415/PCD08/304159992/AR/0/AR-304159992.jpg?minW=80&minH=150&exactW=80&exactH=150&exactFit=crop&lastModified=20200415133610", "news_keywords": "Opinie,\r\nChoroby,\r\nUpad\u0142o\u015b\u0107,\r\nOpinie prawne,\r\nS\u0105dy i prokuratura,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200415/PCD08/304159992/AR/0/AR-304159992.jpg?lastModified=20200415133610", "width": 600, "height": 315}, "title": "Marek Domgalski: Pomy\u015blmy o restrukturyzacji w firmach", "type": "article", "description": "Wiele firm czeka restrukturyzacja nie tylko ekonomiczna, ale prawna i s\u0105dowa. Czas ju\u017c teraz j\u0105 pozna\u0107, by mie\u0107 w razie potrzeby pod r\u0119k\u0105 t\u0119 szalup\u0119 ratunkow\u0105.", "url": "https://www.rp.pl/Sady-i-prokuratura/304159992-Marek-Domgalski-Pomyslmy-o-restrukturyzacji-w-firmach.html"}, "description": "Wiele firm czeka restrukturyzacja nie tylko ekonomiczna, ale prawna i s\u0105dowa. Czas ju\u017c teraz j\u0105 pozna\u0107, by mie\u0107 w razie potrzeby pod r\u0119k\u0105 t\u0119 szalup\u0119 ratunkow\u0105."}, "canonical_link": "https://www.rp.pl/Sady-i-prokuratura/304159992-Marek-Domgalski-Pomyslmy-o-restrukturyzacji-w-firmach.html"}