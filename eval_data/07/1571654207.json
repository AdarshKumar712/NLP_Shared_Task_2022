{"source_url": "https://web.archive.org", "url": "https://web.archive.org/web/20200423125818id_/http://www.corumhaber.net/guncel/ek-odemeden-tum-saglik-calisanlari-yararlanmalidir-h105902.html", "title": "\u201cEk \u00f6demeden t\u00fcm sa\u011fl\u0131k \u00e7al\u0131\u015fanlar\u0131 yararlanmal\u0131d\u0131r\u201d", "top_image": "http://www.corumhaber.net/images/haberler/2020/04/ek_odemeden_tum_saglik_calisanlari_yararlanmalidir_h105902_92a27.jpg", "meta_img": "http://www.corumhaber.net/images/haberler/2020/04/ek_odemeden_tum_saglik_calisanlari_yararlanmalidir_h105902_92a27.jpg", "images": ["http://www.corumhaber.net/images/yazarlar/thumbs/mehmetyolyapar.jpg", "http://www.corumhaber.net/images/haberler/ustmanset/2020/04/1_1.jpg", "http://www.corumhaber.net/images/yazarlar/thumbs/samiakpinar1.jpg", "http://www.corumhaber.net/images/yazarlar/thumbs/ilhancenesiz.jpg", "http://www.corumhaber.net/images/yazarlar/thumbs/ozinerdemli.jpg", "http://www.corumhaber.net/images/yazarlar/thumbs/fikrettincplak.jpg", "http://www.corumhaber.net/images/yazarlar/thumbs/dursunkaplan.jpg", "http://www.corumhaber.net/images/yazarlar/thumbs/gulsevenkose_1.jpg", "http://www.corumhaber.net/images/haberler/thumbs/2020/04/oka_2019_yili_faaliyet_raporu_yayimlandi_h106463_95505.jpg", "http://www.corumhaber.net/thumb.php?src=http://www.corumhaber.net/images/banner/corum-eguven-eimza-interkep.jpg&w=300&h=300&q=80", "http://www.corumhaber.net/images/yazarlar/thumbs/kasiftetik1.jpg", "http://www.corumhaber.net/images/yazarlar/thumbs/gunayertug1.jpg", "http://www.corumhaber.net/images/yazarlar/thumbs/mustafaaydinli.jpg", "http://www.corumhaber.net/images/yazarlar/thumbs/huseyinaskn.jpg", "http://www.corumhaber.net/images/yazarlar/thumbs/yalcinkibir.jpg", "http://www.corumhaber.net/images/yazarlar/thumbs/fikrettepencelik_1.jpg", "http://www.corumhaber.net/images/yazarlar/thumbs/selmatarhan0.jpg", "http://www.corumhaber.net/images/haberler/thumbs/2020/04/turkiyenin_cocuklari_23_nisan_i_kutlamaya_hazirlaniyor_h106468_224cb.jpg", "http://www.corumhaber.net/images/yazarlar/thumbs/arapcataroglu.jpg", "http://www.corumhaber.net/images/yazarlar/thumbs/fatmayalcinkaya1_1.jpg", "http://www.corumhaber.net/thumb.php?src=http://www.corumhaber.net/images/banner/e-gazete.png&w=300&h=250&q=80", "http://www.corumhaber.net/images/yazarlar/thumbs/salimsavci.jpg", "http://www.corumhaber.net/images/yazarlar/thumbs/ismailhaboglu1.jpg", "http://www.corumhaber.net/images/yazarlar/thumbs/nuhhuseyinkose0.jpg", "http://www.corumhaber.net/images/yazarlar/thumbs/ozcansengul1.jpg", "http://www.corumhaber.net/images/haberler/thumbs/2020/04/saglikcilar_dans_ederek_moral_buldular_h106469_69d48.jpg", "http://www.corumhaber.net/images/haberler/thumbs/2020/04/sosyal_mesafeli_23_nisan_toreni_h106470_814bf.jpg", "http://www.corumhaber.net/images/yazarlar/thumbs/mehmetyolyapar_1.jpg", "http://www.corumhaber.net/images/yazarlar/thumbs/sungursabuncuoglu.jpg", "http://www.corumhaber.net/images/yazarlar/thumbs/gazanfereryuksel_1.jpg", "http://www.corumhaber.net/images/yazarlar/thumbs/rifatkara.jpg", "http://www.corumhaber.net/images/haberler/thumbs/2020/04/uyuk_koyunden_ornek_davranis_h106461_07d76.jpg", "http://www.corumhaber.net/images/yazarlar/thumbs/bahriguven_1.jpg", "http://www.corumhaber.net/images/yazarlar/thumbs/seldafindik_1.jpg", "http://www.corumhaber.net/images/yazarlar/thumbs/ElifKaymazli.jpg", "http://www.corumhaber.net/images/banner/chlogo_00.png", "http://www.corumhaber.net/images/yazarlar/thumbs/erdalsonmez.jpg", "http://www.corumhaber.net/images/haberler/ustmanset/2020/04/1_2.jpg", "http://www.corumhaber.net/images/banner/chlogo_100.png", "http://www.corumhaber.net/images/haberler/ustmanset/2020/04/S230420201_1.jpg", "http://www.corumhaber.net/images/yazarlar/thumbs/mehmetozata.jpg", "http://www.corumhaber.net/images/yazarlar/thumbs/ismetcenesiz.jpg", "http://www.corumhaber.net/thumb.php?src=http://www.corumhaber.net/images/banner/YAZILIKAYA-01.png&w=300&h=105&q=80", "http://www.corumhaber.net/images/haberler/2020/04/ek_odemeden_tum_saglik_calisanlari_yararlanmalidir_h105902_92a27.jpg", "http://www.corumhaber.net/thumb.php?src=http://www.corumhaber.net/images/banner/nobetci_eczane1.png&w=300&h=65&q=80", "http://www.corumhaber.net/thumb.php?src=http://www.corumhaber.net/images/banner/SH-01.png&w=300&h=570&q=80", "http://www.corumhaber.net/images/yazarlar/thumbs/mehmetarslan1.jpg", "http://www.corumhaber.net/images/yazarlar/thumbs/ahmetsamsunlu.jpg", "http://www.corumhaber.net/images/banner/bayrak1.gif", "http://www.corumhaber.net/images/yazarlar/thumbs/zeynepozcerezci.jpg", "http://www.corumhaber.net/images/yazarlar/thumbs/elvanyilmaz.jpg", "http://www.corumhaber.net/images/upload/CHP08042020.jpg", "http://www.corumhaber.net/images/haberler/thumbs/2020/04/ulusal_egemenligin_100_onur_yili_h106464_a8cbc.jpg", "http://www.corumhaber.net/images/yazarlar/thumbs/selahattinaydemir0.jpg", "http://www.corumhaber.net/thumb.php?src=http://www.corumhaber.net/images/banner/VEFAT-01_1.jpg&w=300&h=166&q=80", "http://www.corumhaber.net/images/yazarlar/thumbs/muzaffergundogar.jpg", "http://www.corumhaber.net/images/yazarlar/thumbs/omursoytemiz1.png", "http://www.corumhaber.net/images/haberler/ustmanset/2020/04/2323042020.jpg"], "movies": [], "text": "CHP \u0130l Ba\u015fkan\u0131 Mehmet Tahtas\u0131z, sa\u011fl\u0131k kurulu\u015flar\u0131n\u0131 ziyaret ederek personelle sohbet etti, onlar\u0131n sorun ve taleplerini dinledi.\n\n\u00d6z Savunma ve G\u00fcvenlik \u0130\u015f\u00e7ileri Sendikas\u0131 \u00c7orum \u015eube Ba\u015fkan\u0131 Selim G\u00fclo\u011flu ile bir s\u00fcre g\u00f6r\u00fc\u015fen Tahtas\u0131z, g\u00fcvenlik ve temizlik personelinin sorunlar\u0131 hakk\u0131nda bilgi ald\u0131.\n\n\u201c\u0130\u00e7inde bulundu\u011fumuz \u015fu zor g\u00fcnlerden millet olarak elbirli\u011fi ile \u00e7\u0131kaca\u011f\u0131z. Bu s\u00fcre\u00e7 i\u00e7erisinde CHP \u00c7orum \u0130l Ba\u015fkanl\u0131\u011f\u0131 olarak bizler de her t\u00fcrl\u00fc g\u00f6rev ve sorumlulu\u011fu almaya haz\u0131r\u0131z\u201d diyen Tahtas\u0131z, siyaset kayg\u0131s\u0131nda de\u011fil, \u00c7orum ve \u00c7orumlulara hizmet gayesinde olduklar\u0131n\u0131 vurgulad\u0131.\n\n\u201cSA\u011eLIK H\u0130ZMETLER\u0130 B\u0130R B\u00dcT\u00dcND\u00dcR\u201d\n\nKoronavir\u00fcs salg\u0131n\u0131 nedeniyle ola\u011fan\u00fcst\u00fc bir yo\u011funluk ve i\u015f y\u00fck\u00fcyle kar\u015f\u0131la\u015fan sa\u011fl\u0131k \u00e7al\u0131\u015fanlar\u0131n\u0131n tehlikeyi de, ba\u015far\u0131y\u0131 da hep birlikte omuzlad\u0131\u011f\u0131n\u0131 dile getiren Tahtas\u0131z, \u201cBir doktor, bir hem\u015fire ve di\u011fer sa\u011fl\u0131k \u00e7al\u0131\u015fanlar\u0131 kadar temizlik, g\u00fcvenlik, yemekhane personeli de risk al\u0131yor. Bu nedenle Sa\u011fl\u0131k Bakanl\u0131\u011f\u0131n\u0131n yapaca\u011f\u0131 bir d\u00fczenleme ayr\u0131ms\u0131z t\u00fcm sa\u011fl\u0131k \u00e7al\u0131\u015fanlar\u0131n\u0131 kapsamal\u0131d\u0131r. Sa\u011fl\u0131k Bakanl\u0131\u011f\u0131 bu s\u00fcreci \u00e7ok iyi y\u00f6netme gayretinde, \u00e7al\u0131\u015fmalar\u0131 bizler de taktirle izliyoruz. Ancak ek \u00f6deme d\u00fczenlemesinde bir k\u0131s\u0131m personelin ayr\u0131 tutulmas\u0131 haks\u0131zl\u0131\u011fa ve moral bozuklu\u011funa neden olacakt\u0131r.\n\nElbette pek \u00e7ok tedbir al\u0131n\u0131yor ancak kimi ayr\u0131nt\u0131lar\u0131n g\u00f6zden ka\u00e7mas\u0131 muhtemeldir. Gayemiz bu durumdan siyaset yapmak de\u011fil, milletin bize verdi\u011fi muhalefet g\u00f6revini, yine milletimizin faydas\u0131 ad\u0131na yerine getirmektir. G\u00fcn siyaset g\u00fcn\u00fc olmaktan \u00f6te elbirli\u011fi ile sa\u011fl\u0131kl\u0131 ve mutlu yar\u0131nlara ula\u015fma \u00e7abas\u0131 ve samimiyeti i\u00e7inde olma g\u00fcn\u00fcd\u00fcr\u201d \u015feklinde konu\u015ftu.\n\nSelim G\u00fclo\u011flu ise ziyareti ve yak\u0131n ilgisinden dolay\u0131 CHP \u0130l Ba\u015fkan\u0131 Mehmet Tahtas\u0131z\u2019a te\u015fekk\u00fcr ederek, t\u00fcm sa\u011fl\u0131k \u00e7al\u0131\u015fanlar\u0131n\u0131n bir b\u00fct\u00fcn oldu\u011funu, sendika \u00fcyelerinin hak ve menfaatlerini korumak i\u00e7in m\u00fccadeleye devam ettiklerini, ek \u00f6deme d\u00fczenlemesi yap\u0131lsa da yap\u0131lmasa da g\u00f6rev ve sorumluluklar\u0131n\u0131 yerine getirmeye, hizmet etmeye devam edeceklerini kaydetti.\n\nG\u00fclo\u011flu, bu s\u0131k\u0131nt\u0131l\u0131 s\u00fcrecin birlik ve beraberlik i\u00e7erisinde atlat\u0131laca\u011f\u0131na inand\u0131\u011f\u0131n\u0131 vurgulad\u0131. (Haber Merkezi)", "keywords": [], "meta_keywords": [""], "tags": [], "authors": ["\u00c7orum Haber"], "publish_date": null, "summary": "", "article_html": "", "meta_description": "Cumhuriyet Halk Partisi \u00c7orum \u0130l Ba\u015fkan\u0131 Mehmet Tahtas\u0131z korona vir\u00fcs salg\u0131n\u0131 nedeniyle b\u00fcy\u00fck bir y\u00fck\u00fc omuzlayan ve \u00fczerine d\u00fc\u015fen sorumlulu\u011fu eksiksiz", "meta_lang": "tr", "meta_favicon": "http://www.corumhaber.net/_themes/hs-rise/images/favicon.ico", "meta_data": {"description": "Cumhuriyet Halk Partisi \u00c7orum \u0130l Ba\u015fkan\u0131 Mehmet Tahtas\u0131z korona vir\u00fcs salg\u0131n\u0131 nedeniyle b\u00fcy\u00fck bir y\u00fck\u00fc omuzlayan ve \u00fczerine d\u00fc\u015fen sorumlulu\u011fu eksiksiz", "robots": "noodp", "author": "\u00c7orum Haber", "theme-color": "#ff4136", "og": {"site_name": "\u00c7orum Haber Gazetesi", "title": "\u201cEk \u00f6demeden t\u00fcm sa\u011fl\u0131k \u00e7al\u0131\u015fanlar\u0131 yararlanmal\u0131d\u0131r\u201d", "description": "Cumhuriyet Halk Partisi \u00c7orum \u0130l Ba\u015fkan\u0131 Mehmet Tahtas\u0131z korona vir\u00fcs salg\u0131n\u0131 nedeniyle b\u00fcy\u00fck bir y\u00fck\u00fc omuzlayan ve \u00fczerine d\u00fc\u015fen sorumlulu\u011fu eksiksiz", "image": {"identifier": "http://www.corumhaber.net/images/haberler/2020/04/ek_odemeden_tum_saglik_calisanlari_yararlanmalidir_h105902_92a27.jpg", "type": "image/jpeg", "width": 652, "height": 400}, "type": "article", "url": "http://www.corumhaber.net/guncel/ek-odemeden-tum-saglik-calisanlari-yararlanmalidir-h105902.html"}, "twitter": {"card": "summary_large_image", "url": "http://www.corumhaber.net/guncel/ek-odemeden-tum-saglik-calisanlari-yararlanmalidir-h105902.html", "domain": "http://www.corumhaber.net/", "site": "corumhaber19", "title": "\u201cEk \u00f6demeden t\u00fcm sa\u011fl\u0131k \u00e7al\u0131\u015fanlar\u0131 yararlanmal\u0131d\u0131r\u201d", "description": "Cumhuriyet Halk Partisi \u00c7orum \u0130l Ba\u015fkan\u0131 Mehmet Tahtas\u0131z, korona vir\u00fcs salg\u0131n\u0131 nedeniyle b\u00fcy\u00fck bir y\u00fck\u00fc omuzlayan ve \u00fczerine d\u00fc\u015fen sorumlulu\u011fu eksiksiz yerine getiren t\u00fcm sa\u011fl\u0131k \u00e7al\u0131\u015fanlar\u0131na ekonomik ve sosyal haklar\u0131n\u0131n \u00fcst seviyeden verilmesi gerekti\u011fini s\u00f6yledi.", "image": {"src": "http://www.corumhaber.net/images/haberler/2020/04/ek_odemeden_tum_saglik_calisanlari_yararlanmalidir_h105902_92a27.jpg"}}, "dc.language": "tr", "dc.source": "http://www.corumhaber.net/", "dc.title": "\u201cEk \u00f6demeden t\u00fcm sa\u011fl\u0131k \u00e7al\u0131\u015fanlar\u0131 yararlanmal\u0131d\u0131r\u201d", "dc.description": "Cumhuriyet Halk Partisi \u00c7orum \u0130l Ba\u015fkan\u0131 Mehmet Tahtas\u0131z korona vir\u00fcs salg\u0131n\u0131 nedeniyle b\u00fcy\u00fck bir y\u00fck\u00fc omuzlayan ve \u00fczerine d\u00fc\u015fen sorumlulu\u011fu eksiksiz"}, "canonical_link": "http://www.corumhaber.net/guncel/ek-odemeden-tum-saglik-calisanlari-yararlanmalidir-h105902.html"}