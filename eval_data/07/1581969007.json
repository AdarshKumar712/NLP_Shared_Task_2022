{"source_url": "https://web.archive.org", "url": "https://web.archive.org/web/20220112032009id_/https://www.sozcu.com.tr/2020/gundem/gurer-tarimda-elektrik-goz-korkutuyor-5757309/", "title": "G\u00fcrer: \u201cTar\u0131mda elektrik g\u00f6z korkutuyor\u201d", "top_image": "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845-670x371.jpg", "meta_img": "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845-670x371.jpg", "images": ["https://i.sozcu.com.tr/wp-content/themes/Sozcu_V4/assets/images/brands/hayat.svg", "https://i.sozcu.com.tr/wp-content/themes/Sozcu_V4/assets/images/sozcu_web_tv_white.svg", "https://i.sozcu.com.tr/wp-content/themes/Sozcu_V4/assets/images/icons/appstore.svg", "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845.jpg", "https://i.sozcu.com.tr/wp-content/themes/Sozcu_V4/assets/images/loader_bottom.gif", "https://i.sozcu.com.tr/wp-content/themes/Sozcu_V4/assets/images/logo.svg", "https://i.sozcu.com.tr/wp-content/themes/Sozcu_V3/assets/images/logo.svg", "https://i.sozcu.com.tr/wp-content/themes/Sozcu_V4/assets/images/icons/googleplay.svg", "https://i.sozcu.com.tr/wp-content/themes/Sozcu_V4/assets/images/brands/sozcukitabevi.jpeg", "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845-670x371.jpg", "https://i.sozcu.com.tr/wp-content/themes/Sozcu_V4/assets/images/plus_icon.svg", "https://i.sozcu.com.tr/wp-content/themes/Sozcu_V4/assets/images/uzman/mehmet-serbes-50x50.jpg?ver=7.7.8.0"], "movies": [], "text": "G\u00fcrer: \u201cTar\u0131mda elektrik g\u00f6z korkutuyor\u201d\n\nCHP Milletvekili \u00d6mer Fethi G\u00fcrer, tar\u0131mda \u00fcreticinin belini b\u00fcken y\u00fcksek girdi maliyetlerinde en \u00f6nemli kalemlerden birini olu\u015fturan elektrik fiyatlar\u0131n\u0131 soru \u00f6nergesiyle TMBMM g\u00fcndemine ta\u015f\u0131d\u0131.\n\nMehmet SERBES\n\nYaz\u0131lar\u0131 b\u00fcy\u00fct\n\nYaz\u0131lar\u0131 k\u00fc\u00e7\u00fclt\n\nStandart boyut\n\nCHP Ni\u011fde Milletvekili \u00d6mer Fethi G\u00fcrer'in, tar\u0131msal \u00fcretimde kullan\u0131lan elektrik enerjisinin indirimli fiyattan uygulanmas\u0131 talebini i\u00e7eren soru \u00f6nergesine, Tar\u0131m ve Orman Bakanl\u0131\u011f\u0131'ndan olumsuz yan\u0131t geldi.\n\nTar\u0131m ve Orman Bakan\u0131 Bekir Pakdemirli, ilgili yasa kapsam\u0131nda belirli amaca ili\u015fkin olarak y\u00fcr\u00fct\u00fclen desteklemelerin ancak Cumhurba\u015fkanl\u0131\u011f\u0131 karar\u0131 ile olabilece\u011fini bildirdi.\n\nG\u00dcRER, \u00c7\u0130FT\u00c7\u0130N\u0130N ELEKTR\u0130K Y\u00dcK\u00dcN\u00dc TBMM G\u00dcNDEM\u0130NE TA\u015eIDI\n\nCumhuriyet Halk Partisi (CHP) Ni\u011fde Milletvekili \u00d6mer Fethi G\u00fcrer, Tar\u0131m ve Orman Bakanl\u0131\u011f\u0131na y\u00f6neltti\u011fi yaz\u0131l\u0131 soru \u00f6nergesinde, tar\u0131msal \u00fcretiminde girdi maliyetlerinin s\u00fcrekli artt\u0131\u011f\u0131n\u0131, tar\u0131msal sulamada ise \u00fcreticilerin kar\u015f\u0131 kar\u015f\u0131ya kald\u0131\u011f\u0131 sorunlar\u0131n ba\u015f\u0131nda elektrik enerjisi gideri oldu\u011funu belirtti.\n\nOcak 2018-Ocak 2020 d\u00f6neminde fiyat art\u0131\u015flar\u0131n\u0131n y\u00fczde 108,2\u2019ye ula\u015ft\u0131\u011f\u0131n\u0131 kaydeden CHP Milletvekili \u00d6mer Fethi G\u00fcrer \u015funlar\u0131 s\u00f6yledi:\n\n* Mesken abone grubu fon, pay ve vergi dahil 69,5 kuru\u015fa elektrik al\u0131rken, meskenlerde oturanlar\u0131n g\u0131da ihtiyac\u0131m kar\u015f\u0131layan \u00fcreticilerimizin \u00f6dedi\u011fi tutar 80,8 kuru\u015ftur.\n\n* \u00dcreticilerimiz mesken abone grubuna g\u00f6re y\u00fczde 14 daha pahal\u0131 elektrik kullanmaktad\u0131r. Tar\u0131msal sulama abone grubuna sa\u011flanan fiyat avantaj\u0131 ortadan kalkm\u0131\u015ft\u0131r.\n\n* Tar\u0131mda girdi y\u00fck\u00fcn\u00fcn hafifletilmesi, \u00fcretimin s\u00fcrd\u00fcr\u00fclebilir k\u0131l\u0131nmas\u0131 bak\u0131m\u0131ndan tar\u0131mda kullan\u0131lan elektrikte birim fiyatlar d\u00fc\u015f\u00fcr\u00fclmelidir.\n\nBAKANA \u0130K\u0130 SORU DAHA\n\nCHP Milletvekili G\u00fcrer, \u201cElektrikte uygulanmakta olan y\u00fczde 1 Enerji Fonu, y\u00fczde 2 TRT pay\u0131, y\u00fczde 18 KDV kald\u0131r\u0131lmas\u0131 i\u00e7in bir \u00e7al\u0131\u015fma yap\u0131lmas\u0131 planlanmakta m\u0131d\u0131r?\n\n\u00dcreticilerin indirimli tarifeden elektrik almalar\u0131n\u0131n devam\u0131 sa\u011flanacak m\u0131d\u0131r?\u201d \u015feklindeki sorular\u0131n\u0131n da yan\u0131tlanmas\u0131n\u0131 istedi.\n\nCHP Milletvekili G\u00fcrer'in \u00f6nergesini yan\u0131tlayan Tar\u0131m ve Orman Bakan\u0131 Bekir Pakdemirli, Fon, pay ve vergilerin belirlenmesi, t\u00fcketicilerden tahsil edilmesi ve ilgili mercilere aktar\u0131lmas\u0131n\u0131n Tar\u0131m ve Orman Bakanl\u0131\u011f\u0131'n\u0131n g\u00f6rev, yetki ve sorumluluk alan\u0131 d\u0131\u015f\u0131nda kald\u0131\u011f\u0131n\u0131 ifade etti.\n\nDi\u011fer baz\u0131 abone gruplar\u0131na g\u00f6re daha d\u00fc\u015f\u00fck tarifeden elektrik almakta olan tar\u0131msal sulama abone gruplar\u0131na m\u00fcnhas\u0131r bir d\u00fczenleme yapma imk\u00e2n\u0131 olmad\u0131\u011f\u0131n\u0131 belirten Bakan Pakdemirli \u015funlar\u0131 kaydetti:\n\n* 6446 say\u0131l\u0131 Elektrik Piyasas\u0131 Kanunu'nun 17'nci maddesinin 7'inci f\u0131kras\u0131ndaki \u201cBelirli b\u00f6lgelere veya belirli ama\u00e7lara y\u00f6nelik olarak t\u00fcketicilerin desteklenmesi amac\u0131yla s\u00fcbvansiyon yap\u0131lmas\u0131 gerekti\u011finde, s\u00fcbvansiyon fiyatlara m\u00fcdahale edilmeksizin yap\u0131l\u0131r.\n\n* S\u00fcbvansiyonun tutar\u0131 ile usul ve esaslar\u0131 Cumhurba\u015fkan\u0131 karar\u0131 ile belirlenir ve ilgili kurumun b\u00fct\u00e7esinden \u00f6denir.\u201d h\u00fckm\u00fcne at\u0131fta bulunarak, \u201cBelirli bir amaca veya faaliyete ili\u015fkin olarak t\u00fcketicilerin desteklenmesi ancak Cumhurba\u015fkan\u0131 Karar\u0131 ile maliyetinin ilgili kurum b\u00fct\u00e7esinden \u00f6denmesi \u015feklinde yap\u0131labilmektedir.\n\nG\u00dcRER: \u201cELEKTR\u0130K \u00dcRET\u0130C\u0130N\u0130N K\u00c2BUSU OLDU\u201d\n\n\u00d6nerge sahibi CHP Milletvekili \u00d6mer Fethi G\u00fcrer ise tar\u0131m sekt\u00f6r\u00fcnde girdi maliyetlerinin s\u00fcrekli artt\u0131\u011f\u0131na dikkat \u00e7ekti.\n\nTohum, G\u00fcbre, yem ve ila\u00e7 fiyatlar\u0131n\u0131n her ge\u00e7en y\u0131l ikiye katland\u0131\u011f\u0131n\u0131 belirten G\u00fcrer, en \u00f6nemli girdi maliyetlerinin ba\u015f\u0131nda gelen elektrik enerjisinin ise adeta \u00fcreticinin k\u00e2busu haline geldi\u011fini ifade etti.\n\nYeralt\u0131 kuyular\u0131ndan elektrik enerjisi ile \u00e7\u0131kar\u0131lan suyun paras\u0131n\u0131n s\u00fcreci i\u00e7inde pe\u015fin al\u0131nd\u0131\u011f\u0131na dikkat \u00e7eken G\u00fcrer bu d\u00f6nemde olsun hasat s\u00fcresine kadar elektrik borcu nedeni ile sulama suyunun kesilmesine neden olacak uygulamalar yap\u0131lmas\u0131n\u201d dedi.\n\nV\u0130R\u00dcS\u00dcN EKT\u0130LER\u0130N\u0130N EN AZA \u0130ND\u0130R\u0130LMES\u0130 \u0130\u00c7\u0130N TARIM SEKT\u00d6R\u00dc DESTEKLENMEL\u0130\n\nCorana vir\u00fcs\u00fcyle m\u00fccadele s\u00fcrecinin devam etti\u011fi \u015fu g\u00fcnlerde, vir\u00fcs salg\u0131n\u0131n\u0131n ekonomik etkilerinin en aza indirilebilmesi i\u00e7in tar\u0131m sekt\u00f6r\u00fcn\u00fcn her alanda desteklenmesi gerekti\u011fini ifade eden CHP Milletvekili \u00d6mer Fethi G\u00fcrer, \u201cTar\u0131msal sulamadan kaynaklanan elektrik enerjisi fiyatlar\u0131nda, tar\u0131m sekt\u00f6r\u00fc i\u00e7in ciddi bir indirime gidilmeli ve \u00fcr\u00fcn tarlada iken borcu nedeni ile elektrik kesilmemelidir\u201d ifadesini kulland\u0131.", "keywords": [], "meta_keywords": ["G\u00fcrer:", "\u201cTar\u0131mda", "elektrik", "g\u00f6z", "korkutuyor\u201d"], "tags": [], "authors": [], "publish_date": null, "summary": "", "article_html": "", "meta_description": "G\u00fcrer: \u201cTar\u0131mda elektrik g\u00f6z korkutuyor\u201d - CHP Milletvekili \u00d6mer Fethi G\u00fcrer, tar\u0131mda \u00fcreticinin belini b\u00fcken y\u00fcksek girdi maliyetlerinde en \u00f6nemli kalemlerden birini olu\u015fturan elektrik fiyatlar\u0131n\u0131 soru \u00f6nergesiyle TMBMM g\u00fcndemine ta\u015f\u0131d\u0131.", "meta_lang": "tr", "meta_favicon": "https://i.sozcu.com.tr/wp-content/themes/Sozcu_V4/assets/images/favicon.png", "meta_data": {"robots": "FOLLOW, INDEX", "viewport": "width=device-width, initial-scale=1.0", "yandex-verification": "48b7534a3c451a0e", "description": "G\u00fcrer: \u201cTar\u0131mda elektrik g\u00f6z korkutuyor\u201d - CHP Milletvekili \u00d6mer Fethi G\u00fcrer, tar\u0131mda \u00fcreticinin belini b\u00fcken y\u00fcksek girdi maliyetlerinde en \u00f6nemli kalemlerden birini olu\u015fturan elektrik fiyatlar\u0131n\u0131 soru \u00f6nergesiyle TMBMM g\u00fcndemine ta\u015f\u0131d\u0131.", "keywords": "G\u00fcrer:,\u201cTar\u0131mda,elektrik,g\u00f6z,korkutuyor\u201d", "news_keywords": "G\u00fcrer, \u201cTar\u0131mda, elektrik, g\u00f6z, korkutuyor\u201d", "og": {"url": "https://www.sozcu.com.tr/2020/gundem/gurer-tarimda-elektrik-goz-korkutuyor-5757309/", "image": {"identifier": "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845-670x371.jpg", "width": 880, "height": 487}, "type": "article", "title": "G\u00fcrer: \u201cTar\u0131mda elektrik g\u00f6z korkutuyor\u201d", "description": "G\u00fcrer: \u201cTar\u0131mda elektrik g\u00f6z korkutuyor\u201d - CHP Milletvekili \u00d6mer Fethi G\u00fcrer, tar\u0131mda \u00fcreticinin belini b\u00fcken y\u00fcksek girdi maliyetlerinde en \u00f6nemli kalemlerden birini olu\u015fturan elektrik fiyatlar\u0131n\u0131 soru \u00f6nergesiyle TMBMM g\u00fcndemine ta\u015f\u0131d\u0131."}, "fb": {"app_id": 1104414796238524, "pages": 151997251518179}, "sgm": {"pageType": "News Page", "pageCat": "G\u00fcndem,gundem", "newsId": "5757309|sozcu", "pageUrl": "https://www.sozcu.com.tr/2020/gundem/gurer-tarimda-elektrik-goz-korkutuyor-5757309/", "newsTitle": "G\u00fcrer: \u201cTar\u0131mda elektrik g\u00f6z korkutuyor\u201d", "newsDesc": "G\u00fcrer: \u201cTar\u0131mda elektrik g\u00f6z korkutuyor\u201d CHP Milletvekili \u00d6mer Fethi G\u00fcrer, tar\u0131mda \u00fcreticinin belini b\u00fcken y\u00fcksek girdi maliyetlerinde en \u00f6nemli kalemlerden birini olu\u015fturan elektrik fiyatlar\u0131n\u0131 soru \u00f6nergesiyle TMBMM g\u00fcndemine ta\u015f\u0131d\u0131.", "newsImage": "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845-390x216.jpg", "pageAuthor": "ali.inan", "seoNews": "false", "publisherDate": 1587215916}, "twitter": {"card": "summary_large_image", "image": "https://i.sozcu.com.tr/wp-content/uploads/2020/04/18/iecrop/tarim-foto-sozcu_16_9_1587215845-670x371.jpg", "site": "@gazetesozcu", "title": "G\u00fcrer: \u201cTar\u0131mda elektrik g\u00f6z korkutuyor\u201d", "description": "CHP Milletvekili \u00d6mer Fethi G\u00fcrer, tar\u0131mda \u00fcreticinin belini b\u00fcken y\u00fcksek girdi maliyetlerinde en \u00f6nemli kalemlerden birini olu\u015fturan elektrik fiyatlar\u0131n\u0131 soru \u00f6nergesiyle TMBMM g\u00fcndemine ta\u015f\u0131d\u0131."}, "sem": {"pageAuthor": "ali.inan"}}, "canonical_link": "https://www.sozcu.com.tr/2020/gundem/gurer-tarimda-elektrik-goz-korkutuyor-5757309/"}