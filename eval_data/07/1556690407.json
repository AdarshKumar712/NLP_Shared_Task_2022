{"source_url": "https://web.archive.org", "url": "https://web.archive.org/web/20200324150329id_/https://www.ilsussidiario.net/news/oms-su-coronavirus-pandemia-accelera-servono-tecniche-aggressive-contro-covid-19/2000560/", "title": "Oms su Coronavirus \u201cPandemia accelera\u201d/ \u201cServono tecniche aggressive contro Covid-19\u201d", "top_image": "https://cdnx.ilsussidiario.net/wp-content/uploads/2020/03/23/oms_tedros_adhanom_ghebreyesus_lapresse.jpg", "meta_img": "https://cdnx.ilsussidiario.net/wp-content/uploads/2020/03/23/oms_tedros_adhanom_ghebreyesus_lapresse.jpg", "images": ["https://cdnx.ilsussidiario.net/wp-content/uploads/2020/03/23/oms_tedros_adhanom_ghebreyesus_lapresse.jpg", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://cdnx.ilsussidiario.net/wp-content/themes/ilsussidiario_theme/assets/images/logo.png"], "movies": [], "text": "La pandemia di Coronavirus corre veloce. A lanciare l\u2019allarme \u00e8 l\u2019Organizzazione mondiale della sanit\u00e0 (Oms), che parla di oltre 300mila casi di Covid-19 segnalati da quasi tutti i Paesi del mondo. \u00abSono serviti 67 giorni perch\u00e9 dal primo caso rilevato si arrivasse ai primi 100mila casi, 11 giorni per altri 100mila, solo quattro giorni per ulteriori 100mila\u00bb, afferma il direttore generale Tedros Adhanom Ghebreyesus. Non dobbiamo essere spettatori impotenti di questa diffusione, n\u00e9 bisogna restare imprigionati nelle statistiche, anche se i numeri comunque sono importanti. \u00abSono persone, le cui vite e famiglie sono state stravolte\u00bb. Ma cambiare la traiettoria di questa pandemia di Covid-19 \u00e8 possibile. La strada da percorrere \u00e8 stata tracciata: le persone devono restare a casa. L\u2019isolamento sociale \u00e8 un primo strumento, ma l\u2019Oms spiega che \u00abper vincere dobbiamo attaccare il virus con tecniche aggressive\u00bb. Quali? \u00abTestando ogni caso sospetto, isolando ogni caso accertato, tracciando e mettendo in quarantena ogni persona che vi \u00e8 stata a contatto\u00bb.\n\nCORONAVIRUS, OMS \u201cPROTEGGERE MEDICI E INFERMIERI\u201d\n\nIn questa dura battaglia contro il Coronavirus hanno un ruolo chiave medici e infermieri, i \u201csoldati\u201d di questa guerra. \u00abGli operatori sanitari possono fare il loro lavoro efficacemente solo quando possono lavorare in sicurezza\u00bb. Tedros Adhanom Ghebreyesus riporta le notizie allarmanti che arrivano da tutto il mondo, cio\u00e8 di alti numeri di infezioni tra gli operatori sanitari. \u00abAnche se facciamo tutto il resto nel modo giusto, se non rendiamo prioritario proteggere gli operatori sanitari, molte persone moriranno perch\u00e9 il lavoratore della salute che avrebbe potuto salvare la loro vita \u00e8 malato\u00bb. Allora il direttore generale dell\u2019Organizzazione mondiale della sanit\u00e0 (Oms) afferma che intende confrontarsi sul tema con i capi di Stato dei Paesi del G20. \u00abChieder\u00f2 loro di lavorare assieme per aumentare la produzione, evitare divieti d\u2019esportazioni e garantire equit\u00e0 di distribuzione sulla base delle necessit\u00e0\u00bb. La situazione comunque resta critica: \u00abRiconosciamo che alcuni Paesi hanno difficolt\u00e0 con la capacit\u00e0 di attuare misure offensive. Vari Paesi hanno mostrato che mobilitare le risorse internamente dalle regioni meno colpite \u00e8 un modo per aumentare la capacit\u00e0\u00bb.\n\n\n\n\u00a9 RIPRODUZIONE RISERVATA", "keywords": [], "meta_keywords": [""], "tags": ["Tags"], "authors": ["Https", "Www.Ilsussidiario.Net Autori Silvana-Palazzo"], "publish_date": "Mon Mar 23 18:19:50 2020", "summary": "", "article_html": "", "meta_description": "Oms: \u201cPandemia di Coronavirus accelera\u201d. Il direttore generale\u00a0Ghebreyesus\u00a0chiede \u201ctecniche aggressive contro Covid-19\u201d e un fronte comune dei Paesi.", "meta_lang": "it", "meta_favicon": "https://cdnx.ilsussidiario.net/wp-content/themes/ilsussidiario_theme/assets/images/favicons/apple-icon-57x57.png", "meta_data": {"google-site-verification": "-jXQSc-cW700pGu1_4TMi1htwMbbe9Af-qY1gEIjiYQ", "viewport": "width=device-width, initial-scale=1.0", "referrer": "unsafe-url", "msapplication-TileColor": "#ef8517", "msapplication-TileImage": "https://cdnx.ilsussidiario.net/wp-content/themes/ilsussidiario_theme/assets/images/favicons/ms-icon-144x144.png", "theme-color": "#ef8517", "author": "https://www.ilsussidiario.net/autori/silvana-palazzo/", "publisher": "https://www.ilsussidiario.net", "description": "Oms: \u201cPandemia di Coronavirus accelera\u201d. Il direttore generale\u00a0Ghebreyesus\u00a0chiede \u201ctecniche aggressive contro Covid-19\u201d e un fronte comune dei Paesi.", "robots": "index, follow", "og": {"locale": "it_IT", "type": "article", "title": "Oms su Coronavirus \u201cPandemia accelera\u201d/ \u201cServono tecniche aggressive contro Covid-19\u201d", "description": "Oms: \u201cPandemia di Coronavirus accelera\u201d. Il direttore generale\u00a0Ghebreyesus\u00a0chiede \u201ctecniche aggressive contro Covid-19\u201d e un fronte comune dei Paesi.", "url": "https://www.ilsussidiario.net/news/oms-su-coronavirus-pandemia-accelera-servono-tecniche-aggressive-contro-covid-19/2000560/", "site_name": "IlSussidiario.net", "image": {"identifier": "https://cdnx.ilsussidiario.net/wp-content/uploads/2020/03/23/oms_tedros_adhanom_ghebreyesus_lapresse.jpg", "secure_url": "https://cdnx.ilsussidiario.net/wp-content/uploads/2020/03/23/oms_tedros_adhanom_ghebreyesus_lapresse.jpg", "width": 1280, "height": 600}}, "article": {"publisher": "https://www.facebook.com/ilSussidiarionet/", "section": "Cronaca", "published_time": "2020-03-23T18:19:50+00:00"}, "twitter": {"card": "summary", "description": "Oms: \u201cPandemia di Coronavirus accelera\u201d. Il direttore generale\u00a0Ghebreyesus\u00a0chiede \u201ctecniche aggressive contro Covid-19\u201d e un fronte comune dei Paesi.", "title": "Oms su Coronavirus \u201cPandemia accelera\u201d/ \u201cServono tecniche aggressive contro Covid-19\u201d", "site": "@ilsussidiario", "image": "https://cdnx.ilsussidiario.net/wp-content/uploads/2020/03/23/oms_tedros_adhanom_ghebreyesus_lapresse.jpg", "creator": "@ilsussidiario"}}, "canonical_link": "https://www.ilsussidiario.net/news/oms-su-coronavirus-pandemia-accelera-servono-tecniche-aggressive-contro-covid-19/2000560/"}