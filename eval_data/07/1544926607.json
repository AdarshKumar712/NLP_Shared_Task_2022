{"source_url": "http://www.perugiatoday.it", "url": "http://www.perugiatoday.it/attualita/coronavirus-controlli-sanzioni-multe-processi-perugia.html", "title": "Coronavirus: ipotesi omicidio doloso per chi esce avendo i sintomi della malattia e infetta qualcuno", "top_image": "http://www.perugiatoday.it/~media/horizontal-hi/44740528107322/coronavirus-controlli-2.jpg", "meta_img": "http://www.perugiatoday.it/~media/horizontal-hi/44740528107322/coronavirus-controlli-2.jpg", "images": ["http://1.citynews.stgy.ovh/~shared/images/v2015/brands/today-logo.svg", "http://www.perugiatoday.it/~media/horizontal-hi/44740528107322/coronavirus-controlli-2.jpg", "http://3.citynews.stgy.ovh/~shared/images/v2015/icons/badge-google.png", "http://1.citynews-citynews.stgy.ovh/images/cn-horizontal-simple-full-10years.png", "http://2.citynews.stgy.ovh/~shared/images/v4/elementi/mappa-centro.gif", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://www.perugiatoday.it/~shared/do/~/count/?F2oL-FRX6ml0ShoKHJp_WIYyiLCqG-tmFbdKTpfRvaLWHCPEFoNfeI4wCVuf4mK83U8t57h4qro55t0Uj1zehXYs-95UCwKUiajbq1Lq-4F6HcYu-p8_QV3OVGA_qRu9zkFDlFYlRPollA9eevaN7_bAhntyej2I4_Rv8QqMNbMBYLiU", "http://3.citynews.stgy.ovh/~shared/images/v2015/avatars/citynews-perugiatoday.png", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "Uscire di casa solo per \u201ccomprovati motivi\u201d di lavoro, di necessit\u00e0 (come fare la spesa) o di salute. \u00c8 quanto impone il decreto che ha esteso la \u201czona arancione\u201d a tutta l\u2019Italia per contenere il Coronavirus. Cosa si rischia non ottemperando alle nuove regole?\n\nUscire in auto senza giustificazione, ad esempio, comporta fino a 3 mesi di arresto e un\u2019ammenda di 206 euro. Compilare il modulo di autocertificazione con dati falsi, invece, comporta il reato di false attestazioni a pubblico ufficiale: la pena va da uno a sei anni di reclusione. \u00c8 previsto l\u2019arresto facoltativo in flagranza e la procedibilit\u00e0 \u00e8 d\u2019ufficio.\n\nStesse sanzioni per chi si ritrova in assembramenti. Anche uscire a portare a spasso il cane, dalle prime sanzioni elevate, non sembra essere una giustificazione.\n\nLe sanzioni pi\u00f9 severe sono previste per i locali che non rispettano la chiusura dalle 18 alle 6 di mattina, ma anche che non garantiscono il rispetto della distanza di sicurezza di un metro o offrono servizio al bancone oppure non gestiscono gli ingressi contingentati. La sanzione viene emessa dal Prefetto e prevede la chiusura dell\u2019esercizio o dell\u2019attivit\u00e0 da un minimo di 5 giorni a un massimo di un mese.\n\nAvvocati e studiosi di diritto stanno discutendo in queste ore su un\u2019ipotesi, quasi desueta in giurisprudenza, di omicidio doloso per chi con febbre, tosse e altri sintomi associati al Covid-19 non si mette in quarantena e, oltre all\u2019imputazione per violazione dei provvedimenti dell\u2019autorit\u00e0, rischia un processo per lesioni o tentate lesioni volontarie. Nel caso in cui dovesse infettare persone anziane o soggetti a rischio causandone la morte, scatterebbe l\u2019accusa di omicidio doloso che prevede una pena non inferiore a 21 anni.\n\nChi si sposta senza un valido motivo e incappa in un controllo pu\u00f2 incorrere in due reati penali: l\u2019articolo 650 del codice penale, cio\u00e8 inosservanza provvedimenti dell\u2019autorit\u00e0, con una condanna fino a 3 mesi. Se viene riconosciuto l\u2019attentato a salute pubblica, la condanna sale a 3 anni.", "keywords": [], "meta_keywords": ["coronavirus", ""], "tags": ["coronavirus"], "authors": [], "publish_date": null, "summary": "", "article_html": "", "meta_description": "Diverse le ipotesi di reato per chi non rispetta il decreto: false dichiarazioni, lesioni personali, inosservanza dei provvedimenti. Le pene variano da 3 mesi a 3 anni con multe da 206 euro. Chiusura dei locali pubblici fino a 30 giorni", "meta_lang": "it", "meta_favicon": "http://3.citynews-perugiatoday.stgy.ovh/images/v2015/brand/favicon.png", "meta_data": {"title": "Coronavirus: ipotesi omicidio doloso per chi esce avendo i sintomi della malattia e infetta qualcuno", "description": "Diverse le ipotesi di reato per chi non rispetta il decreto: false dichiarazioni, lesioni personali, inosservanza dei provvedimenti. Le pene variano da 3 mesi a 3 anni con multe da 206 euro. Chiusura dei locali pubblici fino a 30 giorni", "keywords": "coronavirus,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1201284920, affiliate-data=ct=smart-banner&pt=408258, app-argument=http://www.perugiatoday.it/attualita/coronavirus-controlli-sanzioni-multe-processi-perugia.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Coronavirus: ipotesi omicidio doloso per chi esce avendo i sintomi della malattia e infetta qualcuno", "description": "Diverse le ipotesi di reato per chi non rispetta il decreto: false dichiarazioni, lesioni personali, inosservanza dei provvedimenti. Le pene variano da 3 mesi a 3 anni con multe da 206 euro. Chiusura dei locali pubblici fino a 30 giorni", "image": {"identifier": "http://www.perugiatoday.it/~media/horizontal-hi/44740528107322/coronavirus-controlli-2.jpg", "width": 1000, "height": 563}, "url": "http://www.perugiatoday.it/attualita/coronavirus-controlli-sanzioni-multe-processi-perugia.html", "site_name": "PerugiaToday", "type": "article"}, "fb": {"app_id": 226462167392185, "pages": 100142986753754}}, "canonical_link": "http://www.perugiatoday.it/attualita/coronavirus-controlli-sanzioni-multe-processi-perugia.html"}