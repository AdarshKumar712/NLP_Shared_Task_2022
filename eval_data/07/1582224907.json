{"source_url": "https://web.archive.org", "url": "https://web.archive.org/web/20200424075346id_/https://voce.com.ve/2020/04/18/492485/coronavirus-fifa-50-stelle-onorano-gli-eroi-dellumanita/", "title": "Coronavirus: Fifa, 50 stelle onorano gli \u201ceroi dell\u2019umanit\u00e0\u201d", "top_image": "https://voce.com.ve/wp-content/uploads/2014/04/Limoncello-1.jpg", "meta_img": "", "images": ["https://www.w3.org/WAI/wcag1A", "https://voce.com.ve/wp-content/uploads/2020/01/Pubblicita\u0300-Practiche360.jpg", "https://voce.com.ve/wp-content/uploads/2019/11/Lilit-foto-bio-150x150.jpg", "https://voce.com.ve/wp-content/uploads/2019/05/Appartamenti-Ascoli.jpg", "https://web.archive.org/wp-content/themes/voce2/images/donatellodandrea.jpg", "https://web.archive.org/wp-content/themes/voce2/images/angelopiper.jpg", "https://voce.com.ve/wp-content/uploads/2014/03/Casa-Italia-de-Maracay.gif", "https://voce.com.ve/wp-content/uploads/2014/03/MH_banner.jpg", "https://voce.com.ve/wp-content/uploads/2014/04/Limoncello-1.jpg", "https://voce.com.ve/wp-content/plugins/the-events-calendar/src/resources/images/tribe-loading.gif", "https://voce.com.ve/wp-content/uploads/2019/10/Pubblicita\u0300-Iovino-sidebar.jpg", "https://voce.com.ve/wp-content/themes/voce2/images/logo.png", "https://voce.com.ve/wp-content/uploads/2019/08/Venta-de-lotes.gif\"", "https://web.archive.org/wp-content/themes/voce2/images/maurobafile.jpg", "https://web.archive.org/wp-content/themes/voce2/images/marianopalazzo.jpg", "https://voce.com.ve/wp-content/uploads/2018/06/anigif.gif", "https://web.archive.org/wp-content/themes/voce2/images/michele-castelli.jpg", "https://web.archive.org/wp-content/themes/voce2/images/augustomanzanalciancaglini.jpg", "https://voce.com.ve/wp-content/uploads/2018/03/Abbonamenti.gif", "https://web.archive.org/wp-content/themes/voce2/images/adiberardino.jpg", "https://voce.com.ve/wp-content/uploads/2015/10/Aviso-Vellisimo.jpg", "https://voce.com.ve/wp-content/uploads/2019/10/Representacion-judicial2-1.png", "https://web.archive.org/wp-content/themes/voce2/images/emiliobuttaro.jpg"], "movies": [], "text": "(ANSA) \u2013 ROMA, 18 APR \u2013 Cinquanta stelle del calcio, del passato e del presente, tra le quali gli azzurri Giorgio Chiellini, Gianluigi Buffon e Fabio Cannavaro, hanno voluto onorare in messaggi video gli \u2018eroi dell\u2019umanit\u00e0\u2019. Sono gli operatori sanitari e tutti gli altri professionisti che con il loro impegno danno il massimo per assicurare alla societ\u00e0 di continuare a funzionare nella pandemia e per rendere loro il giusto omaggio la Fifa ha organizzato una campagna video. \u201cIn circostanze terribili \u00e8 stato fenomenale il coraggio mostrato da medici, infermieri e da tutti gli altri lavoratori che ci stanno supportando in questa emergenza legata al coronavirus \u2013 il messaggio di Giorgio Chiellini -. Se volete conoscere eroi, queste sono le persone da considerare tali. Ci hanno protetto e dato speranza per ci\u00f2 che verr\u00e0 dopo il COVID-19. Vi saluto e vi ringrazio per tutto ci\u00f2 che avete fatto per difendere ciascuno di noi\u201d. \u201cTutti noi, come calciatori, sappiamo fin troppo bene cosa significhi essere applauditi per le buone prestazioni, ma in questa occasione dobbiamo fare un passo indietro e riconoscere che ci sono altre persone che stanno giocando un ruolo fondamentale nel difenderci da un avversario invisibile e pericoloso \u2013 ha detto Fabio Cannavaro -. Il mondo del calcio ringrazia tutti gli operatori sanitari e gli altri lavoratori essenziali, gli assistenti e i volontari. Apprezziamo tutto ci\u00f2 che avete fatto e farete per proteggere le nostre vite. Grazie a tutti voi\u201d. Alla campagna video \u2013 che sar\u00e0 lanciata su vari canali digitali Fifa con l\u2019hashtag #WeWillWin \u2013 partecipano anche tra gli altri David Beckham, Cafu, Iker Casillas, Magdalena Eriksson, Samuel Eto\u2019o, Kak\u00e1, Harry Kane, Carli Lloyd, Diego Maradona, Marta, Mesut \u00d6zil, Norma Palafox, Pel\u00e9, Gerard Piqu\u00e9, Sergio Ramos, Roberto Carlos, James Rodr\u00edguez, Ronaldo, Yaya Tour\u00e9, Marco van Basten, Arturo Vidal, Javier Zanetti e Zinedine Zidane. (ANSA).", "keywords": [], "meta_keywords": [""], "tags": [], "authors": ["Di Mauro Bafile", "Di Andrea Iovino - Raffaele Mandato", "Di Michele Castelli", "Di Augusto Manzanal Ciancaglini", "Di Donatello D'Andrea", "Di Emilio Buttaro", "Di Viajes Italviajes", "Di Mariano Palazzo", "Di Lilit", "Di Angelo Di Lorenzo"], "publish_date": "Sat Apr 18 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus: Fifa, 50 stelle onorano gli \"eroi dell'umanit\u00e0\" - La Voce d'Italia", "description": "Al via campagna video con Buffon, Cannavaro e Chiellini,", "url": "https://voce.com.ve/2020/04/18/492485/coronavirus-fifa-50-stelle-onorano-gli-eroi-dellumanita/", "site_name": "La Voce d'Italia"}, "article": {"publisher": "https://www.facebook.com/voce.com.ve/", "section": "Ultima Ora", "published_time": "2020-04-18T20:15:00+00:00"}, "twitter": {"card": "summary", "description": "Al via campagna video con Buffon, Cannavaro e Chiellini,", "title": "Coronavirus: Fifa, 50 stelle onorano gli \"eroi dell'umanit\u00e0\" - La Voce d'Italia", "site": "@voceditalia", "creator": "@voceditalia"}, "generator": "WordPress 5.4", "tec-api-version": "v1", "tec-api-origin": "https://voce.com.ve"}, "canonical_link": "https://voce.com.ve/2020/04/18/492485/coronavirus-fifa-50-stelle-onorano-gli-eroi-dellumanita/"}