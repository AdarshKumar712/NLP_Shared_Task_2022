{"source_url": "https://giornaledirimini.com", "url": "https://giornaledirimini.com/ecco-come-funziona-il-divieto-di-spostamento-nelle-zone-rosse/", "title": "Ecco come funziona il divieto di spostamento nelle zone rosse", "top_image": "https://giornaledirimini.com/wp-content/uploads/2020/03/zona-rossa.jpg", "meta_img": "https://giornaledirimini.com/wp-content/uploads/2020/03/zona-rossa.jpg", "images": ["https://giornalesm.com/wp-content/uploads/2017/04/Schermata-2017-04-23-alle-22.00.55.png", "https://giornaledirimini.com/wp-content/uploads/2019/11/2357491592463591513.gif", "https://giornalesm.com/wp-content/uploads/2017/06/annunci.gif", "https://giornalesm.com/wp-content/uploads/2019/01/Pubblicita.gif", "https://giornaledirimini.com/wp-content/uploads/2017/05/spaccio-droga-5-5-370x215.jpg", "https://giornaledirimini.com/wp-content/uploads/2018/02/Logo-GIORNALE-RIMINI.png", "https://giornaledirimini.com/wp-content/uploads/2020/03/zona-rossa.jpg", "https://giornalesm.com/wp-content/uploads/2018/01/Schermata-2018-01-07-alle-15.52.14.png", "https://giornalesm.com/wp-content/uploads/2018/02/Separatore.png", "https://giornaledirimini.com/wp-content/uploads/2020/03/Schermata-2020-03-09-alle-15.46.00-370x215.png", "https://giornaledirimini.com/wp-content/uploads/2017/10/asilo-nido1888337681-370x215.jpg", "https://giornalesm.com/wp-content/uploads/2018/02/6644_2455.gif"], "movies": [], "text": "Nel dpcm dell\u20198 marzo oltre al divieto di spostamento in diverse aree del Nord anche misure per il resto del Paese. Stop a pub, discoteche, sale gioco, cinema e teatro. Chi ha 37,5 di febbre \u00e8 invitato a restare a casa. Sospesi meeting ed eventi con medici e sanitari.\n\n\u201cVincolo di evitare ogni spostamento\u201d nell\u2019intera Lombardia e in quattordici province di Veneto, Emilia Romagna, Piemonte, Marche. Ma anche nuove misure che riguardano il resto d\u2019Italia. Ecco cosa contengono le 13 pagine del nuovo decreto sull\u2019emergenza Coronavirus dell\u20198 marzo firmato dal presidente del Consiglio Giuseppe Conte.\n\nIl divieto di spostamento in Lombardia e in 14 province\n\nCi sar\u00e0 una zona con regole pi\u00f9 rigorose che riguarder\u00e0 l\u2019intera Lombardia e poi le province di Modena, Parma, Piacenza,Reggio Emilia, Rimini, Pesaro e Urbino, Alessandria, Asti, Novara, Verbano Cusio Ossola, Vercelli,Padova, Treviso e Venezia. Qui fino al 3 aprile \u2013 per fare solo due esempi \u2013 saranno limitati i movimenti, salva la possibilit\u00e0 di rientrare a casa propria, e i bar e i ristoranti dovranno chiudere alle 18 e per il resto della giornata garantire distanze di almeno un metro. Conte ha spiegato che non \u00e8 un \u201cdivieto assoluto\u201d, e che \u201cnon si ferma tutto\u201d, non si bloccano treni e aerei: sar\u00e0 possibile muoversi per comprovate esigenze lavorative o per emergenze e motivi di salute. Ma la polizia potr\u00e0 fermare i cittadini e chiedere loro perch\u00e9 si stiano spostando in territori dove la crescita dei casi di contagio porta il governo a disporre misure mai cos\u00ec restrittive.\n\nLe misure previste per il resto d\u2019Italia\n\nNel dpcm finale ce ne sono anche alcune generalizzate per tutta Italia, tra cui lo stop a pub, discoteche, sale gioco e manifestazioni di cinema e teatro. Chi ha 37,5 di febbre \u00e8 invitato a restare a casa, chi \u00e8 in quarantena ha il divieto assoluto di uscire. Restano chiuse al momento fino al 15 marzo le scuole in tutta Italia. Sono sospesi congressi, meeting ed eventi in cui \u00e8 coinvolto il personale sanitario.\n\nhttps://tg24.sky.it", "keywords": [], "meta_keywords": [""], "tags": [], "authors": [], "publish_date": "Sun Mar  8 08:08:47 2020", "summary": "", "article_html": "", "meta_description": "", "meta_lang": "it", "meta_favicon": "https://giornaledirimini.com/wp-content/uploads/2017/04/giornalern.ico", "meta_data": {"viewport": "width=device-width", "msapplication-TileImage": "https://giornaledirimini.com/wp-content/uploads/2017/10/cropped-Logo-Giornale-di-Rimini-270x270.jpg", "og": {"locale": "it_IT", "image": {"identifier": "https://giornaledirimini.com/wp-content/uploads/2020/03/zona-rossa.jpg", "url": "https://giornaledirimini.com/wp-content/uploads/2020/03/zona-rossa.jpg", "secure_url": "https://giornaledirimini.com/wp-content/uploads/2020/03/zona-rossa.jpg", "width": 380, "height": 208}, "updated_time": "2020-03-08T08:22:08+01:00"}, "article": {"published_time": "2020-03-08T08:08:47+01:00", "modified_time": "2020-03-08T08:22:08+01:00"}, "twitter": {"title": "Ecco come funziona il divieto di spostamento nelle zone rosse", "url": "https://giornaledirimini.com/ecco-come-funziona-il-divieto-di-spostamento-nelle-zone-rosse/", "description": "Nel dpcm dell'8 marzo oltre al divieto di spostamento in diverse aree del Nord anche misure per il resto del Paese. Stop a pub, discoteche, sale gioco, cinema e teatro. Chi ha 37,5 di febbre \u00e8 invitato a restare a casa. Sospesi meeting ed eventi con medici e sanitari.\r\n\r\n\"Vincolo di evitare ogni spo", "image": "https://giornaledirimini.com/wp-content/uploads/2020/03/zona-rossa.jpg", "card": "summary_large_image"}, "google-site-verification": "l1rcxAUExGHNst3aeCNZwM3k3hNnLgXQlnB6C9hgKWI"}, "canonical_link": "https://giornaledirimini.com/ecco-come-funziona-il-divieto-di-spostamento-nelle-zone-rosse/"}