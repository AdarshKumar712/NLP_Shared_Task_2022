{"source_url": "https://web.archive.org", "url": "https://web.archive.org/web/20210120073132id_/https://contropiano.org/news/internazionale-news/2020/03/16/spagna-il-governo-requisisce-la-sanita-privata-per-fronteggiare-lemergenza-coronavirus-0125343", "title": "Spagna. Il governo \u201crequisisce\u201d la sanit\u00e0 privata per fronteggiare l\u2019emergenza Coronavirus", "top_image": "https://contropiano.org/img/2020/03/Spagna-ospedali.jpg", "meta_img": "https://contropiano.org/img/2020/03/Spagna-ospedali.jpg", "images": ["https://assets.contropiano.org/img/2017/06/universit\u00e0-studenti-340x200.jpg", "https://assets.contropiano.org/img/2020/03/spagna-ospedali-2.jpg", "https://assets.contropiano.org/img/2016/12/anziana-sfrattata-340x200.jpg", "https://contropiano.org/img/2020/03/Spagna-ospedali.jpg", "https://assets.contropiano.org/asset/themes/contropiano/img/banner-donazione-new.jpg", "https://assets.contropiano.org/asset/themes/contropiano/img/close.png", "https://assets.contropiano.org/img/2015/08/cd6913af3e05e871f5b0843e3757aca5-340x200.jpg", "https://assets.contropiano.org/asset/themes/contropiano/img/donazione.jpg", "https://www.paypalobjects.com/it_IT/i/scr/pixel.gif", "https://assets.contropiano.org/img/2020/03/Spagna-ospedali-720x300.jpg"], "movies": [], "text": "Il governo spagnolo ha deciso di mettere la sanit\u00e0 privata al servizio del Sistema Nacional de Salud, mai successo finora. Lo ha annunciato il ministro della salute spagnolo, Salvador Illa, in una conferenza stampa insieme agli altri ministri del consiglio che gestisce l\u2019emergenza Coronavirus. Da oggi sono scattate le misure \u201call\u2019italiana\u201d per il contenimento dei contagi, ormai arrivati a 8.794 casi accertati e 297 decessi.\n\nDopo l\u2019impennata dei casi registrata a partire da marted\u00ec 8 marzo, il Primo Ministro Sanchez aveva annunciato lo scorso sabato l\u2019adozione dello Stato di emergenza per (almeno) i 15 giorni successivi. Questo prevede che il governo abbia il potere di limitare il movimento di persone, requisire ogni tipo di merce, occupare temporaneamente le fabbriche o qualsiasi altro spazio (a eccezione delle abitazioni private), regolare la produzione di beni e l\u2019attivit\u00e0 nei servizi, razionare il consumo di determinati prodotti, o invece ordinare la fornitura dei negozi.\n\nLa misura annunciata oggi segna una svolta politica importante e un segnale forte a tutti i paesi dell\u2019UE. Infatti, in queste ore, verr\u00e0 discussa nella riunione dell\u2019Eurogruppo l\u2019approvazione del MES, scalata nell\u2019ordine del giorno al terzo punto dall\u2019originario primo.\n\nUna mossa che non dimostra l\u2019imbonimento delle istituzioni europee ma la paura oggettiva di una nuova e profonda crisi economica in concomitanza con una grave recessione a livello mondiale. Tenere in pieni un palazzo dalle fondamenta di sabbia che sta vacillando fortemente non \u00e8 facile, specialmente quando le dichiarazioni della BCE si limitano a mettere una toppa su una voragine aperta sotto la credibilit\u00e0 dell\u2019unica istituzione europea che aveva, in passato, dimostrato qualche capacit\u00e0 operativa.\n\nIl governo, basato sulla coalizione di maggioranza guidata da Pedro S\u00e1nchez e formata da PSOE-Podemos-Izquierda Unida, ha deciso di attuare misure senza precedenti nel campo della salute.\n\nLa prima, di enorme importanza, prevede di mettere a disposizione del sistema sanitario nazionale la sanit\u00e0 privata: il governo ha concesso un termine di 48 ore alle aziende e ai privati che hanno o possono produrre materiali come attrezzature diagnostiche, maschere protettive, guanti e altri prodotti medici e farmacologici \u201cper portarli all\u2019attenzione\u201d delle autorit\u00e0, sotto la minaccia di sanzioni per coloro che non lo fanno. Saranno i consulenti sanitari di tutte le Comunit\u00e0 Autonome a poter disporre di tutti i mezzi necessari del sistema privato per affrontare l\u2019epidemia.\n\nNel decreto approvato nella sera di domenica vengono prese misure per rafforzare le risorse umane dei centri sanitari, fortemente decimate dalle infezioni e dalle quarantene causate dal virus. Il provvedimento stabilisce che tutti gli studenti del quarto anno tirocinanti e specializzati in medicina interna, medicina intensiva e geriatria, vedranno un prolungamento del loto contratto.\n\nAllo stesso modo, i turnover vengono sospesi e viene autorizzata l\u2019assunzione di medici che non sono riusciti a completare la loro specialit\u00e0 dopo aver superato il test dell\u2019abilitazione in quanto medico. Non saranno le uniche risorse che le comunit\u00e0, sotto il comando del Ministero della Salute, potranno utilizzare d\u2019ora in poi. \u201cPotranno essere messi a disposizione anche tutti gli spazi pubblici e privati\u201d ritenuti necessari per trasformarli temporaneamente in nuovi luoghi di cura per i malati.\n\nInoltre, vengono stabilite regole chiare sulla \u201cpubblicazione di informazioni e dati\u201d riguardanti l\u2019evoluzione dell\u2019epidemia. Finora questi venivano forniti quotidianamente dal Ministero della Salute, ma le comunit\u00e0 li aggiornavano quando lo ritenevano opportuno, il che in diversi momenti ha creato non poca confusione sulle cifre. Con il decreto di ieri, questi dati saranno pubblicati solo una volta, a met\u00e0 mattina, e su base giornaliera dal Ministerio de Sanidad.\n\nLa formazione politica Anticapitalistas aveva gi\u00e0 pubblicato la settimana scorsa un comunicato richiedendo un \u201cPiano di emergenza sociale e politico contro il Covid-19\u201d. Nero su bianco venivano definite una serie di misure politiche e sociali necessarie per contrastare l\u2019epidemia e denunciare le responsabilit\u00e0 dei tagli alla sanit\u00e0 pubblica di questi anni sotto i diktat dell\u2019austerit\u00e0 della Troika (Commissione Europea, BCE e FMI). Per Anticapitalistas il sistema sanitario pubblico deve essere in grado di prendere tutte le misure necessarie e ci\u00f2 implica una sufficiente disponibilit\u00e0 di bilancio, rifiutando immediatamente le restrizioni di spesa imposte dai vincoli dell\u2019UE.\n\nNel comunicato venivano rivendicate la riapertura dei letti d\u2019ospedale nel sistema sanitario pubblico, il reclutamento urgente del personale sanitario necessario di tutte le categorie professionali, la copertura del loro congedo per malattia fin dal primo giorno (in caso di contagio, il loro congedo deve essere considerato come una malattia professionale e non comune).\n\nMa non basta. Perch\u00e9, come si legge sempre nel comunicato di Anticapitalistas, queste misure devono essere accompagnate da un controllo e coordinamento da parte delle autorit\u00e0 sanitarie pubbliche di tutte le risorse, del personale e delle attivit\u00e0 di assistenza sanitaria privata e dal controllo delle aziende farmaceutiche e delle aziende che producono materiale sanitario e scorte, nonch\u00e9 della loro distribuzione e dei prezzi.\n\nSi tratta di primi passi per invertire i processi di deterioramento e privatizzazione del sistema sanitario che hanno massacrato socialmente la Spagna in questi anni, portando gli ospedali pubblici ad operare in condizioni di difficolt\u00e0 strutturale e quindi a non essere pronti di fronte ad una situazione di questo tipo.\n\n16 Marzo 2020 - \u00a9 Riproduzione possibile DIETRO ESPLICITO CONSENSO della REDAZIONE di CONTROPIANO", "keywords": [], "meta_keywords": [""], "tags": ["privati", "requisizione", "Spagna. sanit\u00e0", "emergenza coronavirus"], "authors": ["Claudio Cedri"], "publish_date": "Mon Mar 16 00:00:00 2020", "summary": "", "article_html": "", "meta_description": "Il governo spagnolo ha deciso di mettere la sanit\u00e0 privata al servizio del Sistema Nacional de Salud, mai successo finora. Lo ha annunciato il ministro La misura annunciata oggi segna una svolta politica importante e un segnale forte a tutti i paesi dell\u2019UE. La formazione politica Anticapitalistas aveva gi\u00e0 pubblicato la settimana scorsa un comunicato richiedendo un \u201cPiano di emergenza sociale e politico contro il Covid-19", "meta_lang": "it", "meta_favicon": "https://assets.contropiano.org/asset/themes/contropiano/img/favicon.png", "meta_data": {"viewport": "width=device-width, user-scalable=no, initial-scale=1.0, minimum-scale=1.0, maximum-scale=1.0", "description": "Il governo spagnolo ha deciso di mettere la sanit\u00e0 privata al servizio del Sistema Nacional de Salud, mai successo finora. Lo ha annunciato il ministro La misura annunciata oggi segna una svolta politica importante e un segnale forte a tutti i paesi dell\u2019UE. La formazione politica Anticapitalistas aveva gi\u00e0 pubblicato la settimana scorsa un comunicato richiedendo un \u201cPiano di emergenza sociale e politico contro il Covid-19", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Spagna. Il governo \u201crequisisce\u201d la sanit\u00e0 privata per fronteggiare l\u2019emergenza Coronavirus | Contropiano", "description": "Il governo spagnolo ha deciso di mettere la sanit\u00e0 privata al servizio del Sistema Nacional de Salud, mai successo finora. Lo ha annunciato il ministro La misura annunciata oggi segna una svolta politica importante e un segnale forte a tutti i paesi dell\u2019UE. La formazione politica Anticapitalistas aveva gi\u00e0 pubblicato la settimana scorsa un comunicato richiedendo un \u201cPiano di emergenza sociale e politico contro il Covid-19", "url": "https://contropiano.org/news/internazionale-news/2020/03/16/spagna-il-governo-requisisce-la-sanita-privata-per-fronteggiare-lemergenza-coronavirus-0125343", "site_name": "Contropiano", "image": {"identifier": "https://contropiano.org/img/2020/03/Spagna-ospedali.jpg", "width": 992, "height": 558}}, "article": {"published_time": "2020-03-16T14:00:25+00:00"}, "twitter": {"card": "summary", "label1": "Scritto da", "data1": "Redazione Contropiano", "label2": "Tempo di lettura stimato", "data2": "4 minuti"}}, "canonical_link": "https://contropiano.org/news/internazionale-news/2020/03/16/spagna-il-governo-requisisce-la-sanita-privata-per-fronteggiare-lemergenza-coronavirus-0125343"}