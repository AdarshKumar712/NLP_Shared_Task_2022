{"source_url": "https://web.archive.org", "url": "https://web.archive.org/web/20200717053339id_/https://www.blitzquotidiano.it/cronaca-europa/neil-ferguson-virologo-governo-dimesso-amante-lockdown-3184004/", "title": "Neil Ferguson, virologo governo inglese si dimette: ha incontrato amante", "top_image": "https://static.blitzquotidiano.it/wp/wp-content/uploads/2020/05/neil-ferguson-ansa.jpg", "meta_img": "https://static.blitzquotidiano.it/wp/wp-content/uploads/2020/05/neil-ferguson-ansa.jpg", "images": ["https://static.blitzquotidiano.it/wp/wp-content/uploads/2020/07/hamilton-Lin-Manuel-Miranda.jpg", "https://static.blitzquotidiano.it/wp/wp-content/uploads/2020/07/conte-ansa-1-420x220.jpg", "https://web.archive.org/images/icon-hamburger.jpg", "https://pixel.quantserve.com/pixel/p-Et3bYSs0p4XRC.gif", "https://static.blitzquotidiano.it/wp/wp-content/uploads/2020/07/pescara-municipio-420x220.jpg", "https://sb.scorecardresearch.com/p?c1=2&c2= 28252639&cv=2.0&cj=1", "https://web.archive.org/images/logo.jpg", "https://web.archive.org/images/oroscopo.png", "https://static.blitzquotidiano.it/static/lazy/logo-lazy.jpg", "https://static.blitzquotidiano.it/wp/wp-content/uploads/2020/07/boris-johnson-ansa-1-1-420x220.jpg", "https://static.blitzquotidiano.it/wp/wp-content/uploads/2020/05/neil-ferguson-ansa.jpg", "https://web.archive.org/images/icon-search.jpg"], "movies": [], "text": "LONDRA \u2013 Brutta figura per Neil Ferguson. Il luminare dell\u2019Imperial College che ha consigliato a Boris Johnson il lockdown per il Regno Unito ha rassegnato le dimissioni da consulente del governo.\n\nSecondo quanto riportato dal Telegraph non avrebbe rispettato le regole di distanziamento sociale e incontrato l\u2019amante Antonia Staats, sposata e che vive fuori Londra con il marito e i figli.\n\nMentre Ferguson, soprannominato all\u2019inizio della pandemia \u201cProfessor Lockdown\u201c, parlava in pubblico sulla necessit\u00e0 di un rigoroso distanziamento sociale per ridurre la diffusione del virus, avrebbe incontrato la donna nel suo appartamento.\n\nLo scienziato, 51 anni, \u00e8 stato bollato come un \u201carrogante ipocrita\u201d per aver \u201cminato\u201d la posizione del governo e ci sono state pressioni affinch\u00e9 la polizia lo multasse per aver ignorato le regole del lockdown che lui stesso ha contribuito a creare.\n\nScotland Yard definisce il comportamento \u201cdeludente\u201d ma gli agenti \u201cnon intendono intraprendere ulteriori azioni\u201d poich\u00e9 Ferguson \u201cha ammesso di aver fatto un errore e se ne \u00e8 assunto la responsabilit\u00e0\u201d.\n\nFerguson, secondo il Telegraph, avrebbe ricevuto Antonia Staats, 38enne attivista di diverse campagne progressiste, almeno due volte dall\u2019inizio del lockdown, il 30 marzo e l\u20198 aprile.\n\nL\u2019epidemiologo, direttore del MRC Centre for Global Infectious Disease Analysis all\u2019Imperial College, specialista di modelli matematici applicati all\u2019infettivologia, non ha negato gli episodi.\n\nSi \u00e8 giustificato dicendo di aver avuto gli incontri poich\u00e9 dopo aver contratto il Covid-19 ed essere stato in quarantena per due settimane, ormai \u00e8 guarito ed \u00e8 \u201cimmune\u201d.\n\nTuttavia, gli scienziati e l\u2019Organizzazione Mondiale della Sanit\u00e0 affermano che non ci sono ancora prove sufficienti per affermare che essere guariti dal Covid-19 metta al riparo da una reinfezione.\n\nIl Ministro della Salute britannico, scrive il Daily Mail, ha approvato le dimissioni di Ferguson dal SAGE e commentato: \u201c\u00c8 semplicemente incredibile. Non capisco la decisione di ignorare il lockdown\u201d.\n\n\u201cSono senza parole e non mi capita spesso. Le regole di distanziamento sociale valgono per tutti. E sono molto importanti\u201d. (Fonti: Telegraph e Daily Mail).", "keywords": [], "meta_keywords": [""], "tags": [], "authors": [], "publish_date": "Thu May  7 03:15:01 2020", "summary": "", "article_html": "", "meta_description": "Neil Ferguson, il virologo del governo inglese che ha consigliato a Johnson il lockdown si \u00e8 dimesso. Ha incontrato l'amante in quarantena.", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "Neil Ferguson, il virologo del governo inglese che ha consigliato a Johnson il lockdown si \u00e8 dimesso. Ha incontrato l'amante in quarantena.", "og": {"locale": "it_IT", "type": "article", "title": "Professor Lockdown si \u00e8 giocato il posto di consulente del governo per lei", "description": ".", "url": "https://www.blitzquotidiano.it/cronaca-europa/neil-ferguson-virologo-governo-dimesso-amante-lockdown-3184004/", "site_name": "Blitz quotidiano", "updated_time": "2020-05-06T17:35:24+02:00", "image": {"identifier": "https://static.blitzquotidiano.it/wp/wp-content/uploads/2020/05/neil-ferguson-ansa.jpg", "secure_url": "https://static.blitzquotidiano.it/wp/wp-content/uploads/2020/05/neil-ferguson-ansa.jpg", "width": 1200, "height": 1011}}, "article": {"publisher": "https://www.facebook.com/Blitzquotidiano", "section": "Cronaca Europa", "published_time": "2020-05-07T03:15:01+02:00", "modified_time": "2020-05-06T17:35:24+02:00"}, "twitter": {"card": "summary", "description": "Neil Ferguson, il virologo del governo inglese che ha consigliato a Johnson il lockdown si \u00e8 dimesso. Ha incontrato l'amante in quarantena.", "title": "Neil Ferguson, virologo governo inglese si dimette: ha incontrato amante", "site": "@blitzquotidiano", "image": "https://static.blitzquotidiano.it/wp/wp-content/uploads/2020/05/neil-ferguson-ansa.jpg", "creator": "@blitzquotidiano"}, "generator": "AMP for WP 1.0.52", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/cronaca-europa/neil-ferguson-virologo-governo-dimesso-amante-lockdown-3184004/"}