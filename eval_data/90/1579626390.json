{"source_url": "https://www.ilfattoquotidiano.it", "url": "https://www.ilfattoquotidiano.it/2020/04/16/coronavirus-salvini-spinge-la-lombardia-a-riaprire-il-governo-ascolti-le-richieste-zingaretti-regole-e-tempi-nazionali-basta-con-le-furbizie/5771661/", "title": "Coronavirus, Salvini spinge la Lombardia a riaprire: \u201cIl governo ascolti le richieste\u201d. Zingaretti: \u201cRegole e tempi nazionali, basta con le furbizie\u201d", "top_image": "https://st.ilfattoquotidiano.it/wp-content/uploads/2020/04/16/Salvini-Fontana.jpg", "meta_img": "https://st.ilfattoquotidiano.it/wp-content/uploads/2020/04/16/Salvini-Fontana.jpg", "images": ["https://st.ilfattoquotidiano.it/wp-content/uploads/2020/04/07/variant-med_1200x630-obj20004965-330x173.jpg", "https://st.ilfattoquotidiano.it/wp-content/themes/ifq-2019/assets/img/svg/arrow-big.svg", "https://secure-it.imrworldwide.com/cgi-bin/m?ci=ilfattoquotidiano-it&cg=0&ts=noscript", "https://st.ilfattoquotidiano.it/wp-content/plugins/ifq-solicit/assets/carte-bottom.png", "https://st.ilfattoquotidiano.it/wp-content/themes/ifq-2019/assets/img/svg/logo-desktop.svg", "https://shop.ilfattoquotidiano.it/wp-content/uploads/2018/10/icona-shop-500x600-150x150.png", "http://b.scorecardresearch.com/p?c1=2&c2=16675760&c3=&c4=&c5=&c6=&c15=&cj=1", "https://st.ilfattoquotidiano.it/wp-content/uploads/2020/04/16/Salvini-Fontana-1050x551.jpg", "https://st.ilfattoquotidiano.it/wp-content/uploads/2020/04/16/Salvini-Fontana.jpg", "https://st.ilfattoquotidiano.it/wp-content/plugins/ifq-solicit/assets/close-black.png", "https://st.ilfattoquotidiano.it/wp-content/plugins/ifq-solicit/assets/device-shadow.png", "https://st.ilfattoquotidiano.it/wp-content/uploads/2020/04/15/guerra-1200-330x173.jpg"], "movies": [], "text": "Attilio Fontana chiede a Conte di \"riaprire le attivit\u00e0 produttive dal 4 maggio\" seguendo la rotta delle 'Quattro D' - distanza, dispositivi, diagnosi e digitalizzazione - e apre l'ultimo fronte degli attriti tra Milano e Roma. Il sindaco Sala: \"L'ha decisa la Regione o Salvini?\". La sottosegretaria Zampa: \"Dal primo giorno \u00e8 stato tutto un disattendere e contraddire il governo, dobbiamo interrogarci se non sia una ragione politica\". Gallera: \"Disgustato da sciacallaggio politico\"\n\nUna fuga in avanti, la \u201cvia lombarda alla libert\u00e0\u201d, che irrita la maggioranza, snobba e anticipa i suggerimenti che arriveranno dalla task force guidata da Vittorio Colao, viene bocciata dall\u2019Oms e dall\u2019epidemiologo Pierluigi Lopalco. E, lo dicono a mezza voce in tanti, appare come una manovra politica. Non a caso la prima benedizione \u00e8 stata quella del leader della Lega Matteo Salvini: \u201cIl governo ne tenga conto\u201d, \u00e8 stato il messaggio dell\u2019ex ministro dell\u2019Interno.\n\nLa richiesta di Regione Lombardia al governo di \u201criaprire le attivit\u00e0 produttive dal 4 maggio\u201d seguendo la rotta delle \u2018Quattro D\u2019 \u2013 distanza, dispositivi, diagnosi e digitalizzazione \u2013 diventa l\u2019ultimo fronte degli attriti tra Roma e Milano. \u201cL\u2019uscita dal lockdown deve avvenire, ma avvenga dentro tempi e regole nazionali da individuare in fretta senza furbizie. Ci\u00f2 che accade a una Regione condiziona pesantemente ci\u00f2 che accade su tutto il resto del Paese. Errare \u00e8 umano, perseverare \u00e8 diabolico\u201d, incalza il segretario Pd Nicola Zingaretti.\n\nUn contropiede veloce, quello del Pirellone, dopo l\u2019ordinanza emessa da Attilio Fontana sabato nella quale imponeva misure pi\u00f9 stringenti di quelle previste dal governo, come il no alla riapertura delle librerie, mentre le ultime due giornate in Regione sono state scandite dall\u2019inchiesta sulle Rsa, con il blitz dei finanzieri anche dentro il Pirellone. Tanto che la sottosegretaria alla Salute, Sandra Zampa, lo dice in maniera neanche troppo velata: \u201cVisto che dal primo giorno \u00e8 stato tutto un disattendere e contraddire il governo, dobbiamo interrogarci se non sia una ragione politica quella che porta la Lombardia a prendere le distanze dal lockdown\u201d.\n\nSenza giri di parole anche il sindaco di Milano, Beppe Sala: \u201cLa ripartenza il 4 maggio in Lombardia l\u2019ha decisa la Regione o Salvini? Stanno passando dal terrore sul numero dei contagi di due giorni fa al liberi tutti. Un po\u2019 pi\u00f9 di equilibrio non guasterebbe\u201d. Il leader della Lega, del resto, \u00e8 stato tra i primi ad applaudire la nota con cui Fontana annunciava la \u201cvia lombarda alla libert\u00e0\u201d e ancora mercoled\u00ec sera, ribadiva: \u201cChiedere la riapertura da parte della Lombardia \u00e8 un grande segnale di concretezza e di speranza, spero che il governo ne tenga conto\u201d.\n\nNel frattempo, per\u00f2, era arrivata la frenata di Fontana. Rispondendo al viceministro del Mise, Stefano Buffagni, che aveva ricordato come la Regione aveva sostenuto una linea \u201cfortemente restrittiva\u201d, il numero uno della Lombardia ha puntualizzato: \u201cLe attivit\u00e0 produttive sono di esclusiva competenza del governo centrale\u201d. E dicendo di essere stato \u201cmale interpretato\u201d, ha aggiunto: \u201cNoi parliamo di una graduale ripresa delle attivit\u00e0 ordinarie che sar\u00e0 concordata con il governo. Credo che sia giusto anche iniziare a pensare come ci si dovr\u00e0 attrezzare per convivere con questo virus. Non possiamo rimanere chiusi come in questo periodo\u201d.\n\n\u201cIo \u2013 ha aggiunto \u2013 sono stato la persona pi\u00f9 prudente, ma bisogna iniziare a capire come cambiare la propria vita e trovare delle soluzioni\u201d. Quelle vengono chieste da tutti, demandando comunque alla cabina di regia le decisioni su modalit\u00e0 e tempi. Anche Sala, in un\u2019intervista a Repubblica, si dice \u201cnon contrario a rimettere in moto l\u2019economia\u201d ma avverte: \u201cDevono essere fornite le garanzie adeguate per chi andr\u00e0 a lavorare. Quello del 4D \u00e8 uno slogan senza contenuto\u201d.\n\nPer tornare al lavoro in sicurezza, sottolinea il sindaco, occorre fare i test di immunit\u00e0 \u201ce purtroppo in Lombardia siamo indietrissimo\u201d, osserva. \u201cSiccome a Milano non si fanno, ho rotto gli indugi e mi sono accordato con il Sacco per farli in autonomia, cominciamo con i 4mila del personale Atm che lavorano nei trasporti, poi vediamo\u201d.\n\nAll\u2019ondata di critiche, Fontana ha risposto con un post su Facebook: \u201cPer giorni ci hanno raccontato, anche dal governo, che la Lombardia doveva fare di pi\u00f9 e da sola \u2013 scrive \u2013 Ora, dopo che la Regione ha lanciato una proposta per riaprire le attivit\u00e0 con attenzione e buonsenso, da Roma parlano addirittura di fughe in avanti\u201d. \u201cNon inseguiamo le polemiche \u2013 aggiunge \u2013 ma badiamo alla sostanza: molti altri Paesi europei sono gi\u00e0 ripartiti, \u00e8 necessario ragionare subito del nostro futuro\u201d. Meno diplomatico l\u2019assessore al Welfare, Giulio Gallera: \u201cAssisto disgustato a molteplici azioni di gigantesca deformazione della realt\u00e0 e di sciacallaggio politico e mediatico. Il senno di poi \u00e8 un gioco facile per chi \u00e8 rimasto a guardare. Noi eravamo in trincea, e lo siamo ancora\u201d.", "keywords": [], "meta_keywords": [""], "tags": ["Regione Lombardia", "Attilio Fontana", "Coronavirus", "Lombardia", "Nicola Zingaretti", "Matteo Salvini"], "authors": ["Di F. Q.", "Di Andrea Scanzi"], "publish_date": "Thu Apr 16 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://st.ilfattoquotidiano.it/wp-content/themes/ifq-2019/assets/icons/touch_120.png", "meta_data": {"viewport": "width=1080px", "og": {"locale": "it_IT", "type": "article", "title": "Coronavirus, Salvini spinge la Lombardia a riaprire: \"Il governo ascolti le richieste\". Zingaretti: \"Regole e tempi nazionali, basta con le furbizie\" - Il Fatto Quotidiano", "description": "Una fuga in avanti, la \u201cvia lombarda alla libert\u00e0\u201d, che irrita la maggioranza, snobba e anticipa i suggerimenti che arriveranno dalla task force guidata da Vittorio Colao, viene bocciata dall\u2019Oms e dall\u2019epidemiologo Pierluigi Lopalco. E, lo dicono a mezza voce in tanti, appare come una manovra politica. Non a caso la prima benedizione \u00e8 stata \u2026", "url": "https://www.ilfattoquotidiano.it/2020/04/16/coronavirus-salvini-spinge-la-lombardia-a-riaprire-il-governo-ascolti-le-richieste-zingaretti-regole-e-tempi-nazionali-basta-con-le-furbizie/5771661/", "site_name": "Il Fatto Quotidiano", "updated_time": "2020-04-16T10:35:47+02:00", "image": {"identifier": "https://st.ilfattoquotidiano.it/wp-content/uploads/2020/04/16/Salvini-Fontana.jpg", "secure_url": "https://st.ilfattoquotidiano.it/wp-content/uploads/2020/04/16/Salvini-Fontana.jpg", "width": 1200, "height": 630}}, "article": {"content_tier": "free", "publisher": "https://www.facebook.com/ilFattoQuotidiano", "tag": "Regione Lombardia", "section": "Politica", "published_time": "2020-04-16T09:40:00+02:00", "modified_time": "2020-04-16T10:35:47+02:00"}, "fb": {"app_id": 222559857810775, "pages": 132707500076838}, "twitter": {"card": "summary_large_image", "description": "Una fuga in avanti, la \u201cvia lombarda alla libert\u00e0\u201d, che irrita la maggioranza, snobba e anticipa i suggerimenti che arriveranno dalla task force guidata da Vittorio Colao, viene bocciata dall\u2019Oms e dall\u2019epidemiologo Pierluigi Lopalco. E, lo dicono a mezza voce in tanti, appare come una manovra politica. Non a caso la prima benedizione \u00e8 stata [\u2026]", "title": "Coronavirus, Salvini spinge la Lombardia a riaprire: \"Il governo ascolti le richieste\". Zingaretti: \"Regole e tempi nazionali, basta con le furbizie\" - Il Fatto Quotidiano", "site": "@fattoquotidiano", "image": "https://st.ilfattoquotidiano.it/wp-content/uploads/2020/04/16/Salvini-Fontana.jpg", "creator": "@fattoquotidiano"}, "google-signin-client_id": "476465295171-69hs7d4aa94kjnmj55bnmjm8drg4dslm.apps.googleusercontent.com", "ia": {"markup_url": "https://www.ilfattoquotidiano.it/2020/04/16/coronavirus-salvini-spinge-la-lombardia-a-riaprire-il-governo-ascolti-le-richieste-zingaretti-regole-e-tempi-nazionali-basta-con-le-furbizie/5771661/ia/"}, "msapplication-TileImage": "https://st.ilfattoquotidiano.it/wp-content/themes/ifq-2019/assets/icons/touch_192.png"}, "canonical_link": "https://www.ilfattoquotidiano.it/2020/04/16/coronavirus-salvini-spinge-la-lombardia-a-riaprire-il-governo-ascolti-le-richieste-zingaretti-regole-e-tempi-nazionali-basta-con-le-furbizie/5771661/"}