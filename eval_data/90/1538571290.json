{"source_url": "https://web.archive.org", "url": "https://web.archive.org/web/20200305194807id_/https://www.pch24.pl/grecja--erdogan-odgrywa-sie-na-europie,74427,i.html", "title": "Grecja: Erdogan odgrywa si\u0119 na Europie", "top_image": "https://www.pch24.pl/images/min_mid_big/big/74427.jpg?v=914", "meta_img": "https://www.pch24.pl/images/min_mid_big/big/74427.jpg?v=914", "images": ["https://web.archive.org/images/min_mid_big/mid/74304.jpg", "https://web.archive.org/images/min_mid_big/mid/74449.jpg", "https://web.archive.org/images/2016/wazne-mini-start_y.png", "https://web.archive.org/images/naszeserwisy/en.png", "https://web.archive.org/images/min_mid_big/mid/74455.jpg", "https://web.archive.org/images/min_mid_big/mid/74374.jpg", "https://web.archive.org/images/min_mid_big/mid/71575.jpg", "https://web.archive.org/images/polecanestrony/13.jpg?v=1583437641", "https://web.archive.org/images/polecanestrony/1.jpg?v=1583437641", "https://web.archive.org/images/naszeserwisy/wydawca1.png", "https://web.archive.org/images/naszeserwisy/onas1.png?v=2", "https://web.archive.org/images/min_mid_big/mid/74419.jpg", "https://web.archive.org/images/2016/play.png", "https://web.archive.org/images/min_mid_big/mid/74452.jpg", "https://web.archive.org/images/min_mid_big/mid/71784.jpg", "https://web.archive.org/images/min_mid_big/mid/74219.jpg", "https://web.archive.org/images/2016/btn-szukaj.png", "https://web.archive.org/images/2016/bulletp_off.png", "https://web.archive.org/images/min_mid_big/mid/71759.jpg", "https://web.archive.org/images/min_mid_big/mid/71725.jpg", "https://web.archive.org/images/min_mid_big/mid/71881.jpg", "https://web.archive.org/images/polecanestrony/polecane-strony.png", "https://web.archive.org/images/min_mid_big/mid/74435.jpg", "https://web.archive.org/images/min_mid_big/mid/71574.jpg", "https://web.archive.org/images/min_mid_big/mid/71747.jpg", "https://web.archive.org/images/min_mid_big/mid/74458.jpg", "https://web.archive.org/images/min_mid_big/mid/74253.jpg", "https://web.archive.org/images/min_mid_big/mid/71419.jpg", "https://www.pch24.pl/images/min_mid_big/big/74427.jpg?v=914", "https://web.archive.org/images/min_mid_big/mid/71898.jpg", "https://web.archive.org/images/min_mid_big/mid/71739.jpg", "https://web.archive.org/images/min_mid_big/mid/74343.jpg", "https://web.archive.org/images/logo2017.png", "https://web.archive.org/images/min_mid_big/mid/74446.jpg", "https://web.archive.org/images/min_mid_big/mid/74274.jpg", "https://web.archive.org/images/min_mid_big/mid/71859.jpg", "https://web.archive.org/images/min_mid_big/mid/72140.jpg", "https://web.archive.org/images/min_mid_big/mid/71874.jpg", "https://web.archive.org/images/min_mid_big/mid/72046.jpg", "https://web.archive.org/images/min_mid_big/mid/71757.jpg", "https://web.archive.org/images/min_mid_big/mid/74228.jpg", "https://web.archive.org/images/min_mid_big/mid/71892.jpg", "https://web.archive.org/images/polecanestrony/11.jpg?v=1583437641", "https://web.archive.org/images/polecanestrony/23.jpg?v=1583437641", "https://web.archive.org/images/min_mid_big/mid/71807.jpg", "https://web.archive.org/images/min_mid_big/mid/71583.jpg", "https://web.archive.org/images/min_mid_big/mid/74268.jpg", "https://web.archive.org/images/min_mid_big/mid/74453.jpg", "https://web.archive.org/images/kalendarium/rounded/min_3-5.png?v=8945", "https://web.archive.org/images/min_mid_big/mid/71434.jpg", "https://web.archive.org/images/wesprzyj-nas.gif", "https://web.archive.org/images/2016/warto-zobaczyc.png", "https://web.archive.org/images/addthis/drukuj.png", "https://web.archive.org/images/min_mid_big/mid/71371.jpg", "https://web.archive.org/images/min_mid_big/mid/72111.jpg", "https://web.archive.org/images/polecanestrony/7.jpg?v=1583437641", "https://web.archive.org/images/min_mid_big/mid/74418.jpg", "https://web.archive.org/images/naszeserwisy/pismo1.png", "https://web.archive.org/images/min_mid_big/mid/74451.jpg", "https://web.archive.org/images/naszeserwisy/ksiegarnia1.png", "https://web.archive.org/images/min_mid_big/mid/71580.jpg", "https://web.archive.org/images/min_mid_big/mid/74431.jpg", "https://web.archive.org/images/nic.gif", "https://web.archive.org/images/min_mid_big/mid/72008.jpg", "https://web.archive.org/images/2016/btn-wyslij-komentarz.png", "https://web.archive.org/images/min_mid_big/mid/72010.jpg", "https://www.facebook.com/tr?id=930412333757416&ev=PageView&noscript=1", "https://web.archive.org/images/min_mid_big/mid/71937.jpg", "https://web.archive.org/images/2016/bulletp_on.png", "https://web.archive.org/images/addthis/wykop.png", "https://web.archive.org/images/2016/wazne-mini-end_y.png", "https://web.archive.org/images/min_mid_big/mid/74265.jpg", "https://web.archive.org/images/min_mid_big/big/74427.jpg?r=1583437641", "https://web.archive.org/images/min_mid_big/mid/74229.jpg"], "movies": [], "text": "Grecja: Erdogan odgrywa si\u0119 na Europie\n\nDramatyczne sceny rozgrywaj\u0105 si\u0119 na granicy grecko-tureckiej. Jak donosi katolicki arcybiskup Aten, w\u0142adze tureckie zwo\u017c\u0105 na granic\u0119 tysi\u0105ce migrant\u00f3w. U\u017cywaj\u0105 do tego wszelkich mo\u017cliwych \u015brodk\u00f3w: poci\u0105g\u00f3w, autobus\u00f3w, a nawet taks\u00f3wek. Tureccy \u017co\u0142nierze wycinaj\u0105 na granicy druty kolczaste, aby umo\u017cliwi\u0107 migrantom przedostanie si\u0119 do Grecji. \u2013 Wiadomo, \u017ce Turkom chodzi o to, by przepchn\u0105\u0107 migrant\u00f3w do Grecji i w ten spos\u00f3b wywiera\u0107 presj\u0119 na Uni\u0119 Europejsk\u0105 \u2013 m\u00f3wi arcybiskup Sevastianos Rossolatos.\n\nPodobne sceny rozgrywaj\u0105 si\u0119 r\u00f3wnie\u017c na wybrze\u017cu. Jak m\u00f3wi ks. Antonio Voutsinos z greckiej Caritas, Turcy podstawiaj\u0105 dla migrant\u00f3w \u0142odzie, kt\u00f3rymi mog\u0105 pop\u0142yn\u0105\u0107 na pobliskie greckie wyspy. Ks. Voutsinos ostrzega, \u017ce w Turcji znajduje si\u0119 obecnie 3,5 mln migrant\u00f3w, kt\u00f3rzy w ka\u017cdym momencie mog\u0105 wyruszy\u0107 do Europy. \u2013 Problem jest nie tylko humanitarny, ale polityczny. Turcy u\u017cywaj\u0105 migrant\u00f3w jako broni, by wywrze\u0107 nacisk na Uni\u0119 \u2013 dodaje ks. Voutsinos.\n\n\n\nJak wskazuje Andrea Avedduto, rzecznik stowarzyszenia Pro Terra Santa, kluczem do zrozumienia aktualnej sytuacji jest nieuchronna pora\u017cka Turcji w wojnie z Syri\u0105. \u2013 Erdogan nie mo\u017ce si\u0119 zgodzi\u0107 na przegran\u0105 i dlatego wywiera presje na kraje zachodnie \u2013 m\u00f3wi Avedduto.\n\n\n\n\u2013 Ostateczne starcie militarne Syrii i Turcji jest nieuniknione. Nie ulega w\u0105tpliwo\u015bci, \u017ce dzi\u015b Turcja walczy w Syrii u boku Al-Kaidy i innych ugrupowa\u0144 terrorystycznych. Stawiaj\u0105 jeszcze op\u00f3r re\u017cimowi Al-Asada, kt\u00f3ry odzyska\u0142 ju\u017c jednak zdecydowan\u0105 wi\u0119kszo\u015b\u0107 syryjskiego terytorium. Prawdopodobnie Al-Asadowi, przy pomocy Rosji uda si\u0119 zd\u0142awi\u0107 ten ostatni o\u015brodek d\u017cihadyst\u00f3w i odzyska pe\u0142n\u0105 kontrol\u0119 nad Syri\u0105. B\u0119dzie to zwyci\u0119stwo w wojnie, kt\u00f3rej Erdogan nie chce przegra\u0107 i w kt\u00f3r\u0105 od samego pocz\u0105tku by\u0142 zaanga\u017cowany. Dlatego w\u0142a\u015bnie ucieka si\u0119 do tej broni, kt\u00f3r\u0105 s\u0105 uchod\u017acy. Przypomina Europie, \u017ce nie poradzi sobie z migrantami i ma zreszt\u0105 racj\u0119 \u2013 powiedzia\u0142 Radiu Watyka\u0144skiemu Andrea Avedduto.\n\n\u2013 Nie mo\u017cemy jednak przyjmowa\u0107 lekcji od Turcji rz\u0105dzonej przed dyktatora Erdogana, kt\u00f3ry w ostatnich latach prowadzi bardzo brudn\u0105 gr\u0119, by promowa\u0107 swoje interesy polityczne i ideologiczne w tym regionie, kt\u00f3ry wiele lat temu nale\u017ca\u0142 do Imperium Ottoma\u0144skiego i z kt\u00f3rego Erdogan nie chce zrezygnowa\u0107 \u2013 doda\u0142 rzecznik.\n\n\n\nBardzo napi\u0119ta jest te\u017c sytuacja w samej Grecji, kt\u00f3ra boi si\u0119 nap\u0142ywu masy migrant\u00f3w i wie, \u017ce nie mo\u017ce si\u0119 sta\u0107 drugim Libanem. W spos\u00f3b szczeg\u00f3lny dotyczy to wysp, na kt\u00f3re przybywaj\u0105 migranci. Na Lesbos dosz\u0142o do gwa\u0142townych wyst\u0105pie\u0144 miejscowej ludno\u015bci, kt\u00f3ra nie chce nap\u0142ywu kolejnych uchod\u017ac\u00f3w.\n\nTak zwane organizacje pozarz\u0105dowe wspieraj\u0105ce nap\u0142yw imigrant\u00f3w zyskuj\u0105 sojusznik\u00f3w tak\u017ce w niekt\u00f3rych instytucjach ko\u015bcielnych. Dobitnie wskazuje na to ton, w jakim ks. Maurice Joyeux z Jezuickiej S\u0142u\u017cby Uchod\u017acom udzieli\u0142 wywiadu dla Radia Watyka\u0144skiego.\n\n\n\n\u2013 Sytuacja jest napi\u0119ta. Silna jest obecno\u015b\u0107 wojska. Drogi s\u0105 zablokowane, by uniemo\u017cliwi\u0107 dotarcie zw\u0142aszcza do obozu Moria, w kt\u00f3rym jest ju\u017c 19 tysi\u0119cy uchod\u017ac\u00f3w, chc\u0105cych przedosta\u0107 si\u0119 promem do Aten. Nikt nie wie, jak sobie z tym poradzi\u0107 \u2013 powiedzia\u0142 jezuita. \u2013 Problemem jest r\u00f3wnie\u017c fakt, \u017ce zaatakowani zostali pracownicy organizacji pozarz\u0105dowych. Po tych incydentach postanowili opu\u015bci\u0107 ob\u00f3z Moria, bo w takiej sytuacji nie mog\u0105 ju\u017c d\u0142u\u017cej pracowa\u0107. Konsekwencj\u0105 tego jest jednak to, \u017ce migranci zostan\u0105 pozbawieni pomocy z ich strony, zar\u00f3wno w obozie Moria, jak i Kara Tepe.\n\n\n\nKs. Joyeux zaznacza te\u017c, \u017ce pomoc finansowa, kt\u00f3rej Unia Europejska udzieli\u0142a ostatnio Grecji nie jest wystarczaj\u0105cym rozwi\u0105zaniem. Zdaniem duchownego, niezb\u0119dne jest rozmieszczenie migrant\u00f3w w ca\u0142ej Europie a korytarze humanitarne nie b\u0119d\u0105 funkcjonowa\u0107, dop\u00f3ki nie b\u0119dzie europejskich si\u0142 interwencyjnych, kt\u00f3re b\u0119d\u0105 w stanie zmusi\u0107 kraje takie jak Polska, W\u0119gry czy Austria do rezygnacji z ich postawy.\n\n\u0179r\u00f3d\u0142a: Vatican News, KAI, PCh24.pl\n\nRoM", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "https://www.pch24.pl/images/favicon.ico", "meta_data": {"google-site-verification": "ik1u3F-FMOQNwt-Kxo9_ZTig8FTv_V0CYBrh3kJIJjc", "og": {"title": "Grecja: Erdogan odgrywa si\u0119 na Europie", "type": "article", "url": "http://www.pch24.pl/grecja--erdogan-odgrywa-sie-na-europie,74427,i.html", "image": "https://www.pch24.pl/images/min_mid_big/big/74427.jpg?v=914", "description": "Dramatyczne sceny rozgrywaj\u0105 si\u0119 na granicy grecko-tureckiej. Jak donosi katolicki arcybiskup Aten, w\u0142adze tureckie zwo\u017c\u0105 na granic\u0119 tysi\u0105ce migrant&oacute;w. U\u017cywaj\u0105 do tego wszelkich mo\u017cliwych \u015brodk&oacute;w: poci\u0105g&oacute;w, autobus&oacute;w, a nawet taks&oacute;wek. Tureccy \u017co\u0142nierze wycinaj\u0105 na granicy druty kolczaste, aby umo\u017cliwi\u0107 migrantom przedostanie si\u0119 do Grecji. &ndash; Wiadomo, \u017ce Turkom chodzi o to, by przepchn\u0105\u0107 migrant&oacute;w do Grecji i w ten spos&oacute;b wywiera\u0107 presj\u0119 na Uni\u0119 Europejsk\u0105 &ndash; m&oacute;wi arcybiskup Sevastianos Rossolatos.", "site_name": "Pch24.pl"}}, "canonical_link": "http://www.pch24.pl/grecja--erdogan-odgrywa-sie-na-europie,74427,i.html"}