{"source_url": "https://web.archive.org", "url": "https://web.archive.org/web/20200501101046id_/https://www.trthaber.com/haber/dunya/trumptan-sinir-disi-edilen-kisileri-geri-almayan-ulkelere-vize-yaptirimi-475220.html", "title": "Trump'tan s\u0131n\u0131r d\u0131\u015f\u0131 edilen ki\u015fileri geri almayan \u00fclkelere vize yapt\u0131r\u0131m\u0131", "top_image": "https://www.trthaber.com/resimler/1248000/1249747.jpg", "meta_img": "https://www.trthaber.com/resimler/1248000/1249747.jpg", "images": ["https://web.archive.org/web/20200501101046id_/https:/www.trthaber.com/haber/dunya/resimler/1268000/1269599.jpg", "https://web.archive.org/static/images/korona/koronavirus-grafikleri-banner.gif", "https://web.archive.org/static/images/twitter.png", "https://web.archive.org/static/images/e-mail.png", "https://web.archive.org/static/images/search-icon.png", "https://www.trthaber.com/resimler/1248000/1249747.jpg", "https://web.archive.org/static/images/koronavirus-sitene-ekle-banner-300x250.jpg", "https://certify.alexametrics.com/atrk.gif?account=ep3uq1FYxz20cv", "https://web.archive.org/static/images/play-button-2.png", "https://web.archive.org/static/images/whatsapp.png", "https://web.archive.org/static/images/linkedin.png", "https://mc.yandex.ru/watch/50115481", "https://web.archive.org/static/images/google-news-button.png", "https://web.archive.org/web/20200501101046id_/https:/www.trthaber.com/haber/dunya/resimler/1268000/1269717.jpg", "https://web.archive.org/static/images/facebook.png", "https://www.trthaber.com/static/images/header-compact-logo.png"], "movies": [], "text": "Beyaz Saray'dan yap\u0131lan yaz\u0131l\u0131 a\u00e7\u0131klamaya g\u00f6re, Trump, D\u0131\u015fi\u015fleri ve \u0130\u00e7 G\u00fcvenlik bakanl\u0131klar\u0131na g\u00f6nderdi\u011fi yaz\u0131da, yeni tip koronavir\u00fcs (COVID-19) salg\u0131n\u0131na ili\u015fkin yeni bir kararname imzalad\u0131\u011f\u0131n\u0131 belirtti.\n\nCOVID-19 salg\u0131n\u0131n\u0131n t\u00fcm d\u00fcnyada ciddi bir hal ald\u0131\u011f\u0131n\u0131 kaydeden Trump, \"COVID-19 salg\u0131n\u0131 d\u00f6neminde, ABD'den s\u0131n\u0131r d\u0131\u015f\u0131 edilen vatanda\u015flar\u0131n\u0131 ya da ki\u015fileri geri almay\u0131 reddeden ya da geciktiren \u00fclkeler, Amerikan halk\u0131 i\u00e7in kabul edilemez bir sa\u011fl\u0131k riski do\u011furuyor. ABD, bu \u00fclkenin kanunlar\u0131n\u0131 ihlal eden yabanc\u0131 \u00fclke vatanda\u015flar\u0131n\u0131 s\u0131n\u0131r d\u0131\u015f\u0131 etme karar\u0131n\u0131 uygulayabilmelidir.\" ifadesini kulland\u0131.\n\nKararnamede yer alan \u00fclke isimleri a\u00e7\u0131klanmad\u0131\n\nS\u00f6z konusu kararname kapsam\u0131nda, \u0130\u00e7 G\u00fcvenlik Bakanl\u0131\u011f\u0131, bir \u00fclkenin vatanda\u015flar\u0131n\u0131 geri almad\u0131\u011f\u0131n\u0131 tespit ederse D\u0131\u015fi\u015fleri Bakanl\u0131\u011f\u0131 bu \u00fclkeye y\u00f6nelik \"vize yapt\u0131r\u0131mlar\u0131\" getirebilecek.\n\nKararnamede, herhangi bir \u00fclke ismine yer verilmedi.\n\nTrump y\u00f6netimi, 21 Mart'ta s\u0131n\u0131r kurallar\u0131n\u0131 de\u011fi\u015ftirmi\u015f ve ABD'li yetkililerin yasad\u0131\u015f\u0131 g\u00f6\u00e7menleri kolayl\u0131kla s\u0131n\u0131r d\u0131\u015f\u0131 edebilmesinin \u00f6n\u00fcn\u00fc a\u00e7m\u0131\u015ft\u0131. S\u00f6z konusu kurallar\u0131n devreye girmesinin ard\u0131ndan ABD yakla\u015f\u0131k 7 bin g\u00f6\u00e7meni Meksika'ya geri g\u00f6ndermi\u015fti.\n\nABD, \u0130talya'ya yard\u0131mlara \u00f6ncelik verecek\n\n\u00d6te yandan Trump, COVID-19 salg\u0131n\u0131ndan en \u00e7ok etkilenen \u00fclkelerden biri olan \u0130talya'ya y\u00f6nelik yard\u0131mlara ili\u015fkin de bir kararname imzalad\u0131.\n\nTrump, kabine \u00fcyelerine g\u00f6nderdi\u011fi notta imzalad\u0131\u011f\u0131 kararname kapsam\u0131nda ABD y\u00f6netiminin ilgili birimlerine, t\u0131bbi kaynak, insani yard\u0131m ve di\u011fer yard\u0131mlar\u0131 g\u00f6ndererek \u0130talya'n\u0131n koronavir\u00fcs m\u00fccadelesine yard\u0131mc\u0131 olmas\u0131 emri verdi.", "keywords": [], "meta_keywords": ["vize yapt\u0131r\u0131mlar\u0131", "koronavir\u00fcs", "kararname", "covid-19", "abd"], "tags": [], "authors": [], "publish_date": null, "summary": "", "article_html": "", "meta_description": "ABD Ba\u015fkan\u0131 Donald Trump, \u00fclkeden s\u0131n\u0131r d\u0131\u015f\u0131 edilen ki\u015fileri geri almay\u0131 kabul etmeyen \u00fclkelere vize yapt\u0131r\u0131mlar\u0131 uygulanmas\u0131n\u0131n \u00f6n\u00fcn\u00fc a\u00e7an bir kararnameye imza att\u0131. Kararnamede, herhangi bir \u00fclke ismine yer verilmedi.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "ABD Ba\u015fkan\u0131 Donald Trump, \u00fclkeden s\u0131n\u0131r d\u0131\u015f\u0131 edilen ki\u015fileri geri almay\u0131 kabul etmeyen \u00fclkelere vize yapt\u0131r\u0131mlar\u0131 uygulanmas\u0131n\u0131n \u00f6n\u00fcn\u00fc a\u00e7an bir kararnameye imza att\u0131. Kararnamede, herhangi bir \u00fclke ismine yer verilmedi.", "keywords": "vize yapt\u0131r\u0131mlar\u0131, koronavir\u00fcs, kararname, covid-19, abd", "og": {"title": "Trump'tan s\u0131n\u0131r d\u0131\u015f\u0131 edilen ki\u015fileri geri almayan \u00fclkelere vize yapt\u0131r\u0131m\u0131", "description": "ABD Ba\u015fkan\u0131 Donald Trump, \u00fclkeden s\u0131n\u0131r d\u0131\u015f\u0131 edilen ki\u015fileri geri almay\u0131 kabul etmeyen \u00fclkelere vize yapt\u0131r\u0131mlar\u0131 uygulanmas\u0131n\u0131n \u00f6n\u00fcn\u00fc a\u00e7an bir kararnameye imza att\u0131. Kararnamede, herhangi bir \u00fclke ismine yer verilmedi.", "image": "https://www.trthaber.com/resimler/1248000/1249747.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/dunya/trumptan-sinir-disi-edilen-kisileri-geri-almayan-ulkelere-vize-yaptirimi-475220.html", "title": "Trump'tan s\u0131n\u0131r d\u0131\u015f\u0131 edilen ki\u015fileri geri almayan \u00fclkelere vize yapt\u0131r\u0131m\u0131", "description": "ABD Ba\u015fkan\u0131 Donald Trump, \u00fclkeden s\u0131n\u0131r d\u0131\u015f\u0131 edilen ki\u015fileri geri almay\u0131 kabul etmeyen \u00fclkelere vize yapt\u0131r\u0131mlar\u0131 uygulanmas\u0131n\u0131n \u00f6n\u00fcn\u00fc a\u00e7an bir kararnameye imza att\u0131. Kararnamede, herhangi bir \u00fclke ismine yer verilmedi.", "image": "https://www.trthaber.com/resimler/1248000/1249747.jpg"}}, "canonical_link": ""}