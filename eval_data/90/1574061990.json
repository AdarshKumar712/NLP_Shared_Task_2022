{"source_url": "https://web.archive.org", "url": "https://web.archive.org/web/20200929140329id_/https://www.cumhuriyet.com.tr/haber/ve-perde-youtubeda-erisime-acildi-1732243", "title": "\u2018Ve Perde!\u2019 YouTube\u2019da eri\u015fime a\u00e7\u0131ld\u0131", "top_image": "https://www.cumhuriyet.com.tr/Archive/2020/4/10/1732243/kapak_055840.jpg", "meta_img": "https://www.cumhuriyet.com.tr/Archive/2020/4/10/1732243/kapak_055840.jpg", "images": ["https://web.archive.org/Content/images/main/cumhuriyet-logo-beyaz.svg", "https://web.archive.org/Archive/2020/9/29/1769779/kapak_140551.jpg", "https://web.archive.org/Archive/2020/9/29/1769748/kapak_123530.jpg", "https://web.archive.org/Archive/2020/9/29/1769717/kapak_110905.jpg", "https://web.archive.org/Archive/2020/9/29/1769751/kapak_124202.jpg", "https://web.archive.org/Archive/2020/9/28/1769594/kapak_193655.jpg", "https://web.archive.org/Archive/2020/4/10/1732243/kapak_055840.jpg", "https://www.cumhuriyet.com.tr/Archive/2020/4/10/1732243/kapak_055840.jpg", "https://web.archive.org/Archive/2020/9/29/1769720/kapak_111401.jpg", "https://mc.yandex.ru/watch/49053425", "https://web.archive.org/Archive/2020/9/29/1769831/kapak_164319.jpg", "https://web.archive.org/Archive/2020/9/29/1769772/kapak_134102.jpg", "https://web.archive.org/Archive/2020/9/29/1769740/kapak_121534.jpg", "https://web.archive.org/Archive/2020/9/29/1769728/kapak_114804.jpg", "https://web.archive.org/Archive/yazarlar/foto/yazar46.png", "https://web.archive.org/Archive/2020/9/28/1769607/kapak_205024.jpg", "https://web.archive.org/Archive/2020/9/29/1769700/kapak_103726.jpg", "https://web.archive.org/Archive/2020/9/29/1769756/kapak_125424.jpg", "https://web.archive.org/Archive/2020/9/29/1769685/kapak_095032.jpg", "https://web.archive.org/Archive/2020/9/28/1769634/kapak_224603.jpg", "https://web.archive.org/Archive/2020/9/28/1769571/kapak_173758.jpg", "https://web.archive.org/Archive/2020/9/29/1769734/kapak_120334.jpg", "https://web.archive.org/Archive/2020/9/29/1769826/kapak_162609.jpg", "https://web.archive.org/Archive/2020/9/29/1769698/kapak_103436.jpg", "https://web.archive.org/Content/images/icons/google_news.png", "https://web.archive.org/Archive/2020/9/29/1769753/kapak_132720.jpg"], "movies": [], "text": "10 Nisan 2020 Cuma, 06:00\n\nT\u00fcrkiye tiyatrosunun duayen ismi Haldun Taner\u2019in ya\u015fam\u0131n\u0131 anlatan belgesel, \u0130KSV\u2019nin YouTube kanal\u0131 \u00fczerinden izlenebilecek. Y\u00f6netmenli\u011fini Sel\u00e7uk Metin\u2019in yapt\u0131\u011f\u0131, senaryosunu G\u00fcl\u015fah \u00d6zdemir Kory\u00fcrek\u2019in yazd\u0131\u011f\u0131 belgeselin m\u00fczikleri ise Borusan Quartet\u2019e ait. Proje dan\u0131\u015fmanl\u0131\u011f\u0131n\u0131 Demet Taner ve Dikmen G\u00fcr\u00fcn\u2019\u00fcn yapt\u0131\u011f\u0131 belgeselde anlat\u0131c\u0131 rol\u00fcn\u00fc Halit Ergen\u00e7 ve Tilbe Saran \u00fcstleniyor. Belgesele katk\u0131da bulunan di\u011fer sanat\u00e7\u0131lar ise; G\u00fclriz Sururi, Metin Akp\u0131nar, Zeliha Berksoy, Ferhan \u015eensoy, Levent \u00dcz\u00fcmc\u00fc, Engin Alkan, Yi\u011fit \u00d6z\u015fener, Erkan Can, Erdem Akak\u00e7e, Can Y\u0131lmaz, Mehmet Erbil, Alay\u00e7a \u00d6zt\u00fcrk, Esin Aslan, Harun Ba\u015flan, Vahit Sar\u0131ta\u015f, Deniz Telek, Ay\u00e7a Yi\u011fit ve Yal\u00e7\u0131n Zobu. \u0130KSV YouTube kanal\u0131nda eri\u015fime a\u00e7\u0131lan \u201cVe Perde!\u201d, Haldun Taner\u2019i tan\u0131mak, T\u00fcrkiye tiyatrosuna damgas\u0131n\u0131 vurmu\u015f bu bilim insan\u0131n\u0131 anlamak i\u00e7in \u00f6nemli bir f\u0131rsat sunuyor.\n\n14 B\u0130N 605 ESERE \u2018EVDEN\u2019 ULA\u015eILAB\u0130LECEK\n\nT\u00fcrk Tarih Kurumu, ar\u015fivini dijital ortama a\u00e7t\u0131.\n\nK\u00fclt\u00fcr ve Turizm Bakanl\u0131\u011f\u0131, T\u00fcrk Tarih Kurumu ar\u015fivindeki baz\u0131 eserleri \u201cEvde Kal\u201d kampanyas\u0131na destek amac\u0131yla dijital ortama a\u00e7t\u0131. Bakanl\u0131ktan yap\u0131lan yaz\u0131l\u0131 a\u00e7\u0131klamaya g\u00f6re, kurum k\u00fct\u00fcphanesinde yer alan ve a\u011f\u0131rl\u0131kl\u0131 olarak 1928\u2019den \u00f6nce yay\u0131mlanan 14 bin 605 eserin dijital eri\u015fimi k\u00fct\u00fcphanenin internet sayfas\u0131ndan sa\u011flanacak.\n\n\u00c7GST\u2019DEN \u00c7EVR\u0130M\u0130\u00c7\u0130 T\u0130YATRO AT\u00d6LYES\u0130\n\nBiraderler Yap\u0131m, farkl\u0131 ya\u015f gruplar\u0131ndaki \u00e7ocuklar ve gen\u00e7ler i\u00e7in projeler \u00fcretiyor.\n\n\u00c7ocuk ve gen\u00e7lerin geli\u015fimini tiyatroyla destekleyen \u00c7ocuk Gen\u00e7 Sanat Tiyatro (\u00c7GST) karantina g\u00fcnlerinde tiyatro at\u00f6lyelerini \u00e7evrimi\u00e7i olarak yap\u0131yor. \u00c7GST, Biraderler Yap\u0131m\u2019\u0131n farkl\u0131 ya\u015f gruplar\u0131ndan \u00e7ocuk ve gen\u00e7lere y\u00f6nelik projeler geli\u015ftirdi\u011fi, 2018\u2019den bu yana tiyatro merkezli sanat programlar\u0131 haz\u0131rlayan bir sosyal giri\u015fim. Kat\u0131l\u0131mc\u0131lar\u0131n tiyatro ve tiyatroya hizmet eden di\u011fer disiplinler arac\u0131l\u0131\u011f\u0131yla ileti\u015fim, \u00f6zg\u00fcven, yarat\u0131c\u0131l\u0131k, tak\u0131m \u00e7al\u0131\u015fmas\u0131 gibi sosyal becerilerini artt\u0131rmaya destek oluyor. Karantina g\u00fcnlerinde \u00e7evrimi\u00e7i \u00e7al\u0131\u015fmalar\u0131na devam eden \u00c7GST, otizmli ve down sendromlu gen\u00e7lere de destek oluyor.Psikolog \u00c7i\u011fdem Ayd\u0131n s\u00fcperviz\u00f6rl\u00fc\u011f\u00fcnde ve Yonca \u0130nal\u2019\u0131n koordinat\u00f6rl\u00fc\u011f\u00fcnde \u00c7GST\u2019nin kadrosu Arda Ayd\u0131n, Fulya Aksular, Meltem Figen, Uskan \u00c7elebi, Okan Pat\u0131rer, Hasan Demirci, Serkan Bacak, Derya Y\u0131ld\u0131r\u0131m\u2019dan olu\u015fuyor.\n\nARTER\u2019\u0130N \u0130LK \u00c7EVR\u0130M\u0130\u00c7\u0130 HAREKET AT\u00d6LYES\u0130 BA\u015eLIYOR!\n\nArter, \u00d6\u011frenme Program\u0131\u2019n\u0131n uzun soluklu s\u00fcre\u00e7lerinden biri olan Hareket At\u00f6lyeleri\u2019ni \u00e7evrimi\u00e7i ortama ta\u015f\u0131yor. 15 Nisan\u2019da ba\u015flay\u0131p 8 hafta boyunca \u00e7evrimi\u00e7i yap\u0131lacak olan \u00fccretsiz at\u00f6lyeye kat\u0131lmak i\u00e7in \u201c[email protected] \u201c adresine e-posta g\u00f6ndererek kay\u0131t yapt\u0131r\u0131lmas\u0131 gerekiyor. Sanat\u00e7\u0131 Dila Yumurtac\u0131\u2019n\u0131n y\u00fcr\u00fctece\u011fi \u201c\u00d6zg\u00fcr Hareket / Anda Hareket\u201d ba\u015fl\u0131kl\u0131 at\u00f6lye \u00e7al\u0131\u015fmas\u0131, somatik metotlar, fark\u0131ndal\u0131k teknikleri, meditasyon, yoga ve \u00e7a\u011fda\u015f dans arac\u0131l\u0131\u011f\u0131yla duygu ve d\u00fc\u015f\u00fcncelerin bedende nas\u0131l ortaya \u00e7\u0131kt\u0131\u011f\u0131na, nas\u0131l d\u00f6n\u00fc\u015ft\u00fc\u011f\u00fc \u00fczerine e\u011filecek; gev\u015feme ve serbest b\u0131rakma egzersizleri yoluyla sinir sisteminin rahatlat\u0131lmas\u0131na odaklanacak. \u0130ki ay s\u00fcrecek at\u00f6lyenin her \u00e7ar\u015famba 19.00-20.15 saatleri aras\u0131nda yap\u0131lmas\u0131 planlan\u0131yor.\n\nAKBANK CAZ FEST\u0130VAL\u0130 EVLERE GEL\u0130YOR\n\nAkbank Sanat nisan ay\u0131nda k\u00fclt\u00fcr sanat etkinliklerini sosyal medya kanallar\u0131nda sanatseverlerle bulu\u015fturuyor. 30. Akbank Caz Festivali\u2019nin \u201cY\u0131l Boyu Caz\u201d konserleri \u201cEvin Caz Hali\u201d konserleri ile devam ediyor. Ge\u00e7en g\u00fcnlerde davul ve performans sanat\u00e7\u0131s\u0131 Berke Can \u00d6zcan ile ba\u015flayan seri nisan ay\u0131nda devam edecek. Konserler ak\u015fam 19.00\u2019da Akbank Sanat Instagram hesab\u0131nda canl\u0131 yay\u0131mlanacak (instagram.com/akbanksanat). Konser program\u0131 \u015f\u00f6yle: 10 Nisan Cuma / Bar\u0131\u015f Demirel - Efe Demiral - Gitar \u2013 Trompet, 17 Nisan Cuma / Serhan Erkol \u2013 Saksafon, 24 Nisan Cuma - Ece G\u00f6ksu - Can \u00c7ankaya \u2013 Vokal \u2013 Piyano, 8 May\u0131s Cuma / Ozan Musluo\u011flu \u2013 Kontrbas.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u0130stanbul K\u00fclt\u00fcr Sanat Vakf\u0131 (\u0130KSV), yap\u0131mc\u0131l\u0131\u011f\u0131n\u0131 \u0130stanbul Tiyatro Festivali\u2019nin \u00fcstlendi\u011fi 2015 tarihli Haldun Taner belgeseli \u201cVe Perde!\u201dyi dijital platformlar \u00fczerinden \u00fccretsiz olarak eri\u015fime a\u00e7\u0131yor.", "meta_lang": "tr", "meta_favicon": "/Content/images/icons/favicon.ico", "meta_data": {"theme-color": "#c90003", "viewport": "width=device-width, initial-scale=1", "title": "\u2018Ve Perde!\u2019 YouTube\u2019da eri\u015fime a\u00e7\u0131ld\u0131", "description": "\u0130stanbul K\u00fclt\u00fcr Sanat Vakf\u0131 (\u0130KSV), yap\u0131mc\u0131l\u0131\u011f\u0131n\u0131 \u0130stanbul Tiyatro Festivali\u2019nin \u00fcstlendi\u011fi 2015 tarihli Haldun Taner belgeseli \u201cVe Perde!\u201dyi dijital platformlar \u00fczerinden \u00fccretsiz olarak eri\u015fime a\u00e7\u0131yor.", "og": {"title": "\u2018Ve Perde!\u2019 YouTube\u2019da eri\u015fime a\u00e7\u0131ld\u0131", "type": "article", "url": "https://www.cumhuriyet.com.tr/haber/ve-perde-youtubeda-erisime-acildi-1732243", "image": "https://www.cumhuriyet.com.tr/Archive/2020/4/10/1732243/kapak_055840.jpg", "description": "\u0130stanbul K\u00fclt\u00fcr Sanat Vakf\u0131 (\u0130KSV), yap\u0131mc\u0131l\u0131\u011f\u0131n\u0131 \u0130stanbul Tiyatro Festivali\u2019nin \u00fcstlendi\u011fi 2015 tarihli Haldun Taner belgeseli \u201cVe Perde!\u201dyi dijital platformlar \u00fczerinden \u00fccretsiz olarak eri\u015fime a\u00e7\u0131yor."}, "twitter": {"card": "summary_large_image", "site": "@cumhuriyetgzt", "creator": "@cumhuriyetgzt", "title": "\u2018Ve Perde!\u2019 YouTube\u2019da eri\u015fime a\u00e7\u0131ld\u0131", "description": "\u0130stanbul K\u00fclt\u00fcr Sanat Vakf\u0131 (\u0130KSV), yap\u0131mc\u0131l\u0131\u011f\u0131n\u0131 \u0130stanbul Tiyatro Festivali\u2019nin \u00fcstlendi\u011fi 2015 tarihli Haldun Taner belgeseli \u201cVe Perde!\u201dyi dijital platformlar \u00fczerinden \u00fccretsiz olarak eri\u015fime a\u00e7\u0131yor.", "image": {"identifier": "https://www.cumhuriyet.com.tr/Archive/2020/4/10/1732243/kapak_055840.jpg", "src": "https://www.cumhuriyet.com.tr/Archive/2020/4/10/1732243/kapak_055840.jpg", "alt": "\u0130stanbul K\u00fclt\u00fcr Sanat Vakf\u0131 (\u0130KSV), yap\u0131mc\u0131l\u0131\u011f\u0131n\u0131 \u0130stanbul Tiyatro Festivali\u2019nin \u00fcstlendi\u011fi 2015 tarihli Haldun Taner belgeseli \u201cVe Perde!\u201dyi dijital platformlar \u00fczerinden \u00fccretsiz olarak eri\u015fime a\u00e7\u0131yor."}}, "fb": {"admins": 619332001, "app_id": 168546753348847, "page_id": 153667584658172}}, "canonical_link": "https://www.cumhuriyet.com.tr/haber/ve-perde-youtubeda-erisime-acildi-1732243"}