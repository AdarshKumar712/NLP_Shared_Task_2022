{"source_url": "http://www.anconatoday.it", "url": "http://www.anconatoday.it/cronaca/morto-mattia-perini-loreto-sindaco.html", "title": "Mattia, travolto dal treno a soli 16 anni. Il sindaco: \u00abOra \u00e8 il tempo del dolore\u00bb", "top_image": "http://www.anconatoday.it/~media/horizontal-hi/62273182738963/mattiaperini-2.jpg", "meta_img": "http://www.anconatoday.it/~media/horizontal-hi/62273182738963/mattiaperini-2.jpg", "images": ["http://1.citynews.stgy.ovh/~shared/images/v2015/brands/today-logo.svg", "http://3.citynews.stgy.ovh/~shared/images/v2015/avatars/citynews-anconatoday.png", "http://www.anconatoday.it/~shared/do/~/count/?tx1fuxHfUIrT8uNspRXUPA1EVBE1Jr0OKtm9y_bRXLqmjbPKcCEQ1dcSRXABec3IR4SuTXNqgMxAaXgY6WZU6TsHwf8PstSTmfHUcEb7szH748NIzU5N-xE9laVs-aIWotOKSHAN4TwPIx9", "http://3.citynews.stgy.ovh/~shared/images/v2015/icons/badge-google.png", "http://3.citynews.stgy.ovh/~shared/images/brand/citynews/cn-horizontal-alpha-simple.png", "http://3.citynews.stgy.ovh/~shared/images/brand/citynews/cn-horizontal-full.png", "http://www.anconatoday.it/~media/horizontal-hi/62273182738963/mattiaperini-2.jpg", "http://2.citynews.stgy.ovh/~shared/images/v4/elementi/mappa-centro.gif", "http://b.scorecardresearch.com/p?c1=2&c2=9751734&cs_ucfr=0&cv=2.0&cj=1", "http://3.citynews-anconatoday.stgy.ovh/~media/horizontal-hi/63844700966043/sala-giochi-salesi_0-2.jpg", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "\u00abEsprimo a nome del Comune di Loreto il pi\u00f9 forte dolore per la scomparsa di Mattia Perini e vivo cordoglio per la sua famiglia, colpita da questa tragedia, cui siamo molto vicini. Sono corso sul luogo del fatto non appena avvisato ma ora \u00e8 il tempo proprio del dolore e dei sentimenti pi\u00f9 profondi verso Mattia e suoi cari, rinviando altri commenti e giudizi sino a quando le autorit\u00e0 deputate non avranno fatto maggiore chiarezza su quanto accaduto\u00bb. Cos\u00ec il commento del sindaco di Loreto Paolo Niccoletti sulla morte del giovane Mattia Perini avvenuta oggi alla stazione della citt\u00e0 mariana.\n\nLa tragedia\n\nUn convoglio l'ha agganciato, travolto e ucciso nel primo pomeriggio di oggi. E' morto cos\u00ec Mattia Perini, studente di 16 anni dell'istituto alberghiero Einstein-Nebbia di Loreto. Il giovane, residente a Civitanova, non si \u00e8 accorto dell'arrivo del Frecciargento Taranto-Milano. Non c\u2019\u00e8 stato nulla da fare per il ragazzo: i soccorritori del 118, intervenuti con l\u2019eliambulanza e l\u2019automedica di Loreto, non hanno potuto far altro che constatare il decesso. Una morte atroce per il 16enne. La polizia ferroviaria, intervenuta sul posto insieme ai carabinieri di Loreto, ha rinvenuto a qualche metro di distanza dall\u2019impatto lo zaino con i libri e un cellulare con le cuffiette inserite: non si esclude che possa essere stata proprio la musica nelle orecchie a distrarre il giovane e ad impedirgli di accorgersi dell\u2019arrivo del treno che l\u2019ha investito e ucciso. Ad avvalorare questa tesi anche le prime testimonianze dei compagni che si trovavano con lui, che hanno raccontato agli investigatori di aver tentato in tutti i modi di avvertire Mattia del treno in transito. Anche il macchinista, secondo loro, avrebbe azionato il segnale acustico. Purtroppo per\u00f2 l'impatto \u00e8 stato inevitabile ed una giovane vita \u00e8 stata strappata a soli 16 anni.\n\nTRAGEDIA ALLA STAZIONE, C'E' UNA VITTIMA\n\nECCO CHI E' LA VITTIMA", "keywords": [], "meta_keywords": ["morto", "Mattia Perini"], "tags": ["morti"], "authors": [], "publish_date": null, "summary": "", "article_html": "", "meta_description": "Cos\u00ec il commento del sindaco di Loreto Paolo Niccoletti sulla\u00a0morte del giovane Mattia Perini avvenuta oggi alla stazione della citt\u00e0 mariana", "meta_lang": "it", "meta_favicon": "http://3.citynews-anconatoday.stgy.ovh/images/v2015/brand/favicon.png", "meta_data": {"title": "Loreto | Mattia, travolto dal treno a soli 16 anni. Il sindaco: \u00abOra \u00e8 il tempo del dolore\u00bb", "description": "Cos\u00ec il commento del sindaco di Loreto Paolo Niccoletti sulla\u00a0morte del giovane Mattia Perini avvenuta oggi alla stazione della citt\u00e0 mariana", "keywords": "morto, Mattia Perini", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1203743031, affiliate-data=ct=smart-banner&pt=408258, app-argument=http://www.anconatoday.it/cronaca/morto-mattia-perini-loreto-sindaco.html", "theme-color": "#F2463D", "msapplication-navbutton-color": "#F2463D", "msapplication-TileColor": "#F2463D", "og": {"title": "Mattia, travolto dal treno a soli 16 anni. Il sindaco: \u00abOra \u00e8 il tempo del dolore\u00bb", "description": "Cos\u00ec il commento del sindaco di Loreto Paolo Niccoletti sulla\u00a0morte del giovane Mattia Perini avvenuta oggi alla stazione della citt\u00e0 mariana", "image": {"identifier": "http://www.anconatoday.it/~media/horizontal-hi/62273182738963/mattiaperini-2.jpg", "width": 1000, "height": 563}, "url": "http://www.anconatoday.it/cronaca/morto-mattia-perini-loreto-sindaco.html", "site_name": "AnconaToday", "type": "article"}, "fb": {"app_id": 283719858310279, "pages": 269258656438884}}, "canonical_link": "http://www.anconatoday.it/cronaca/morto-mattia-perini-loreto-sindaco.html"}