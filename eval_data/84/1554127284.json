{"source_url": "https://web.archive.org", "url": "https://web.archive.org/web/20200321234808id_/https://www.fronda.pl/a/s-malgorzata-borkowska-o-milczeniu%2C141684.html", "title": "S. Ma\u0142gorzata Borkowska: O milczeniu", "top_image": "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "meta_img": "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "images": ["https://web.archive.org/site_media/media/uploads/article/.thumbnails/borkowska_89e8u2riwew-746x280.jpg\n", "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "https://web.archive.org/site_media/media/uploads/avatar/.thumbnails/default-50x50.png", "https://web.archive.org/site_media/media/uploads/article/.thumbnails/Walesa%20fot%20Olivier%20Ezratty%20cc30-190x100.jpg", "https://web.archive.org/site_media/images/autopromotion/hostel_logo.png", "https://web.archive.org/site_media/images/blank.gif", "https://web.archive.org/site_media/images/autopromotion/holender_logo.png", "https://web.archive.org/site_media/vendor/facebox/closelabel.png", "https://web.archive.org/site_media/images/autopromotion/holland_logo.png", "https://web.archive.org/site_media/images/facebook.png", "https://web.archive.org/site_media/images/autopromotion/fort24_logo.png", "https://web.archive.org/site_media/images/aniol.jpg", "https://web.archive.org/site_media/images/logo.png"], "movies": [], "text": "O milczeniu\n\nPewien mistrz duchowo\u015bci zaczyna\u0142 formacj\u0119 uczni\u00f3w tak: Przede wszystkim trzymajcie szcz\u0119k\u0119 lu\u017ano. Co to ma do \u017cycia modlitwy? A to, \u017ce do modlitwy mo\u017cna przyst\u0119powa\u0107 r\u00f3\u017cnie. W napi\u0119ciu albo w wyciszeniu, w nerwowej dr\u017c\u0105czce albo w uspokojeniu. To pierwsze zdarza si\u0119 szczeg\u00f3lnie wtedy, kiedy modlitwa zwraca si\u0119 wprawdzie do Boga, ale skoncentrowana jest na nas samych i naszych sprawach. To drugie, kiedy chcemy po prostu by\u0107 przy Nim, by\u0107 w relacji z Nim, by\u0107 dla Niego.\n\nNiemniej w tej sprawie cz\u0142owiek ma przed sob\u0105, licz\u0105c od pocz\u0105tku, d\u0142ug\u0105 drog\u0119. Najpierw potrzeba mu pogodzi\u0107 si\u0119 z faktem ciszy; jednym to przychodzi \u0142atwiej, innym trudniej. Potem \u2013 z czym\u015b wi\u0119cej ni\u017c brak d\u017awi\u0119k\u00f3w: z jak\u0105\u015b pustk\u0105 zmys\u0142owych dozna\u0144, kt\u00f3ra go prowadzi do zdolno\u015bci koncentracji. Je\u015bli tej koncentracji u\u017cywa do kontaktu z Bogiem, to kolejnym stadium jest zwykle prze\u017cywanie \u2013 nieraz w\u0142a\u015bnie w ciszy zmys\u0142\u00f3w \u2013 umownie to nazwijmy: mowy Bo\u017cej. Zrozumienie, wr\u0119cz ol\u015bnienie czasami, dawane nam wed\u0142ug potrzeby, nie jako nagroda za zas\u0142ugi! \u2013 ale jako kolejny drogowskaz i \u0142aska. Ale kiedy pokochali\u015bmy ju\u017c t\u0119 \u0142ask\u0119 i cenimy j\u0105 sobie, przychodzi czas w jakim\u015b sensie si\u0119 z ni\u0105 rozsta\u0107 i pokocha\u0107 nast\u0119pne stadium drogi: milczenie Boga. \u201eWystarczy ci mojej \u0142aski\u201d, m\u00f3wi Pan. Wystarczy ci tego, co ju\u017c powiedzia\u0142em. Teraz pomilczmy sobie jak dwaj starzy przyjaciele. Je\u015bli to odbierasz jak pustk\u0119, nic nie szkodzi: to po prostu skutek twojej ludzkiej kondycji, prawda o tobie; a prawda zawsze jest lepsza ni\u017c wyobra\u017ania. Jestem z tob\u0105. To inna \u0142aska, ale tak\u017ce \u0142aska.\n\nKa\u017cdy z nas jest w jakim\u015b stadium tej drogi.\n\nO tym wszystkim mo\u017cemy m\u00f3wi\u0107 niewiele lepiej ni\u017c kret o astrofizyce, ale co\u015b nieco\u015b jednak powiedzie\u0107 da si\u0119, i w\u0142a\u015bnie ju\u017c zosta\u0142o powiedziane.\n\nSiostra Ma\u0142gorzata Borkowska OSB urodzi\u0142a si\u0119 w 1939 r. Studiowa\u0142a polonistyk\u0119 i filozofi\u0119 na Uniwersytecie Miko\u0142aja Kopernika w Toruniu oraz teologi\u0119 na Katolickim Uniwersytecie Lubelskim. Od 1964 jest benedyktynk\u0105 w \u017barnowcu. Autorka wielu prac historycznych, m.in. \u201e\u017bycie codzienne polskich klasztor\u00f3w \u017ce\u0144skich w XVII i XVIII wieku\u201d, \u201eCzarna owca\u201d, \u201eSze\u015b\u0107 prawd wiary oraz ich skutki\u201d, \u201eO\u015blica Balaama\u201d, \u201eRyk O\u015blicy\u201d, \u201eTwarze Ojc\u00f3w Pustyni\u201d, t\u0142umaczka m.in. ojc\u00f3w monastycznych, felietonistka.", "keywords": [], "meta_keywords": ["Borkowska", "s Ma\u0142gorzata Borkowska", "milczenie", "cisza", "modlitwa"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "Borkowska, s Ma\u0142gorzata Borkowska, milczenie, cisza, modlitwa", "og": {"title": "S. Ma\u0142gorzata Borkowska: O milczeniu", "type": "article", "image": {"identifier": "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "width": 1200, "height": 630}, "url": "https://www.fronda.pl/a/s-malgorzata-borkowska-o-milczeniu,141684.html"}}, "canonical_link": "https://www.fronda.pl/a/s-malgorzata-borkowska-o-milczeniu,141684.html"}