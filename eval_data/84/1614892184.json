{"source_url": "https://web.archive.org", "url": "https://web.archive.org/web/20200530210248id_/https://www.durushaber.com.tr/politika/kaftancioglu-ndan-banu-ozdemir-ve-eren-yildirim-cikisi-h48100.html", "title": "Kaftanc\u0131o\u011flu'ndan Banu \u00d6zdemir ve Eren Y\u0131ld\u0131r\u0131m \u00e7\u0131k\u0131\u015f\u0131: Tutuklamalar kabul edilemez", "top_image": "https://www.durushaber.com.tr/images/haberler/2020/05/kaftancioglu-ndan-banu-ozdemir-ve-eren-yildirim-cikisi-tutuklamalar-kabul-edilemez_9e5bc.jpg", "meta_img": "https://www.durushaber.com.tr/images/haberler/2020/05/kaftancioglu-ndan-banu-ozdemir-ve-eren-yildirim-cikisi-tutuklamalar-kabul-edilemez_9e5bc.jpg", "images": ["https://www.durushaber.com.tr/images/banner/duruslogo.png", "https://www.durushaber.com.tr/images/haberler/2020/05/vali-akpli-baskandan-umre-istedi_769c6.png", "https://www.durushaber.com.tr/images/haberler/2020/05/muhalif-belediyelerin-yatirim-odenekleri-erdogan-in-takdirine-birakildi_230be.jpg", "https://www.durushaber.com.tr/images/album/thumbs/YAHSYYET-8.jpg", "https://www.durushaber.com.tr/images/haberler/2020/05/kaftancioglu-ndan-banu-ozdemir-ve-eren-yildirim-cikisi-tutuklamalar-kabul-edilemez_9e5bc.jpg", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/security_code.jpg", "https://www.durushaber.com.tr/images/banner/logo_1_1.png", "https://www.durushaber.com.tr/images/haberler/2020/05/cumhurbaskanligi_secimi_anketi_erdogan_bir_sonraki_secimi_kaybedecek_h48460_a6b6c.jpg", "https://www.durushaber.com.tr/images/album/thumbs/ex.jpg", "https://www.durushaber.com.tr/images/banner/form_asssit_0-4_20fps_2.gif", "https://mc.yandex.ru/watch/40909959", "https://www.durushaber.com.tr/images/haberler/2020/05/hkim-savci-atamalarinda-akp-ve-mhp-listeleri_8786e.jpg", "https://www.durushaber.com.tr/images/album/thumbs/a3d13e5c6ad12eed.jpg", "https://www.durushaber.com.tr/images/album/thumbs/hababam-sYnYfY.jpg", "https://www.durushaber.com.tr/images/haberler/2020/05/valilikten-esbaskanlar-icin-sozde-ifadesi_72e1c.jpg", "https://www.durushaber.com.tr/images/haberler/2020/05/akp-yeni-partiler-icin-kollari-sivadi-secimde-tek-cati-formulu_2bf09.jpg"], "movies": [], "text": "CHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu, eski \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m\u2019\u0131n yere tutuklanmas\u0131yla ilgili a\u00e7\u0131klama yapt\u0131.\n\nCHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu akademisyen Erkan Saka\u2019n\u0131n moderat\u00f6rl\u00fc\u011f\u00fcnde ger\u00e7ekle\u015fen Sosyal Kafa program\u0131na video konferans yoluyla ba\u011flanarak g\u00fcndeme dair a\u00e7\u0131klamalarda bulundu.\n\n\u0130l Ba\u015fkan\u0131 Kaftanc\u0131o\u011flu, ge\u00e7mi\u015f d\u00f6nem CHP \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m\u2019\u0131n hukuksuz bir bi\u00e7imde tutuklanmas\u0131, kendisine y\u00f6nelik sosyal medyada ger\u00e7ekle\u015ftirilen sald\u0131r\u0131lar, pandemi s\u00fcrecinde ger\u00e7ekle\u015ftirilen \u00e7al\u0131\u015fmalar ve erken se\u00e7im g\u00fcndemine de\u011findi.\n\n\u0130l Ba\u015fkan\u0131 Kaftanc\u0131o\u011flu, \u2018\u2019\u00dclkede hukukun \u00fcst\u00fcnl\u00fc\u011f\u00fcn\u00fcn kalmad\u0131\u011f\u0131n\u0131 konu\u015fuyorduk ancak art\u0131k \u00fclkede hukukun kalmad\u0131\u011f\u0131n\u0131 g\u00f6r\u00fcyoruz. Sosyal medyada yap\u0131lan sald\u0131r\u0131larla \u00e7ok fazla ilgilenmiyorum. Benim i\u00e7in \u00f6nemli olan sokaktan ald\u0131\u011f\u0131m geri d\u00f6n\u00fc\u015ft\u00fcr \u2018\u2019 \u015feklinde konu\u015ftu.\n\n\"\u00d6ZDEM\u0130R VE YILDIRIM'IN TUTUKLANMASI KABUL ED\u0130LEMEZ\"\n\n\u0130l Ba\u015fkan\u0131 Kaftanc\u0131o\u011flu, ge\u00e7mi\u015f d\u00f6nem \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m\u2019\u0131n yere tutuklanmas\u0131yla ilgili olarak \u2018\u2019\u0130zmir'de g\u00fcnlerdir devam eden bir provokasyon var. Ge\u00e7mi\u015fte \u2018\u2019dombray\u0131\u2019\u2019 \u00e7alanlar ortaya \u00e7\u0131kar\u0131lamad\u0131\u011f\u0131 gibi bu provokasyonu yapanlar da bir t\u00fcrl\u00fc ortaya \u00e7\u0131kar\u0131lm\u0131yor.\n\n\u00c7\u00fcnk\u00fc provokasyonlardan nemalanmak isteyen bir anlay\u0131\u015f var. Sorumlular ortaya \u00e7\u0131kar\u0131lam\u0131yorken yasada su\u00e7 olarak tan\u0131mlanm\u0131\u015f bir durum olmamas\u0131na ra\u011fmen videoyu sosyal medyas\u0131nda payla\u015fan ki\u015fi tutuklan\u0131yor. Bu kabul edilebilir bir \u015fey de\u011fildir.\n\nAyn\u0131 \u015fekilde Adana Y\u00fcre\u011fir'de olaya hakl\u0131 bir \u015fekilde m\u00fcdahale ederken kendisine silah \u00e7eken ki\u015finin serbest gezdi\u011fi ancak arkada\u015f\u0131m\u0131z\u0131n tutukland\u0131\u011f\u0131na \u015fahit olduk.\n\n\u00dclkede hukukun \u00fcst\u00fcnl\u00fc\u011f\u00fcn\u00fcn kalmad\u0131\u011f\u0131n\u0131 konu\u015fuyorduk ancak art\u0131k \u00fclkede hukukun kalmad\u0131\u011f\u0131 ve yarg\u0131ya g\u00fcvenin y\u00fczde 30 un alt\u0131na d\u00fc\u015ft\u00fc\u011f\u00fc bir s\u00fcreci ya\u015f\u0131yoruz. 83 milyonun g\u00fcveninin tamir edilmesi laz\u0131m. \u0130nsan\u0131n kendisini g\u00fcvende hissetti\u011fi en \u00f6nemli alan hukukun \u00fcst\u00fcnl\u00fc\u011f\u00fcd\u00fcr. Yasada su\u00e7 te\u015fkil eden bir durum yokken, s\u0131rf sosyal medya payla\u015f\u0131mlar\u0131 sebebiyle 10 y\u0131l ceza alm\u0131\u015f birisi olarak, arkada\u015flar\u0131m\u0131z\u0131n tutuklanmas\u0131n\u0131n da haks\u0131z yere tutuklanan herkes ad\u0131na kabul edilemez bir durum oldu\u011funu s\u00f6yl\u00fcyorum. Bu durum de\u011fi\u015fecek; ilk se\u00e7imde gidecekler\u2019\u2019 dedi.\n\n\"E\u015e\u0130TL\u0130K, \u00d6ZG\u00dcRL\u00dcK VE HAK TEMELL\u0130 M\u00dcCADELE VER\u0130YORSANIZ H\u0130\u00c7B\u0130R \u015eEY \u00dcTOP\u0130K DE\u011e\u0130LD\u0130R\"\n\nCHP olarak e\u015fitlik ve demokrasinin savunucusu olmaya devam edeceklerini belirten Kaftanc\u0131o\u011flu, \u2018\u2019CHP, her zaman e\u015fitlikleri ve demokrasiyi savunan ve ge\u00e7mi\u015ften g\u00fcn\u00fcm\u00fcze bunun m\u00fccadelesini veren bir parti olmu\u015ftur. Hak ve e\u015fitlik temelli herkesin m\u00fccadelesini vermek ve sonu\u00e7 almak CHP'nin g\u00f6revlerinden biridir. E\u015fitlik, \u00f6zg\u00fcrl\u00fck ve hak temelli m\u00fccadele veriyorsan\u0131z hi\u00e7bir \u015fey \u00fctopik de\u011fildir. Bu m\u00fccadele verildi\u011finde toplumsalla\u015f\u0131r ve hayata ge\u00e7irildi\u011finde ger\u00e7e\u011fe d\u00f6n\u00fc\u015f\u00fcr. \u00d6rne\u011fin, ben 98 y\u0131l sonra \u0130stanbul\u2019un ilk kad\u0131n il ba\u015fkan\u0131 oldum. 50 y\u0131l \u00f6nce olsayd\u0131 bu durum belki \u00fctopik olarak adland\u0131r\u0131labilirdi. Ancak hayal edilen hi\u00e7bir \u015fey \u00fctopik de\u011fildir\u2019\u2019 dedi.\n\n\"BEN\u0130M \u0130\u00c7\u0130N SOKAKTAN ALDI\u011eIM GER\u0130 D\u00d6N\u00dc\u015e \u00d6NEML\u0130\"\n\nCHP\u2019li Kaftanc\u0131o\u011flu, son zamanlarda sosyal medya \u00fczerinden kendisine y\u00f6neltilen sald\u0131r\u0131lar ve bu sald\u0131r\u0131lar sonucu Twitter hesab\u0131n\u0131n ge\u00e7ici s\u00fcreli\u011fine ask\u0131ya al\u0131nmas\u0131 hakk\u0131nda da konu\u015ftu. Kaftanc\u0131o\u011flu, bu konudaki g\u00f6r\u00fc\u015flerini \u2018\u2019Son zamanlarda sosyal medyada \u00f6zellikle kad\u0131nlara y\u00f6nelik ye\u015fil toplu, k\u0131rm\u0131z\u0131 noktal\u0131 hesaplar\u0131n sald\u0131r\u0131lar\u0131 g\u00f6ze \u00e7arp\u0131yor. Bu sald\u0131r\u0131lar sonucu hesab\u0131m ask\u0131ya al\u0131nd\u0131. Sonras\u0131ndaki s\u00fcre\u00e7 kendili\u011finden geli\u015fti. Etkile\u015fimin etkisi ile mail at\u0131ld\u0131 ve hesap ask\u0131dan kald\u0131r\u0131ld\u0131. Ben Twitter'\u0131 herkesin anl\u0131k duygular\u0131n\u0131, \u00f6fkelerini, reflekslerini payla\u015ft\u0131\u011f\u0131 bir yank\u0131 odas\u0131 olarak g\u00f6r\u00fcyorum. \u00c7\u00fcnk\u00fc sosyal medyadaki kavgalar tart\u0131\u015fmalar hayat\u0131n dinamiklerinin \u00e7ok k\u00fc\u00e7\u00fck bir k\u0131sm\u0131n\u0131 kaps\u0131yor. O sebeple, gelen tepkilere \u00e7ok fazla tak\u0131lm\u0131yorum. \u0130\u015fim gere\u011fi benim ilgi alan\u0131m vatanda\u015ft\u0131r. Sosyal medya ile hayata bakt\u0131\u011f\u0131m\u0131zda sosyal medyan\u0131n ya\u015fam\u0131n yaln\u0131zca k\u00fc\u00e7\u00fck bir k\u0131sm\u0131n\u0131 kapsad\u0131\u011f\u0131n\u0131 g\u00f6r\u00fcyoruz. Sosyal medyada, k\u00fcf\u00fcrler ve hakaretlere yer al\u0131rken; sokaktaki vatanda\u015f a\u00e7l\u0131\u011f\u0131 ve sorunlar\u0131 ile ilgileniyor. O y\u00fczden ben sosyal medyada olumlu olumsuz ele\u015ftirileri genellikle kulak arkas\u0131 ediyorum. \u0130yi \u015feylere tak\u0131lmad\u0131\u011f\u0131m gibi lin\u00e7lere ve k\u00fcf\u00fcrlere de \u00e7ok fazla tak\u0131lm\u0131yorum. Beni sinir edemiyorlar. Bu konulara kula\u011f\u0131m kapal\u0131. Benim i\u00e7in \u00f6nemli olan sokaktan ald\u0131\u011f\u0131m geri d\u00f6n\u00fc\u015ft\u00fcr. Sosyal medyadaki geri bildirimi sokaktan alm\u0131\u015f olsayd\u0131m moralim bozulurdu. Ancak sokaktaki durum ve ger\u00e7eklikler \u00e7ok daha farkl\u0131\u2019\u2019 s\u00f6zleriyle ifade etti.\n\n\"YARIN SE\u00c7\u0130M OLACAKMI\u015e G\u0130B\u0130 \u00c7ALI\u015eIYORUM\"\n\nErkan Saka\u2019n\u0131n son d\u00f6nemde g\u00fcndemi me\u015fgul eden erken se\u00e7im konusuyla alakal\u0131 sorusuna kar\u015f\u0131l\u0131k \u0130l Ba\u015fkan\u0131 Kaftanc\u0131o\u011flu, yap\u0131lacak ilk se\u00e7imde tek adam rejiminin son bulaca\u011f\u0131n\u0131n belirterek \u2018\u2019Ben \u0130stanbul'da yar\u0131n se\u00e7im olacakm\u0131\u015f gibi \u00e7al\u0131\u015f\u0131yorum. \u0130ster bask\u0131n olsun, ister erken olsun yap\u0131lacak ilk se\u00e7imde \u0130stanbul'da oldu\u011fu gibi T\u00fcrkiye'de de yerle\u015fik olan tek adam rejimi yerle bir olacak. Bask\u0131n se\u00e7im olur mu, olmaz m\u0131 sorusunu T\u00fcrkiye siyasetinde, b\u00fct\u00fcn de\u011fi\u015fkenlerin bir dakikada \u015fekillendi\u011fi bir s\u00fcre\u00e7te cevapland\u0131rmak kehanet olur. Ancak bildi\u011fim ve hissetti\u011fin bir \u015fey var ki; pandemi s\u00fcrecinde gittik\u00e7e artan ekonomik kriz, ekonomik buhran ve derinle\u015fen duygu durumu bozuklu\u011fu s\u00fcrd\u00fcr\u00fclemez bir hal ald\u0131. B\u00fct\u00fcn bunlar\u0131n sonucunda bir erken se\u00e7im olursa \u015fa\u015f\u0131rmam\u2019\u2019 \u015feklinde konu\u015ftu.", "keywords": [], "meta_keywords": [""], "tags": [], "authors": ["Duru\u015f Haber"], "publish_date": null, "summary": "", "article_html": "", "meta_description": "CHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu eski \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m'\u0131n", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "CHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu eski \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m'\u0131n", "robots": "noodp", "author": "Duru\u015f Haber", "fb": {"admins": 10213183142234014, "pages": 146530245918925}, "theme-color": "#34495e", "og": {"type": "article", "site_name": "Duru\u015f Haber", "title": "Kaftanc\u0131o\u011flu'ndan Banu \u00d6zdemir ve Eren Y\u0131ld\u0131r\u0131m \u00e7\u0131k\u0131\u015f\u0131: Tutuklamalar kabul edilemez", "description": "CHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu eski \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m'\u0131n", "url": "https://www.durushaber.com.tr/politika/kaftancioglu-ndan-banu-ozdemir-ve-eren-yildirim-cikisi-h48100.html", "image": "https://www.durushaber.com.tr/images/haberler/2020/05/kaftancioglu-ndan-banu-ozdemir-ve-eren-yildirim-cikisi-tutuklamalar-kabul-edilemez_9e5bc.jpg"}, "twitter": {"card": "summary_large_image", "url": "http://www.durushaber.com.tr/politika/kaftancioglu-ndan-banu-ozdemir-ve-eren-yildirim-cikisi-h48100.html", "domain": "https://www.durushaber.com.tr/", "site": "durushabercom", "title": "Kaftanc\u0131o\u011flu'ndan Banu \u00d6zdemir ve Eren Y\u0131ld\u0131r\u0131m \u00e7\u0131k\u0131\u015f\u0131: Tutuklamalar kabul edilemez", "description": "CHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu eski \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m'\u0131n", "image": {"src": "https://www.durushaber.com.tr/images/haberler/2020/05/kaftancioglu-ndan-banu-ozdemir-ve-eren-yildirim-cikisi-tutuklamalar-kabul-edilemez_9e5bc.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "Kaftanc\u0131o\u011flu'ndan Banu \u00d6zdemir ve Eren Y\u0131ld\u0131r\u0131m \u00e7\u0131k\u0131\u015f\u0131: Tutuklamalar kabul edilemez - Haber", "dc.description": "CHP \u0130stanbul \u0130l Ba\u015fkan\u0131 Dr. Canan Kaftanc\u0131o\u011flu eski \u0130zmir \u0130l Ba\u015fkan Yard\u0131mc\u0131s\u0131 Banu \u00d6zdemir ve Adana Y\u00fcre\u011fir Gen\u00e7lik Kollar\u0131 Ba\u015fkan\u0131 Eren Y\u0131ld\u0131r\u0131m'\u0131n"}, "canonical_link": "https://www.durushaber.com.tr/politika/kaftancioglu-ndan-banu-ozdemir-ve-eren-yildirim-cikisi-h48100.html"}