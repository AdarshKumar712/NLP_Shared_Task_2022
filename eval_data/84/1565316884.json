{"source_url": "https://web.archive.org", "url": "https://web.archive.org/web/20200731174627id_/http://www.yeniduzen.com/destek-degildayatma-paketi-125606h.htm", "title": "\u2018Destek de\u011fil, dayatma paketi\u2019", "top_image": "http://d.yeniduzen.com/news/91597.jpg", "meta_img": "http://d.yeniduzen.com/news/91597.jpg", "images": ["http://d.yeniduzen.com/news/94688.jpg", "http://d.yeniduzen.com/news/94687.jpg", "http://www.yeniduzen.com/d/banner/unnamed.gif", "http://www.yeniduzen.com/d/banner/sos.20200722114145.jpg", "http://www.yeniduzen.com/d/banner/bau-6-haziran.jpg", "http://www.yeniduzen.com/d/banner/xp-travel-yenisi.gif", "http://d.yeniduzen.com/news/90378.jpg", "http://www.yeniduzen.com/d/banner/yeniduzen--(1).png", "http://s.yeniduzen.com/i/img-rep.gif", "http://d.yeniduzen.com/news/94689.jpg", "http://www.yeniduzen.com/d/banner/dau-29-temmuz-2020.gif", "http://d.yeniduzen.com/news/91344.jpg", "http://www.yeniduzen.com/d/banner/banner-595x90.20200721111847.gif", "http://www.yeniduzen.com/d/banner/karsal_-2-web.20200717162231.jpg", "http://www.yeniduzen.com/d/banner/koop-haziran-20202.gif", "http://www.yeniduzen.com/d/banner/kanalsim-canli.20191014092329.jpg", "http://d.yeniduzen.com/news_source/12.jpg", "http://www.yeniduzen.com/d/banner/turkcell-haziran-2020.jpeg", "http://d.yeniduzen.com/news/94691.jpg", "http://d.yeniduzen.com/news/94615.jpg", "http://d.yeniduzen.com/news/94627.jpg", "http://s.yeniduzen.com/i/logo.png", "http://d.yeniduzen.com/news/94692.jpg", "http://www.yeniduzen.com/d/banner/ufu-haz-2018.jpg", "http://d.yeniduzen.com/news/94679.jpg", "http://www.yeniduzen.com/d/banner/215x450.20200131113656.png", "http://www.yeniduzen.com/d/banner/arcim-web-banner-1-low.20191213171135.gif", "http://www.yeniduzen.com/d/banner/cw-nisan-2020-yatay.png", "http://d.yeniduzen.com/news/64137.jpg", "http://www.yeniduzen.com/d/banner/aaa.jpg", "http://d.yeniduzen.com/banner/yd-gorsel.jpg", "http://www.yeniduzen.com/d/banner/dg_0001_kol_220x300px-01.png", "http://www.yeniduzen.com/d/banner/18199878116819458886.gif", "http://d.yeniduzen.com/news/91597.jpg", "http://d.yeniduzen.com/news/94424.jpg", "https://www.eczaneler.gen.tr/resimler/nobetci-eczaneler.jpg"], "movies": [], "text": "Dila \u015e\u0130M\u015eEK\n\nBa\u015fbakan Ersin Tatar, Covid-19\u2019a kar\u015f\u0131 ekonomik tedbirler kapsam\u0131nda, esnafa y\u00f6nelik \u2018kredi deste\u011fini\u2019 a\u00e7\u0131klad\u0131, i\u015f insanlar\u0131 ve esnaf, \u201cDaha fazla bor\u00e7land\u0131rma\u201d diyerek tepki g\u00f6sterdi.\n\nEsnaf ve i\u015fverenlere y\u00f6nelik H\u00fck\u00fcmetin haz\u0131rlad\u0131\u011f\u0131 \u2018destek kredisine\u2019 bir\u00e7ok \u00e7evreden ele\u015ftiri ya\u011fd\u0131, kredi \u2018destek\u2019 de\u011fil, \u2018halk\u0131 bor\u00e7land\u0131rma ve kriz\u2019 olarak g\u00f6r\u00fcld\u00fc.\n\nYEN\u0130D\u00dcZEN\u2019e konu\u015fan Esnaf ve Zanaatkar Odas\u0131 Ba\u015fkan\u0131 Mahmut Kanber, krediyi \u2018kapitalist bir dayatma paketi\u2019 olarak de\u011ferlendirdi, halk\u0131 bor\u00e7land\u0131r\u0131larak krizin y\u00f6netilemeyece\u011fini ve bu karardan geri d\u00f6n\u00fclmesi gerekti\u011fini s\u00f6yledi.\n\n\u0130\u015eAD Ba\u015fkan\u0131 Enver Mam\u00fclc\u00fc ise kredinin faiz oran\u0131na dikkat \u00e7ekerek, %5\u2019in alt\u0131nda bir faiz oran\u0131 beklenirken, %9\u2019luk faizle kar\u015f\u0131la\u015ft\u0131klar\u0131n\u0131 belirtti. Mam\u00fclc\u00fc, zaten haftalard\u0131r i\u015f yapmayan ve para kazanmayan halk\u0131n, daha da zora sokuldu\u011funu s\u00f6yledi.\n\nBa\u015fbakan Ersin Tatar, \u201cCorona vir\u00fcs salg\u0131n\u0131ndan olumsuz etkilenen i\u015fletmeler i\u00e7in d\u00fc\u015f\u00fck faizli, Kredi Garanti Fonu destekli 12 ay vadeli bir milyar T\u00fcrk liral\u0131k bir kredi paketi olu\u015fturuldu\u011funu\u201d a\u00e7\u0131klam\u0131\u015ft\u0131.\n\n\u2018\u00c7ek ve Maa\u015f \u00d6deme Destek Kredisi\u2019nin %12 kredi faizi oldu\u011funu, bunun %3\u2019\u00fcn\u00fcn devlet fonundan kar\u015f\u0131lanaca\u011f\u0131 ve %9\u2019unu kredi al\u0131c\u0131s\u0131n\u0131n \u00f6deyece\u011fini belirtmi\u015fti. Kredinin 12 ayl\u0131k bir d\u00f6nemi kapsad\u0131\u011f\u0131n\u0131 kaydeden Tatar, bunun ilk 6 ay\u0131n\u0131n \u00f6demesiz, ikinci alt\u0131 ay\u0131n\u0131n ise vadeli oldu\u011funu bildirmi\u015fti. Bankalar\u0131n ise t\u00fcketicilere 100 Bin TL \u2018limit\u2019 belirleyerek bu krediden yararlanma imkan\u0131 sunaca\u011f\u0131n\u0131 s\u00f6ylemi\u015fti.\n\nBankalar Birli\u011fi, bu krediyi alacak, faaliyet g\u00f6stermeyen i\u015fletme sahipleri i\u00e7in, s\u0131radan \u2018teminat, kefil\u2019 gibi \u015fartlar\u0131n ko\u015fulmayaca\u011f\u0131n\u0131, Covid-19 nedeniyle kapal\u0131 olan ve 100 Bin TL \u00fczeri kredi \u00e7ekecek her i\u015fletmenin krediden yararlanabilece\u011fini kaydetti.\n\nBu hangi bankalar\u0131 kapsayacak? Faiz \u015fartlar\u0131 nelerdir?\n\nBankalar Birli\u011fi Ba\u015fkan\u0131 Olgun \u00d6nal bu soruyu YEN\u0130D\u00dcZEN\u2019e \u015f\u00f6yle yan\u0131tlad\u0131: \u201cHen\u00fcz netle\u015fmemekle birlikte bankalar\u0131m\u0131z\u0131n neredeyse hepsi i\u015fletmelerimize ihtiya\u00e7 duyduklar\u0131 finansman deste\u011fini sa\u011flamak i\u00e7in haz\u0131r. Kredi, %12 y\u0131ll\u0131k faizli, ama 3 puan faiz iadesi olacak, m\u00fc\u015fterilerimize %9 faiz maliyeti olacak. Faiz d\u0131\u015f\u0131nda hi\u00e7bir ek \u00fccret masraf komisyon ve vergi al\u0131nmayacak.\u201d\n\nEsnaf ve Zanaatkar Odas\u0131 Ba\u015fkan\u0131 Mahmut Kanber:\n\n\u201cEkonomi de\u011fil dayatma paketi\u201d\n\nEsnaf ve Zanaatkar Odas\u0131 Ba\u015fkan\u0131 Mahmut Kanber, h\u00fck\u00fcmetin krizin ekonomik boyutunu iyi y\u00f6netemedi\u011fine i\u015faret ederek, kredi uygulamas\u0131n\u0131n esnaf\u0131 bor\u00e7 bata\u011f\u0131na s\u00fcr\u00fckledi\u011fini s\u00f6yledi. Kanber, kredi modelini \u2018kapitalist\u2019 olarak de\u011ferlendirerek, sosyal devlet yap\u0131s\u0131na uymad\u0131\u011f\u0131n\u0131 dile getirdi. Kanber \u015fu \u015fekilde konu\u015ftu: \u201c6 ay \u00f6deneksiz olmas\u0131 bizim talebimizdi, ama d\u00fc\u015f\u00fck faizle... %12\u2019lik faizin sadece %3\u2019\u00fcne devlet katk\u0131 koydu. Bu s\u00fcre\u00e7te kamuyu kurtarmak de\u011fil, halk\u0131 kurtarmak esas olmal\u0131yd\u0131. \u00c7o\u011fu \u00fclkede kredi faiz oran\u0131 %5\u2019in alt\u0131nda, baz\u0131lar\u0131nda faiz bile yok\u2026 Esnaf haftalard\u0131r evinde oturuyor. Evinin elektri\u011fini, d\u00fckkan kiras\u0131n\u0131 nas\u0131l \u00f6deyece\u011fini hesap ediyor, kayg\u0131 duyuyor. Ancak h\u00fck\u00fcmetin ekonomiye dair ald\u0131\u011f\u0131 t\u00fcm kararlar tehdit\u00e7i ve zorlay\u0131c\u0131. Halk daha da borca girerek krizden \u00e7\u0131ks\u0131n diye bir \u00f6ng\u00f6r\u00fc olamaz. Sigorta primini \u00f6demekte zorlanan esnafa, bankadan bor\u00e7 al deniliyor. D\u00fc\u015f\u00fck faizle, bir y\u0131l sonra \u00f6deme tarihine ba\u015flayarak bu s\u00fcre\u00e7 atlat\u0131labilirdi. Ancak bu zamanlarda al\u0131nan kararlar\u0131, toplum unutmayacak. Buradan t\u00fcm i\u015fveren, esnaf, i\u015f insanlar\u0131na birlik olma \u00e7a\u011fr\u0131s\u0131nda bulunuyorum\u201d", "keywords": [], "meta_keywords": ["ekonomik paket", "Olgun \u00d6nal", "Mahmut Kanber"], "tags": ["ekonomik paket", "Olgun \u00d6nal", "Mahmut Kanber"], "authors": [], "publish_date": null, "summary": "", "article_html": "", "meta_description": "Esnaf ve i\u015fverenlere y\u00f6nelik H\u00fck\u00fcmetin haz\u0131rlad\u0131\u011f\u0131 \u2018destek kredisine\u2019 bir\u00e7ok \u00e7evreden ele\u015ftiri ya\u011fd\u0131, kredi \u2018destek\u2019 de\u011fil, \u2018halk\u0131 bor\u00e7land\u0131rma ve yeni bir y\u00fck\u2019 olarak g\u00f6r\u00fcld\u00fc.", "meta_lang": "tr", "meta_favicon": "/favicon.ico?1", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "ekonomik paket, Olgun \u00d6nal, Mahmut Kanber", "description": "Esnaf ve i\u015fverenlere y\u00f6nelik H\u00fck\u00fcmetin haz\u0131rlad\u0131\u011f\u0131 \u2018destek kredisine\u2019 bir\u00e7ok \u00e7evreden ele\u015ftiri ya\u011fd\u0131, kredi \u2018destek\u2019 de\u011fil, \u2018halk\u0131 bor\u00e7land\u0131rma ve yeni bir y\u00fck\u2019 olarak g\u00f6r\u00fcld\u00fc.", "apple-itunes-app": "app-id=448194018", "google-play-app": "app-id=com.cmbilisim.cmnews.yeniduzen", "DC.date.issued": "2020-04-01T10:40:32+03:00", "news_keywords": "ekonomik paket, Olgun \u00d6nal, Mahmut Kanber", "og": {"site_name": "YEN\u0130D\u00dcZEN", "url": "http://www.yeniduzen.com/destek-degildayatma-paketi-125606h.htm", "title": "\u2018Destek de\u011fil,\u00a0dayatma paketi\u2019", "description": "Esnaf ve i\u015fverenlere y\u00f6nelik H\u00fck\u00fcmetin haz\u0131rlad\u0131\u011f\u0131 \u2018destek kredisine\u2019 bir\u00e7ok \u00e7evreden ele\u015ftiri ya\u011fd\u0131, kredi \u2018destek\u2019 de\u011fil, \u2018halk\u0131 bor\u00e7land\u0131rma ve yeni bir y\u00fck\u2019 olarak g\u00f6r\u00fcld\u00fc.", "image": "http://d.yeniduzen.com/news/91597.jpg", "type": "article"}, "twitter": {"card": "summary_large_image", "image": "http://d.yeniduzen.com/news/91597.jpg", "site": "@https://twitter.com/YENiDUZEN", "url": "http://www.yeniduzen.com/destek-degildayatma-paketi-125606h.htm", "title": "\u2018Destek de\u011fil,\u00a0dayatma paketi\u2019", "description": "Esnaf ve i\u015fverenlere y\u00f6nelik H\u00fck\u00fcmetin haz\u0131rlad\u0131\u011f\u0131 \u2018destek kredisine\u2019 bir\u00e7ok \u00e7evreden ele\u015ftiri ya\u011fd\u0131, kredi \u2018destek\u2019 de\u011fil, \u2018halk\u0131 bor\u00e7land\u0131rma ve yeni bir y\u00fck\u2019 olarak g\u00f6r\u00fcld\u00fc."}}, "canonical_link": "http://www.yeniduzen.com/destek-degildayatma-paketi-125606h.htm"}