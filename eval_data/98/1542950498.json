{"source_url": "https://web.archive.org", "url": "https://web.archive.org/web/20200310160306id_/https://www.takvim.com.tr/ekonomi/2020/03/09/borsa-gunu-dususle-tamamladi-9-mart-bist-100-son-durum", "title": "Borsa g\u00fcn\u00fc d\u00fc\u015f\u00fc\u015fle tamamlad\u0131! 9 Mart B\u0130ST 100 son durum", "top_image": "https://iatkv.tmgrup.com.tr/2b0716/600/314/0/28/750/420?u=https%3a%2f%2fitkv.tmgrup.com.tr%2f2020%2f03%2f09%2fborsa-gunu-dususle-tamamladi-9-mart-bist-100-son-durum-1583767156661.jpg", "meta_img": "https://iatkv.tmgrup.com.tr/2b0716/600/314/0/28/750/420?u=https%3a%2f%2fitkv.tmgrup.com.tr%2f2020%2f03%2f09%2fborsa-gunu-dususle-tamamladi-9-mart-bist-100-son-durum-1583767156661.jpg", "images": ["https://isbh.tmgrup.com.tr/sbh/site/v3/i/ztk-1.png", "https://iatkv.tmgrup.com.tr/75500a/140/113/103/0/1099/802?u=https%3a%2f%2fitkv.tmgrup.com.tr%2f2020%2f03%2f09%2f1583737712973.jpeg", "https://www.facebook.com/tr?id=1915741338735477&ev=PageView&noscript=1", "https://i.tmgrup.com.tr/egazete/ilk-sayfalar/2020/01/06/219x313/06TKV01.jpg?v=7116", "https://itkv.tmgrup.com.tr/site/v2/responsive/i/flip2.png", "https://itkv.tmgrup.com.tr/site/v2/i/icon-mosque.png", "https://iatkv.tmgrup.com.tr/e1b89c/140/113/2/0/514/413?u=https%3a%2f%2fitkv.tmgrup.com.tr%2f2020%2f03%2f09%2fson-dakika-abd-borsalarinda-sert-dusus-islemler-durduruldu-1583761932142.jpeg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://itkv.tmgrup.com.tr/site/v2/responsive/i/takvim-logo.png", "https://isbh.tmgrup.com.tr/sbh/site/v3/i/ztk-2.png", "https://iatkv.tmgrup.com.tr/560592/616/321/0/31/750/422?u=https%3a%2f%2fitkv.tmgrup.com.tr%2f2020%2f03%2f09%2fborsa-gunu-dususle-tamamladi-9-mart-bist-100-son-durum-1583767156661.jpg", "https://iatkv.tmgrup.com.tr/2b0716/600/314/0/28/750/420?u=https%3a%2f%2fitkv.tmgrup.com.tr%2f2020%2f03%2f09%2fborsa-gunu-dususle-tamamladi-9-mart-bist-100-son-durum-1583767156661.jpg", "https://iatkv.tmgrup.com.tr/d8d592/140/113/259/0/862/486?u=https%3a%2f%2fitkv.tmgrup.com.tr%2f2020%2f03%2f09%2fson-dakika-borsa-haftaya-dususle-basladi-9-mart-bist100-endeksi-1583737553664.jpeg"], "movies": [], "text": "Borsa \u0130stanbul'da BIST 100 endeksi, haftan\u0131n ilk i\u015flem g\u00fcn\u00fcnde, d\u00fcnya borsalar\u0131ndaki sert d\u00fc\u015f\u00fc\u015flere paralel y\u00fczde 5,54 de\u011fer kaybederek, g\u00fcn\u00fc 103.524,02 puandan tamamlad\u0131.\n\nBIST 100 endeksi, \u00f6nceki kapan\u0131\u015fa g\u00f6re 6.076,51 puan azal\u0131rken, toplam i\u015flem hacmi 8,3 milyar lira olarak ger\u00e7ekle\u015fti. Bankac\u0131l\u0131k endeksi y\u00fczde 6,46, holding endeksi y\u00fczde 5,14 de\u011fer kaybetti. T\u00fcm sekt\u00f6r endeksleri g\u00fcn\u00fc de\u011fer kayb\u0131yla tamamlarken en \u00e7ok gerileyen y\u00fczde 11,81 ile spor oldu.\n\nKORONAV\u0130R\u00dcS (KOV\u0130D-19) SALGININA \u0130L\u0130\u015eK\u0130N END\u0130\u015eELERLE BA\u015eLADI\n\nAnalistler, k\u00fcresel piyasalar\u0131n yeni haftaya petrol fiyatlar\u0131ndaki sert d\u00fc\u015f\u00fc\u015f\u00fcn negatif etkisi ve devam eden yeni tip koronavir\u00fcs (Kovid-19) salg\u0131n\u0131na ili\u015fkin endi\u015felerle ba\u015flad\u0131\u011f\u0131n\u0131 bildirdi. BIST 100 endeksi, g\u00fcn i\u00e7inde 102.000 puan\u0131n alt\u0131n\u0131 g\u00f6rmesinin ard\u0131ndan kay\u0131plar\u0131n\u0131n bir k\u0131sm\u0131n\u0131 telafi etse de g\u00fcn\u00fc bir \u00f6nceki kapan\u0131\u015fa g\u00f6re y\u00fczde 5,54 de\u011fer kayb\u0131yla 103.524,02 puandan tamamlad\u0131.\n\nPetrol \u0130hra\u00e7 Eden \u00dclkeler \u00d6rg\u00fct\u00fc (OPEC) ve OPEC d\u0131\u015f\u0131 baz\u0131 ham petrol \u00fcreticisi \u00fclkelerin toplant\u0131s\u0131ndan \u00fcretim kesintisi karar\u0131n\u0131n \u00e7\u0131kmamas\u0131 ve Suudi Arabistan ve Rusya yetkililerden gelen a\u00e7\u0131klamalar\u0131n herhangi bir anla\u015fmaya ili\u015fkin beklentileri azaltmas\u0131 sonras\u0131 Brent petrol\u00fcn varil fiyat\u0131 y\u00fczde 30 de\u011fer kayb\u0131yla 31 dolar seviyelerini g\u00f6rmesinin ard\u0131ndan 36,5 dolar seviyelerinde dengelendi.\n\nArz fazlas\u0131n\u0131n artmas\u0131 riskinin fiyatlanmas\u0131 ve Kovid-19 salg\u0131n\u0131n\u0131n ekonomik aktiviteyi yava\u015flataca\u011f\u0131na kesin g\u00f6z\u00fcyle bak\u0131lmas\u0131n\u0131n etkisiyle gerileyen petrol fiyatlar\u0131, enerji devi hisseler ve ba\u011fl\u0131 yat\u0131r\u0131m fonlar\u0131 \u00fczerinden d\u00fcnya pay piyasalar\u0131nda da tarihi d\u00fc\u015f\u00fc\u015flere neden oldu. Enerji ve ba\u011fl\u0131 sekt\u00f6r hisselerindeki sert d\u00fc\u015f\u00fc\u015fler \u00f6nc\u00fcl\u00fc\u011f\u00fcnde ABD ve Avrupa borsalar\u0131nda kay\u0131plar ortalama y\u00fczde 6'ya ula\u015f\u0131rken, g\u00fcvenli liman aray\u0131\u015f\u0131ndaki yat\u0131r\u0131mc\u0131lar\u0131n al\u0131mlar\u0131 ile geli\u015fmi\u015f \u00fclke tahvillerinin faizi tarihi d\u00fc\u015f\u00fck seviyelere indi.\n\nPiyasalardaki oynakl\u0131\u011f\u0131n a\u015f\u0131r\u0131 derecede artt\u0131\u011f\u0131na, bu nedenle yat\u0131r\u0131mc\u0131lar\u0131n temkinli hareket etmesi gerekti\u011fine dikkati \u00e7eken analistler, \u00f6zellikle ABD ve Avrupa merkez bankalar\u0131 ba\u015fta olmak \u00fczere ekonomi y\u00f6netimlerinin ataca\u011f\u0131 ad\u0131mlara piyasalar\u0131n verece\u011fi tepkilerin takip edilece\u011fini s\u00f6yledi.\n\nAnalistler, teknik a\u00e7\u0131dan BIST 100 endeksinde, 103.400 ve 101.200 seviyelerinin destek konumuna geldi\u011fini vurgulad\u0131.", "keywords": [], "meta_keywords": [""], "tags": ["Borsa \u0130stanbul", "B\u0130ST", "Rusya", "petrol", "bist", "ABD", "enerji", "OPEC"], "authors": [], "publish_date": "Mon Mar  9 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://itkv.tmgrup.com.tr/site/v2/i/favicon.ico", "meta_data": {"Description": "Borsa \u0130stanbul'da BIST 100 endeksi, haftan\u0131n ilk i\u015flem g\u00fcn\u00fcnde, d\u00fcnya borsalar\u0131ndaki sert d\u00fc\u015f\u00fc\u015flere paralel y\u00fczde 5,54 de\u011fer kaybederek, g\u00fcn\u00fc 103.524,02 puandan tamamlad\u0131.", "news_keywords": "Borsa \u0130stanbul,B\u0130ST, OPEC,\u0130stanbul,Rusya,petrol ,enerji,ABD", "viewport": "width=device-width, initial-scale=1", "Rating": "General", "Distribution": "Global", "verify-v1": "aOlPQ57PwQiLEFaWZeaTbD4pL0v2QIC45KbX+24275Y=", "tagCategory": "Ana Sayfa | ekonomi", "tagContentType": "haber", "og": {"type": "article", "title": "Borsa g\u00fcn\u00fc d\u00fc\u015f\u00fc\u015fle tamamlad\u0131! 9 Mart B\u0130ST 100 son durum", "description": "Borsa \u0130stanbul'da BIST 100 endeksi, haftan\u0131n ilk i\u015flem g\u00fcn\u00fcnde, d\u00fcnya borsalar\u0131ndaki sert d\u00fc\u015f\u00fc\u015flere paralel y\u00fczde 5,54 de\u011fer kaybederek, g\u00fcn\u00fc 103.524,02 puandan tamamlad\u0131.", "url": "https://www.takvim.com.tr/ekonomi/2020/03/09/borsa-gunu-dususle-tamamladi-9-mart-bist-100-son-durum", "image": {"identifier": "https://iatkv.tmgrup.com.tr/2b0716/600/314/0/28/750/420?u=https%3a%2f%2fitkv.tmgrup.com.tr%2f2020%2f03%2f09%2fborsa-gunu-dususle-tamamladi-9-mart-bist-100-son-durum-1583767156661.jpg", "width": 600, "height": 314}, "site_name": "takvim.com.tr"}, "twitter": {"card": "summary_large_image", "title": "Borsa g\u00fcn\u00fc d\u00fc\u015f\u00fc\u015fle tamamlad\u0131! 9 Mart B\u0130ST 100 son durum", "description": "Haberin devam\u0131", "url": "https://www.takvim.com.tr/ekonomi/2020/03/09/borsa-gunu-dususle-tamamladi-9-mart-bist-100-son-durum", "image": "https://iatkv.tmgrup.com.tr/2b0716/600/314/0/28/750/420?u=https%3a%2f%2fitkv.tmgrup.com.tr%2f2020%2f03%2f09%2fborsa-gunu-dususle-tamamladi-9-mart-bist-100-son-durum-1583767156661.jpg"}, "application-name": "takvim.com.tr", "fb": {"admins": 100001253668158, "page_id": 163484663666075, "pages": 163484663666075}}, "canonical_link": "https://www.takvim.com.tr/ekonomi/2020/03/09/borsa-gunu-dususle-tamamladi-9-mart-bist-100-son-durum"}