{"source_url": "https://web.archive.org", "url": "https://web.archive.org/web/20200218144124id_/https://www.rsi.ch/news/mondo/Diamond-Princess-99-nuovi-casi-12748428.html", "title": "Diamond Princess: 99 nuovi casi", "top_image": "https://www.rsi.ch/news/mondo/La-Diamond-princess-in-unimmagine-scattata-questa-mattina-al-porto-di-Yokohama-12748431.html/ALTERNATES/LANDSCAPE_744/La%20Diamond%20princess%20in%20un'immagine%20scattata%20questa%20mattina%20al%20porto%20di%20Yokohama?1582036885085", "meta_img": "https://www.rsi.ch/news/mondo/La-Diamond-princess-in-unimmagine-scattata-questa-mattina-al-porto-di-Yokohama-12748431.html/ALTERNATES/LANDSCAPE_744/La%20Diamond%20princess%20in%20un'immagine%20scattata%20questa%20mattina%20al%20porto%20di%20Yokohama?1582036885085", "images": ["https://www.rsi.ch/news/mondo/La-Diamond-princess-in-unimmagine-scattata-questa-mattina-al-porto-di-Yokohama-12748431.html/ALTERNATES/LANDSCAPE_744/La%20Diamond%20princess%20in%20un'immagine%20scattata%20questa%20mattina%20al%20porto%20di%20Yokohama?1582036885085", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://rsi-ssl.wemfbox.ch/cgi-bin/ivw/CP/RSI/news/mondo/", "https://www.rsi.ch/static/themeNew/news_subsection/base/images/c-header/header_logo.svg", "https://www.rsi.ch/static/themeNew/news_subsection/base/images/c-header/header_logo-mobile.svg", "https://web.archive.org/static/newHome/images/app/icon-app-news.jpg", "https://web.archive.org/static/newHome/images/logo-play.svg"], "movies": [], "text": "Ci sono ben 99 nuovi casi di coronavirus a bordo della Diamond Princess, la nave da crociera in quarantena dall\u2019inizio di febbraio al largo del Giappone. Lo ha annunciato luned\u00ec il ministro della salute nipponico. Questa cifra porta a un totale di 454 il numero di casi positivi trovati sul transatlantico su 1'723 persone testate. Non \u00e8 stato specificato se questa cifra comprende i 14 casi segnalati tra i 340 statunitensi rimpatriati nella notte tra domenica e luned\u00ec. Almeno 65 persone infette sono state segnalate anche a terra in Giappone. A bordo del transatlantico, ricordiamo, si trovano anche due cittadini svizzeri.\n\nIntanto esperti internazionali sono a Pechino invitati dall'Organizzazione mondiale della sanit\u00e0 (OMS) per discutere con le loro controparti cinesi dell'epidemia. L'incontro avviene mentre il bilancio dell'epidemia di polmonite virale \u00e8 ulteriormente aumentato nella Cina continentale toccando quota 1'770 morti, principalmente nella provincia di Hubei, secondo i dati ufficiali pubblicati luned\u00ec. Questa cifra conferma un rallentamento del numero giornaliero di nuovi decessi (105 luned\u00ec contro 142 domenica e 143 sabato). Sono invece quasi 11'300 le persone che sono guarite dalla malattia.\n\nInoltre, il numero di nuovi casi registrati al di fuori di Hubei era di soli 115 luned\u00ec, contro quasi 450 una settimana fa. Al di fuori della Cina continentale, dove sono state contagiate almeno 70'500 persone, quasi 600 casi di contaminazione dall'epidemia di coronavirus sono stati confermati in circa trenta paesi in tutto il mondo.", "keywords": [], "meta_keywords": ["RSI", "Radiotelevisione svizzera", "mondo", "attualit\u00e0 internazionale", "cronaca", "politica", "Europa", "Unione Europea", "Svizzera-UE"], "tags": [], "authors": ["Rsinews", "L Informazione Della Radiotelevisione Svizzera", "Ats Sp"], "publish_date": null, "summary": "", "article_html": "", "meta_description": "Diamond Princess: 99 nuovi casi - Coronavirus: segnalate persone infette anche a terra in Giappone - Rallenta il numero dei decessi", "meta_lang": "it", "meta_favicon": "/static/ico/apple-touch-icon-144-precomposed.png", "meta_data": {"theme-color": "#a2001e", "description": "Diamond Princess: 99 nuovi casi - Coronavirus: segnalate persone infette anche a terra in Giappone - Rallenta il numero dei decessi", "keywords": "RSI, Radiotelevisione svizzera, mondo, attualit\u00e0 internazionale, cronaca, politica, Europa, Unione Europea, Svizzera-UE", "author": "RSINews, l\u2019informazione della Radiotelevisione svizzera", "viewport": "width=device-width, initial-scale=1", "twitter": {"card": "summary", "image": "https://www.rsi.ch/news/mondo/La-Diamond-princess-in-unimmagine-scattata-questa-mattina-al-porto-di-Yokohama-12748431.html/ALTERNATES/LANDSCAPE_744/La%20Diamond%20princess%20in%20un'immagine%20scattata%20questa%20mattina%20al%20porto%20di%20Yokohama?1582036885085", "title": "Diamond Princess: 99 nuovi casi", "url": "https://www.rsi.ch/news/mondo/Diamond-Princess-99-nuovi-casi-12748428.html", "description": "Coronavirus: segnalate persone infette anche a terra in Giappone - Rallenta il numero dei decessi", "site": "rsi"}, "og": {"image": "https://www.rsi.ch/news/mondo/La-Diamond-princess-in-unimmagine-scattata-questa-mattina-al-porto-di-Yokohama-12748431.html/ALTERNATES/LANDSCAPE_744/La%20Diamond%20princess%20in%20un'immagine%20scattata%20questa%20mattina%20al%20porto%20di%20Yokohama?1582036885085", "title": "Diamond Princess: 99 nuovi casi", "url": "https://www.rsi.ch/news/mondo/Diamond-Princess-99-nuovi-casi-12748428.html", "description": "Coronavirus: segnalate persone infette anche a terra in Giappone - Rallenta il numero dei decessi", "site_name": "rsi"}, "fb": {"app_id": 403901089765227, "pages": 166752563681393}, "google-site-verification": "0fnCh8-XFdl18SB8GfxTTL3N3FYIwfnhtf_MWeORA2c", "apple-itunes-app": "app-id=948218765", "google-play-app": "app-id=ch.rsi.mobile", "msapplication-TileImage": "/static/ico/apple-touch-icon-144-precomposed.png", "msapplication-TileColor": "#ffffff", "apple-mobile-web-app-title": "RSI", "application-name": "RSI"}, "canonical_link": "https://www.rsi.ch/news/mondo/Diamond-Princess-99-nuovi-casi-12748428.html"}