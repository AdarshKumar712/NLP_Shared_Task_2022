{"source_url": "https://web.archive.org", "url": "https://web.archive.org/web/20200228164647id_/https://www.ilsole24ore.com/art/dopo-brexit-ue-ha-nuovo-ombelico-gadheim-ACPtXNGB", "title": "Brexit, senza Regno Unito il nuovo centro dell'Europa \u00e8 Gadheim", "top_image": "https://i2.res.24o.it/images2010/2020/02/ACPtXNGB/images/107ef8c4-4519-11ea-a00c-e714b6e71104-fotohome0.jpg", "meta_img": "https://i2.res.24o.it/images2010/2020/02/ACPtXNGB/images/107ef8c4-4519-11ea-a00c-e714b6e71104-fotohome0.jpg", "images": ["https://web.archive.org/static/images/ilsole24ore.svg", "https://web.archive.org/static/img/24plus--badge.svg", "https://i2.res.24o.it/img2019/feed/archivio_storico/archivio_storico_200x270.jpg?05912", "https://web.archive.org/static/images/placeholders/art/403x210.png", "https://web.archive.org/static/images/24ore-professionale--white.svg", "https://web.archive.org/static/images/placeholders/art/835x437.png", "https://web.archive.org/static/images/placeholders/media/166x93.png", "https://i2.res.24o.it/images2010/2020/02/ACPtXNGB/images/107ef8c4-4519-11ea-a00c-e714b6e71104-fotohome0.jpg", "https://i2.res.24o.it/img2019/feed/quotidiano/ultima_edizione_200x270.jpg?05912", "https://web.archive.org/static/images/stream24-video--white.svg", "https://web.archive.org/static/images/placeholders/media/380x214.png", "https://web.archive.org/static/images/placeholders/media/100x56.png", "https://web.archive.org/static/images/radio24.svg", "https://i2.res.24o.it/img2019/feed/archivio_storico/archivio_storico_domenica_200x270.jpg?05912", "https://web.archive.org/static/img/24plus.svg", "https://web.archive.org/static/images/placeholders/media/MediaGallery/Immagini_della_gallery/400x300.png", "https://web.archive.org/static/img/ilsole24ore.svg", "https://web.archive.org/static/img/ilsole24ore--white.svg"], "movies": [], "text": "Brexit, senza Regno Unito il nuovo centro dell'Europa \u00e8 Gadheim Cambia il baricentro dell\u2019Europa, lo dice il National geographic institute. E adesso il piccolo borgo tedesco spera di diventare un\u2019attrazione per turisti di Roberto Galullo\n\n(EPA)\n\n2' di lettura\n\nL\u2019Europa senza Regno Unito ha un nuovo baricentro geografico. Sempre in Germania ma a 70 km a sud est di Westerngrund che, dopo sei anni e mezzo, cede il primato.\n\nIl nuovo ombelico della Ue \u2013 nove gradi, 54 minuti, sette secondi di longitudine est e 49 gradi, 50 minuti, 35 secondi di latitudine nord, calcolate dal National geographic institute (Ign) in Francia \u2013 \u00e8 nella frazione di Gadheim, nel distretto di W\u00fcrzburg, dove un\u2019ottantina di abitanti, in questi giorni sferzati dal vento che spira forte, si ritrovano a festeggiare questo simbolo.\n\nIl centro della Unione Europea \u00e8 contrassegnato da un palo bianco e rosso piantato in un blocco di rocce calcaree circondato da pietre e tanto, tanto verde. Le bandiere di Veitsh\u00f6chheim, Germania ed Europa sventolano al vento e qui, tutti, la prendono con un sorriso sulla bocca.\n\nLa \u201cspada nella roccia\u201d\n\n\n\nDi questa \u201cspada nella roccia\u201d \u2013 ha spiegato ai media locali il sindaco J\u00fcrgen G\u00f6tz (Csu) \u2013 i cittadini avrebbero volentieri fatto a meno, perch\u00e9 avrebbero preferito che la Gran Bretagna fosse rimasta nell'Unione europea. Goetz ha dichiarato di aver sentito parlare per la prima volta del calcolo dell\u2019Istituto geografico francese su una stazione radio locale nel marzo 2017. \u00abAll\u2019inizio, ho pensato che fosse uno scherzo del pesce d\u2019aprile \u2013 ha detto in questi giorni ai media di tutta Europa \u2013 uno dei primi. Ma ho scoperto subito che non era uno scherzo\u00bb.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Cambia il baricentro dell\u2019Europa, lo dice il National geographic institute. E adesso il piccolo borgo tedesco spera di diventare un\u2019attrazione per turisti", "meta_lang": "it", "meta_favicon": "/static/favicon.ico", "meta_data": {"viewport": "width=device-width,minimum-scale=1,initial-scale=1", "msapplication-TileColor": "#ffddbb", "theme-color": "#f5e5d5", "twitter": {"site": "@sole24ore", "card": "summary_large_image", "creator": "@sole24ore"}, "fb": {"app_id": 139894059362416}, "og": {"site_name": "Il Sole 24 ORE", "url": "https://www.ilsole24ore.com/art/dopo-brexit-ue-ha-nuovo-ombelico-gadheim-ACPtXNGB", "type": "article", "title": "Brexit, senza Regno Unito il nuovo centro dell'Europa \u00e8 Gadheim", "description": "Cambia il baricentro dell\u2019Europa, lo dice il National geographic institute. E adesso il piccolo borgo tedesco spera di diventare un\u2019attrazione per turisti", "image": {"identifier": "https://i2.res.24o.it/images2010/2020/02/ACPtXNGB/images/107ef8c4-4519-11ea-a00c-e714b6e71104-fotohome0.jpg", "alt": "(EPA)"}}, "robots": "index,follow", "googlebot": "index,follow", "description": "Cambia il baricentro dell\u2019Europa, lo dice il National geographic institute. E adesso il piccolo borgo tedesco spera di diventare un\u2019attrazione per turisti", "article": {"section": "Mondo"}}, "canonical_link": "https://www.ilsole24ore.com/art/dopo-brexit-ue-ha-nuovo-ombelico-gadheim-ACPtXNGB"}