{"source_url": "https://web.archive.org", "url": "https://web.archive.org/web/20200528151757id_/https://www.rmf24.pl/fakty/polska/news-zaginiecie-kacperka-w-poszukiwaniach-zostanie-wykorzystany-g,nId,4480054", "title": "Zagini\u0119cie Kacperka: W poszukiwaniach zostanie wykorzystany georadar", "top_image": "https://i.iplsc.com/-/000A3D7SHUSJ8I0D-C411.jpg", "meta_img": "https://i.iplsc.com/-/000A3D7SHUSJ8I0D-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/rmf-fm/00073CCEGV5YJQ4C-C326.jpg", "https://i.iplsc.com/poszukiwania-kacperka-rozpoczely-sie-27-kwietnia-wieczorem/000A3D7SHUSJ8I0D-C123-F4.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif", "https://i.iplsc.com/-/000A3D7SHUSJ8I0D-C411.jpg", "https://web.archive.org/s/classic/p.gif"], "movies": [], "text": "Rozpocz\u0105\u0142 si\u0119 dziewi\u0105ty dzie\u0144 poszukiwa\u0144 3,5-letniego Kacperka z Nowogrod\u017aca na Dolnym \u015al\u0105sku. Dzi\u015b do poszukiwa\u0144 zostanie po raz pierwszy wykorzystany georadar. Kontynuowane b\u0119d\u0105 r\u00f3wnie\u017c poszukiwania z psami.\n\nPoszukiwania Kacperka rozpocz\u0119\u0142y si\u0119 27 kwietnia wieczorem / Aleksander Ko\u017ami\u0144ski / PAP\n\nZa pomoc\u0105 georadaru ma zosta\u0107 sprawdzona dzia\u0142ka, na kt\u00f3rej po raz ostatni widziany by\u0142 Kacperek - informuje reporter RMF FM Mateusz Czmiel. Poszukiwania obejm\u0105 r\u00f3wnie\u017c brzegi rzeki Kwisa od Nowogrod\u017aca do Osiecznicy. W tych poszukiwaniach pomagaj\u0105 te\u017c psy tropi\u0105ce z Niemiec, kt\u00f3re wczoraj zosta\u0142y w\u0142\u0105czone w poszukiwania ch\u0142opca.\n\nRzeczniczka boles\u0142awieckiej policji Anna Kublik-Ro\u015bciszewska przekaza\u0142a, \u017ce poszukiwania prowadzone s\u0105 wzd\u0142u\u017c rzeki Kwisy od Nowogrod\u017aca do Parzyc. Policjanci u\u017cywaj\u0105 m.in. georadaru, za pomoc\u0105 kt\u00f3rego przeszukiwana jest dzia\u0142ka w Nowogrod\u017acu oraz okoliczne tereny - powiedzia\u0142a policjantka.\n\n\n\nDoda\u0142a, \u017ce w korycie rzeki od Nowogrod\u017aca w kierunku Parzyc poszukiwania prowadzone s\u0105 przy u\u017cyciu \u0142odzi. \"Jest ono r\u00f3wnie\u017c punktowo sprawdzane przez p\u0142etwonurk\u00f3w\" - powiedzia\u0142a policjantka.\n\nPierwsze tropy ps\u00f3w szkolonych w Saksonii r\u00f3wnie\u017c prowadzi\u0142y do rzeki . Dlatego tam zosta\u0142y rzucone najwi\u0119ksze si\u0142y. Na miejsce ma dojecha\u0107 te\u017c grupa policyjnych p\u0142etwonurk\u00f3w z Legnicy. Ich zadaniem b\u0119dzie dok\u0142adne sprawdzenie dna rzeki. W akcj\u0119 w\u0142\u0105czony zostanie r\u00f3wnie\u017c dron z kamer\u0105 i termowizj\u0105.\n\nCh\u0142opiec przebywa\u0142 pod opiek\u0105 ojca\n\nPoszukiwania Kacperka wszcz\u0119to 27 kwietnia wieczorem. Zagini\u0119cie ch\u0142opca zg\u0142osi\u0142 ojciec dziecka, pod kt\u00f3rego opiek\u0105 przebywa\u0142 3,5-latek.\n\nOjciec w trakcie przes\u0142uchania wyja\u015bnia\u0142, \u017ce straci\u0142 dziecko z oczu. Gdy nie m\u00f3g\u0142 go odnale\u017a\u0107, zawiadomi\u0142 policj\u0119. By\u0142 pod wp\u0142ywem alkoholu, badanie potwierdzi\u0142o zawarto\u015b\u0107 0,7 promila. M\u0119\u017cczyzna zosta\u0142 zatrzymany, poniewa\u017c by\u0142 poszukiwany do odbycia kary za przest\u0119pstwa przeciwko mieniu - m\u00f3wi\u0142a przed tygodniem oficer prasowa boles\u0142awieckiej policji.\n\n\n\nDotychczas s\u0142u\u017cby przeszuka\u0142y kilkaset hektar\u00f3w terenu, w tym m.in. ogr\u00f3dki dzia\u0142kowe i tereny kolejowe, oraz znaczny odcinek rzeki Kwisy.\n\n\n\n\n\n\n\nM\u0119\u017cczyzna us\u0142ysza\u0142 zarzuty\n\nProkuratura Rejonowa w Boles\u0142awcu wszcz\u0119\u0142a \u015bledztwo w sprawie zagini\u0119cia Kacperka. Ojciec 3,5-latka us\u0142ysza\u0142 zarzut nara\u017cenia ch\u0142opca na bezpo\u015brednie niebezpiecze\u0144stwo utraty \u017cycia i zdrowia.\n\nNajbardziej prawdopodobna wersja wydarze\u0144 zak\u0142ada, \u017ce ch\u0142opiec, kt\u00f3ry przebywa\u0142 razem z ojcem i jego znajomym na terenie ogr\u00f3dka dzia\u0142kowego, w wyniku nieuwagi ojca oddali\u0142 si\u0119 i dosz\u0142o do wypadku, wskutek kt\u00f3rego ch\u0142opiec wpad\u0142 do rzeki - powiedzia\u0142 rzecznik Prokuratury Okr\u0119gowej w Jeleniej G\u00f3rze prok. Tomasz Czu\u0142owski. Zaznaczy\u0142 przy tym, \u017ce post\u0119powanie jest we wst\u0119pnej fazie i prokuratura nie wyklucza te\u017c innych wersji wydarze\u0144. Prok. Czu\u0142owski doda\u0142, \u017ce w sprawie przes\u0142uchano m.in. matk\u0119 3,5-latka i m\u0119\u017cczyzn\u0119, z kt\u00f3rym ojciec dziecka przebywa\u0142 na terenie ogr\u00f3dk\u00f3w dzia\u0142kowych. Sukcesywnie przes\u0142uchiwani s\u0105 te\u017c inni \u015bwiadkowie.\n\n\n\nMatka Kacperka: My\u015bl\u0119, \u017ce zosta\u0142 porwany\n\nW rozmowa z \"Super Expressem\" matka zaginionego ch\u0142opca wyzna\u0142a, \u017ce podejrzewa porwanie dziecka.\n\n\"Czy uton\u0105\u0142? Nie wiem, nie chc\u0119 nawet o tym my\u015ble\u0107. Ale skoro od poniedzia\u0142ku Kwisa zosta\u0142a ju\u017c tyle razy zbadana i nic nie znaleziono, to zaczynam w to w\u0105tpi\u0107. Coraz cz\u0119\u015bciej my\u015bl\u0119, \u017ce Kacperek zosta\u0142 porwany\" - m\u00f3wi\u0142a kobieta cytowana przez gazet\u0119 i jak dodaje, kilka dni przed zagini\u0119ciem Kacpra jej partner i ojciec ch\u0142opca przyzna\u0142, \u017ce boi si\u0119 kogo\u015b, kto \"chce go po\u0142ama\u0107\". Nie wiadomo jednak o kogo chodzi.\n\n\n\nDo poszukiwa\u0144 w\u0142\u0105czy\u0142 si\u0119 r\u00f3wnie\u017c detektyw Krzysztof Rutkowski. Jak informuje wroc\u0142awska \"Gazeta Wyborcza\" nie bierze on pod uwag\u0119 mo\u017cliwo\u015bci porwania dziecka, a przyjmuje wersj\u0119 policji.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Justyna Lasota-Krawczyk", "Mateusz Czmiel"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Rozpocz\u0105\u0142, dziewi\u0105ty, dzie\u0144, poszukiwa\u0144, 35letniego, Kacperka, Nowogrod\u017aca, Dolnym, \u015al\u0105sku, Dzi\u015b, zostanie, pierwszy, wykorzystany, georadar, Kontynuowane, b\u0119d\u0105, r\u00f3wnie\u017c, poszukiwania", "Description": "Zagini\u0119cie Kacperka: W poszukiwaniach zostanie wykorzystany georadar - RMF24.pl - Rozpocz\u0105\u0142 si\u0119 dziewi\u0105ty dzie\u0144 poszukiwa\u0144 3,5-letniego Kacperka z Nowogrod\u017aca na Dolnym \u015al\u0105sku. Dzi\u015b do poszukiwa\u0144 zostanie po raz pierwszy wykorzystany georadar.", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A3D7SHUSJ8I0D-C411.jpg"}, "og": {"type": "article", "title": "Zagini\u0119cie Kacperka: W poszukiwaniach zostanie wykorzystany georadar", "description": "Rozpocz\u0105\u0142 si\u0119 dziewi\u0105ty dzie\u0144 poszukiwa\u0144 3,5-letniego Kacperka z Nowogrod\u017aca na Dolnym \u015al\u0105sku. Dzi\u015b do poszukiwa\u0144 zostanie po raz pierwszy wykorzystany georadar. Kontynuowane b\u0119d\u0105 r\u00f3wnie\u017c poszukiwania z psami.", "image": "https://i.iplsc.com/-/000A3D7SHUSJ8I0D-C411.jpg", "url": "https://www.rmf24.pl/fakty/polska/news-zaginiecie-kacperka-w-poszukiwaniach-zostanie-wykorzystany-g,nId,4480054"}, "news_keywords": "RMF24.pl, zagini\u0119cie dziecka, polska, fakty, najnowsze, justyna lasota-krawczyk - redaktor, justyna lasota-krawczyk - dziennikarz, mateusz czmiel \u2013 redaktor, mateusz czmiel - dziennikarz", "article": {"section": "documentation"}}, "canonical_link": "https://www.rmf24.pl/fakty/polska/news-zaginiecie-kacperka-w-poszukiwaniach-zostanie-wykorzystany-g,nId,4480054"}