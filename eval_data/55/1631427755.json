{"source_url": "https://www.lanuovasardegna.it", "url": "https://www.lanuovasardegna.it/nuoro/cronaca/2020/06/09/news/piu-di-un-milione-e-350mila-passeggeri-ogni-anno-1.38950301", "title": "Pi\u00f9 di un milione e 350mila passeggeri ogni anno", "top_image": "https://www.lanuovasardegna.it/image/contentid/policy:1.38950300:1591747665/image.jpg?f=detail_558&h=720&w=1280&$p$f$h$w=a952e14", "meta_img": "https://www.lanuovasardegna.it/image/contentid/policy:1.38950300:1591747665/image.jpg?f=detail_558&h=720&w=1280&$p$f$h$w=a952e14", "images": ["https://www.gelestatic.it/thimg/8cvvHUKc43GsHv50PQlA17zWvrw=/960x540/smart/https%3A//www.lanuovasardegna.it/image/contentid/policy%3A1.38950300%3A1591747665/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://necrologie.lanuovasardegna.gelocal.it/uploads/image/file/000/903/772/903772/thumb_2613159_135.jpg", "https://necrologie.lanuovasardegna.gelocal.it/uploads/image/file/000/903/738/903738/thumb_2612850_135.jpg", "https://www.lanuovasardegna.it/nuoro/cronaca/2020/06/09/news/piu-di-un-milione-e-350mila-passeggeri-ogni-anno-1.38950301", "https://necrologie.lanuovasardegna.gelocal.it/uploads/image/file/000/903/765/903765/thumb_2613096_136.jpg", "https://necrologie.lanuovasardegna.gelocal.it/uploads/image/file/000/903/747/903747/thumb_2612947_135.jpg", "https://www.lanuovasardegna.it/image/contentid/policy:1.38950300:1591747665/image.jpg?f=detail_558&h=720&w=1280&$p$f$h$w=a952e14", "https://necrologie.lanuovasardegna.gelocal.it/uploads/image/file/000/903/753/903753/thumb_2613011_136.jpg", "https://www.gelestatic.it/thimg/kTtMmHmBpwQcY3eLddeLQjOhay0=/fit-in/390x220/https%3A//www.lanuovasardegna.it/image/contentid/policy%3A1.38991169%3A1592683795/GIOVANNA%2520SANNA%2520-231.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Df29c37a", "https://necrologie.lanuovasardegna.gelocal.it/uploads/image/file/000/903/736/903736/thumb_2612804_135.jpg", "https://necrologie.lanuovasardegna.gelocal.it/uploads/image/file/000/903/739/903739/thumb_2612900_136.jpg", "https://necrologie.lanuovasardegna.gelocal.it/uploads/image/file/000/903/764/903764/thumb_2613112_1_36.jpg", "https://necrologie.lanuovasardegna.gelocal.it/uploads/image/file/000/903/737/903737/thumb_2612846_135.jpg", "https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/thimg/JYT9f9Nrf4Dzr8lEw8xeAp6q9OQ=/290x164/smart/https%3A//www.lanuovasardegna.it/image/contentid/policy%3A1.38972911%3A1592265885/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/thimg/36zy1gQNeX6809iQLG3l-j9ZutU=/290x164/smart/https%3A//www.lanuovasardegna.it/image/contentid/policy%3A1.38976697%3A1592352457/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://necrologie.lanuovasardegna.gelocal.it/uploads/image/file/000/903/776/903776/thumb_2613225_136.jpg", "https://www.gelestatic.it/cless/common/2018-v1/img/lazy.png"], "movies": [], "text": "NUORO. Quarantaquattro autisti, abbonamenti triplicati, poco pi\u00f9 di un milione e 350mila passeggeri nell\u2019arco di un anno distribuiti tra 230 corse giornaliere, una media di 16 passeggeri a corsa. E pi\u00f9 di un milione di km all\u2019anno percorsi dai 33 autobus del parco macchine complessivo dell\u2019Atp.I numeri del personale e quelli relativi agli utenti dell\u2019Atp nuorese, insomma, suggeriscono che il caro vecchio postalino funzioni ancora piuttosto bene, nonostante la consolidata abitudine nuorese a preferire l\u2019auto, anche al costo di perdere diverso tempo nella ricerca di un parcheggio. E cos\u00ec, il bus barbaricino ha attraversato intere epoche tra le strade di Nuoro superando momenti complicati, compresa, in ultimo, la delicata fase della quarantena per il Covid.Ma tra tanti dati di segno positivo ne spunta uno, invece, che crea pi\u00f9 di una preoccupazione al presidente dell\u2019Atp, Stefano Flamini, e alla squadra che lavora con lui. \u00abIl nostro pensiero ora va a settembre, con la ripresa delle scuole \u2013 dice Flamini \u2013 perch\u00e9 i calcoli sono presto fatti: se, in base alla nuove norme, su ogni mezzo non possiamo trasportare pi\u00f9 di 14 passeggeri, sugli 80 posti disponili, come facciamo negli orari di punta delle scuole? Quando in genere i nostri mezzi trasportano anche 50 studenti a corsa? Servirebbero rinforzi, insomma, e altri mezzi. Ora stiamo studiando la cosa ma ovviamente non nascondiamo la preoccupazione\u00bb. Gli orari di punta, per la fascia di pubblico pi\u00f9 giovane, sono quelli legati all\u2019apertura delle scuole, la mattina, e alla chiusura delle stesse: quindi intorno alle 8 del mattino, e dopo le 13.In quelle fasce orarie, e gli autisti Atp lo sanno bene, la media consueta di 16 passeggeri per corsa, schizza su fino a raggiungere quota 50 e dunque si colloca ben al di fuori del limite massimo di 14 passeggeri per corsa concessi dagli ultimi protocolli. Ma nella sede dell\u2019Atp, nella zona di Sa Terra mala, la squadra \u00e8 al lavoro per superare anche questo ostacolo. E nel frattempo, da domani mattina, riassapora il lento ritorno alle 10 linee ordinarie, dopo che nella fase di quarantena le corse erano state ridotte a cinque. (", "keywords": [], "meta_keywords": ["trasporti%2Cautobus"], "tags": [], "authors": ["Di Roberto Petretto", "Alessandro Pirina", "Di Luca Fiori"], "publish_date": "Tue Jun  9 00:00:00 2020", "summary": "", "article_html": "", "meta_description": "\u00abMa il problema resta settembre, con le scuole: i 14 posti concessi a corsa non bastano agli studenti\u00bb", "meta_lang": "it", "meta_favicon": "https://www.gelestatic.it/cless/mobile/lanuovasardegna/2015-v1/img/favicon.ico", "meta_data": {"robots": "index", "description": "\u00abMa il problema resta settembre, con le scuole: i 14 posti concessi a corsa non bastano agli studenti\u00bb", "viewport": "width=device-width, initial-scale=1.0", "title": "Pi\u00f9 di un milione e 350mila passeggeri ogni anno  - cronaca - La Nuova Sardegna", "thumb": "https://www.lanuovasardegna.it/image/contentid/policy:1.38950300:1591747665/image.jpg?f=detail_558&h=720&w=1280&$p$f$h$w=a952e14", "edition": "nuoro", "keywords": "trasporti%2Cautobus", "news_keywords": "trasporti%2Cautobus", "DC.subject": "trasporti%2Cautobus", "article": {"published_time": "2020-06-10", "modified_time": "2020-06-10", "section": "lanuovasardegna cronaca", "publisher": "https://www.facebook.com/lanuovasardegna", "content_tier": "free"}, "twitter": {"card": "summary_large_image", "site": "@lanuovasardegna", "title": "Pi\u00f9 di un milione e 350mila passeggeri ogni anno", "description": "\u00abMa il problema resta settembre, con le scuole: i 14 posti concessi a corsa non bastano agli studenti\u00bb", "image": "https://www.lanuovasardegna.it/image/contentid/policy:1.38950300:1591747665/image.jpg?f=detail_558&h=720&w=1280&$p$f$h$w=a952e14", "url": "https://www.lanuovasardegna.it/nuoro/cronaca/2020/06/09/news/piu-di-un-milione-e-350mila-passeggeri-ogni-anno-1.38950301"}, "fb": {"app_id": 388465722037176}, "og": {"site_name": "La Nuova Sardegna", "type": "article", "title": "Pi\u00f9 di un milione e 350mila passeggeri ogni anno", "description": "\u00abMa il problema resta settembre, con le scuole: i 14 posti concessi a corsa non bastano agli studenti\u00bb", "image": "https://www.lanuovasardegna.it/image/contentid/policy:1.38950300:1591747665/image.jpg?f=detail_558&h=720&w=1280&$p$f$h$w=a952e14", "url": "https://www.lanuovasardegna.it/nuoro/cronaca/2020/06/09/news/piu-di-un-milione-e-350mila-passeggeri-ogni-anno-1.38950301"}, "format-detection": "telephone=no", "csrf-param": "authenticity_token", "csrf-token": "Es57LPEzxw9+a/rQOtlAvAqGnyYM/ad88jeefZruwMRXaNcG+5jniHIbY6ec2QoGBaSdGqzMgOx7x66b154+sQ=="}, "canonical_link": "https://www.lanuovasardegna.it/nuoro/cronaca/2020/06/09/news/piu-di-un-milione-e-350mila-passeggeri-ogni-anno-1.38950301"}