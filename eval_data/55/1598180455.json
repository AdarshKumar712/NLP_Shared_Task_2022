{"source_url": "https://web.archive.org", "url": "https://web.archive.org/web/20200530073617id_/https://www.ntv.com.tr/saglik/kizilaydan-acil-kan-bagisi-cagrisi,RfTiFyyJx0-SXyMy9R4W5w", "title": "K\u0131z\u0131lay'dan acil kan ba\u011f\u0131\u015f\u0131 \u00e7a\u011fr\u0131s\u0131", "top_image": "https://cdn1.ntv.com.tr/gorsel/FfdoKzgnGEqgxUOGkcPR4Q.jpg?width=1080&mode=crop&scale=both", "meta_img": "https://cdn1.ntv.com.tr/gorsel/FfdoKzgnGEqgxUOGkcPR4Q.jpg?width=1080&mode=crop&scale=both", "images": ["https://cdn1.ntv.com.tr/gorsel/FfdoKzgnGEqgxUOGkcPR4Q.jpg?width=1080&mode=crop&scale=both", "https://cdn.ntv.com.tr/img/google-play-badge.png?v=2367", "https://cdn.ntv.com.tr/img/appstore.svg?v=2367", "data:image/gif;base64,R0lGODlhAQABAIAAAAUEBAAAACwAAAAAAQABAAACAkQBADs=", "https://cdn.ntv.com.tr/img/ntv-mesafe-logo.svg?v=2367", "https://mc.yandex.ru/watch/16847260", "https://cdn.ntv.com.tr/img/logo.svg?v=2367"], "movies": [], "text": "Corona vir\u00fcs salg\u0131n\u0131 nedeniyle ya\u015fanan tedirginlik sonras\u0131 vatanda\u015flar kan ba\u011f\u0131\u015f\u0131nda bulunmay\u0131nca, Ege B\u00f6lgesi'nde kan stoku olduk\u00e7a azald\u0131. Hastalar\u0131 d\u00fc\u015f\u00fcnerek merkezlere gelen duyarl\u0131 vatanda\u015flar, sosyal mesafe kural\u0131na uyarak kan ba\u011f\u0131\u015f\u0131nda bulunuyor. Ba\u011f\u0131\u015f say\u0131s\u0131 hen\u00fcz istenilen seviyede olmazken, yetkililer halk\u0131 ihtiya\u00e7 durumdaki hastalar i\u00e7in kan ba\u011f\u0131\u015flamaya \u00e7a\u011f\u0131rd\u0131. Kan ba\u011f\u0131\u015f\u0131 merkezine gelenler i\u00e7in gerekli \u00f6nlemler de al\u0131nd\u0131, sosyal mesafe aral\u0131klar\u0131 g\u00f6revlilerce sa\u011fland\u0131. Maskeler, eldivenler ve dezenfektanlar merkez giri\u015flerde haz\u0131r bulunduruldu.\n\nT\u00fcrk K\u0131z\u0131lay\u0131 \u0130zmir \u015eube Ba\u015fkan\u0131 Kerem Baykalm\u0131\u015f, vatanda\u015flara iftardan sonra kan ba\u011f\u0131\u015f\u0131 yapmalar\u0131 \u00e7a\u011fr\u0131s\u0131nda bulundu.\n\nBaykalm\u0131\u015f, \"\u015eu anda kan stoklar\u0131m\u0131z t\u00fckendi diyebiliriz. Ege B\u00f6lge Kan Merkezi olarak s\u00fcrekli stoklar\u0131m\u0131z doluydu. Ama salg\u0131n hastal\u0131k dolay\u0131s\u0131yla gerek vatanda\u015flar\u0131m\u0131z\u0131n seyahat etmelerinin k\u0131s\u0131tlanmas\u0131, gerekse soka\u011fa \u00e7\u0131kma konusunda g\u00f6sterdikleri hassasiyet ya da hijyen konusunda ya\u015fad\u0131klar\u0131 \u00e7ekingenlik nedeniyle bir alg\u0131 olu\u015ftu. \u015eu anda hastanelerimizin ihtiyac\u0131 olan kan stoklar\u0131m\u0131z t\u00fckendi. Sosyal medya veya bas\u0131n arac\u0131l\u0131\u011f\u0131yla vatanda\u015flar\u0131m\u0131za ula\u015fmaya \u00e7al\u0131\u015f\u0131yoruz\" dedi.\n\n\n\n\"\u0130FTARDAN SONRA KAN VER\u0130N\"\n\n\n\nGerekli kan\u0131n kar\u015f\u0131lanamamas\u0131n\u0131n hastalar\u0131 ma\u011fdur etti\u011fini vurgulayan Baykalm\u0131\u015f, \"\u00d6nceden stoklar\u0131m\u0131z yeterliydi. \u0130zmir'de 14 y\u0131ll\u0131k tarihimizde ilk defa vatanda\u015flar\u0131m\u0131za kan verebilmek i\u00e7in \u00e7a\u011fr\u0131ya \u00e7\u0131k\u0131yoruz, hasta yak\u0131nlar\u0131n\u0131 davet ediyoruz. \u00d6nceden stoklar\u0131m\u0131z, ba\u011f\u0131\u015f\u00e7\u0131lar\u0131m\u0131z\u0131n deste\u011fiyle yetecek d\u00fczeydeydi. Vatanda\u015flar\u0131m\u0131z l\u00fctfet kan versinler. Oru\u00e7 tutan arkada\u015flar\u0131m\u0131z iftardan sonra kan versin. \u0130zmir'in \u00e7e\u015fitli noktalar\u0131nda merkezlerimiz var\" dedi. Vatanda\u015flar\u0131n g\u00f6n\u00fcllerini rahat tutmas\u0131 gerekti\u011fini s\u00f6yleyen Baykalm\u0131\u015f, \"Merkezlerimizde gerek teknoloji gerekse hijyen anlam\u0131nda t\u00fcm hassasiyetler g\u00f6sterildi. Biz T\u00fcrk K\u0131z\u0131lay'\u0131 olarak gerekli \u00f6nlemleri ald\u0131k\" dedi.\n\n\n\nKan vermek isteyen vatanda\u015flar\u0131n k\u0131s\u0131tlaman\u0131n oldu\u011fu g\u00fcnler dahi rahat\u00e7a ba\u011f\u0131\u015f\u00e7\u0131 olabilece\u011fini belirten Baykalm\u0131\u015f, isteyen ki\u015filerin merkezlere gelebilece\u011fini, bu ki\u015filere g\u00fcvenlik g\u00fc\u00e7lerince herhangi bir yapt\u0131r\u0131m\u0131n uygulanmayaca\u011f\u0131n\u0131n alt\u0131n\u0131 \u00e7izdi.\n\n\n\nEge B\u00f6lge Kan Merkezi M\u00fcd\u00fcr\u00fc Dr. G\u00f6kay G\u00f6k ise, \"Stoklar\u0131n t\u00fckenme sebebi, corona vir\u00fcs endi\u015fesiyle insanlar\u0131n d\u0131\u015far\u0131 \u00e7\u0131kmamas\u0131 ve ba\u011f\u0131\u015f\u0131kl\u0131\u011f\u0131m d\u00fc\u015fer korkusuyla kan ba\u011f\u0131\u015f\u0131ndan kendini uzak tutmas\u0131. \u015eu an \u0130zmir'de kan stokumuz 250 \u00fcnite. Normalde \u0130zmir'de g\u00fcnl\u00fck 600 \u00fcnite kan toplan\u0131rken, \u015fu an 200 \u00fcnite kan toplan\u0131yor. Ege B\u00f6lgesi'nde de g\u00fcnl\u00fck 1200 \u00fcnite toplan\u0131rken, \u015fu an 400 \u00fcnite toplan\u0131yor. Hastalar\u0131m\u0131z\u0131 ma\u011fdur etmemek i\u00e7in yard\u0131msever vatanda\u015flar\u0131m\u0131z\u0131 kan ba\u011f\u0131\u015f\u0131na davet ediyor, hayat kurtarmalar\u0131 i\u00e7in bekliyoruz\" dedi.\n\n\n\nB\u00d6LGEDEN TOPLANAN \u0130MMUN PLAZMA SAYISI 45\n\n\n\nCorona vir\u00fcs tan\u0131s\u0131 konulan ve tedavi s\u00fcrecinin ard\u0131ndan iyile\u015fen hastalardan T\u00fcrk K\u0131z\u0131lay taraf\u0131ndan toplanan imm\u00fcn plazma hakk\u0131nda da bilgi veren Dr. G\u00f6k, \"Al\u0131nan immun plazma say\u0131s\u0131 45. Her ba\u011f\u0131\u015ftan elde etti\u011fimiz immun aferez plazmay\u0131, 200 ml olarak 2 \u00fcnite olarak elde ederek, 90 \u00fcnite plazma elde ettik. Hepsi yo\u011fun bak\u0131mdaki Covid-19 hastalar\u0131nda kullan\u0131ld\u0131\" dedi.\n\n\n\n\"HERKES KAN VERS\u0130N, CAN VERS\u0130N\"\n\n\n\nKan ba\u011f\u0131\u015f\u0131 i\u00e7in merkeze gelenlerden mutfak \u015fefi evli ve 2 \u00e7ocuk babas\u0131 Ayg\u00fcn Aras (48), \"Duyarl\u0131 bir vatanda\u015f olarak d\u00fczenli kan veren bir ki\u015fiyim ben. Corona vir\u00fcs nedeniyle ge\u00e7irdi\u011fimiz bu \u00fcz\u00fcc\u00fc g\u00fcnler ra\u011fmen kan vermeye geldim. Bence herkes, b\u00f6yle zamanlarda daha duyarl\u0131 olmal\u0131. \u00c7\u00fcnk\u00fc kan \u00f6nemli. \u0130nsanlar\u0131n ba\u011f\u0131\u015f\u0131yla kar\u015f\u0131lanabiliyor. Herkes kan versin, can versin insanlara\" diye konu\u015ftu.\n\nT\u00fcrk K\u0131z\u0131lay Genel Ba\u015fkan\u0131 Kerem K\u0131n\u0131k da, ge\u00e7ti\u011fimiz g\u00fcnlerde Twitter hesab\u0131ndan '\u00c7ok acil duyuru' ba\u015fl\u0131\u011f\u0131yla yapt\u0131\u011f\u0131 payla\u015f\u0131mda, \"Yurt genelinde kan stoklar\u0131m\u0131z kritik seviyenin alt\u0131na d\u00fc\u015ft\u00fc. Corona vir\u00fcs salg\u0131n\u0131 ve ramazan nedeni ile d\u00fc\u015fen ba\u011f\u0131\u015flar stoklar\u0131m\u0131z\u0131 eritti. Hastalar\u0131m\u0131z i\u00e7in deste\u011finize ihtiyac\u0131m\u0131z var\" diyerek, kan ba\u011f\u0131\u015f\u0131 noktalar\u0131n\u0131 payla\u015fm\u0131\u015ft\u0131", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "T\u00fcm d\u00fcnyay\u0131 etkisi alt\u0131na alan coronavir\u00fcs salg\u0131n\u0131ndan sonra kan ba\u011f\u0131\u015f\u0131 yapanlar\u0131n say\u0131s\u0131 azal\u0131nca, K\u0131z\u0131lay'\u0131n kan stoklar\u0131 da h\u0131zla t\u00fckenmeye ba\u015flad\u0131.", "meta_lang": "tr", "meta_favicon": "https://cdn.ntv.com.tr/img/152.png", "meta_data": {"viewport": "width=device-width, initial-scale=1.0", "dyg": {"environment": "Production", "country": ": us", "site": "ntv", "category": "saglik", "sub-category": "Genel", "tags": "turkiye,kan-bagisi,kizilay,corona-virus", "content-type": "haber-detay"}, "description": "T\u00fcm d\u00fcnyay\u0131 etkisi alt\u0131na alan coronavir\u00fcs salg\u0131n\u0131ndan sonra kan ba\u011f\u0131\u015f\u0131 yapanlar\u0131n say\u0131s\u0131 azal\u0131nca, K\u0131z\u0131lay'\u0131n kan stoklar\u0131 da h\u0131zla t\u00fckenmeye ba\u015flad\u0131.", "seg": {"page": {"category": "Haber-Detay", "sub-category": "Sa\u011fl\u0131k"}, "news": {"categories": "turkiye,kan-bagisi,kizilay,corona-virus", "productId": "RfTiFyyJx0-SXyMy9R4W5w", "title": "K\u0131z\u0131lay'dan acil kan ba\u011f\u0131\u015f\u0131 \u00e7a\u011fr\u0131s\u0131", "image": "https://cdn1.ntv.com.tr/gorsel/FfdoKzgnGEqgxUOGkcPR4Q.jpg?width=620&height=305&mode=crop&scale=both", "description": "T\u00fcm d\u00fcnyay\u0131 etkisi alt\u0131na alan coronavir\u00fcs salg\u0131n\u0131ndan sonra kan ba\u011f\u0131\u015f\u0131 yapanlar\u0131n say\u0131s\u0131 azal\u0131nca, K\u0131z\u0131lay'\u0131n kan stoklar\u0131 da h\u0131zla t\u00fckenmeye ba\u015flad\u0131."}}, "og": {"url": "https://www.ntv.com.tr//saglik/kizilaydan-acil-kan-bagisi-cagrisi,RfTiFyyJx0-SXyMy9R4W5w", "type": "article", "title": "K\u0131z\u0131lay'dan acil kan ba\u011f\u0131\u015f\u0131 \u00e7a\u011fr\u0131s\u0131", "description": "T\u00fcm d\u00fcnyay\u0131 etkisi alt\u0131na alan coronavir\u00fcs salg\u0131n\u0131ndan sonra kan ba\u011f\u0131\u015f\u0131 yapanlar\u0131n say\u0131s\u0131 azal\u0131nca, K\u0131z\u0131lay'\u0131n kan stoklar\u0131 da h\u0131zla t\u00fckenmeye ba\u015flad\u0131.", "image": "https://cdn1.ntv.com.tr/gorsel/FfdoKzgnGEqgxUOGkcPR4Q.jpg?width=1080&mode=crop&scale=both"}, "dmp": {"tags": "T\u00fcrkiye,kan ba\u011f\u0131\u015f\u0131,K\u0131z\u0131lay,Corona Vir\u00fcs"}, "twitter": {"card": "summary_large_image", "site": "https://www.ntv.com.tr", "creator": "https://www.ntv.com.tr", "title": "K\u0131z\u0131lay'dan acil kan ba\u011f\u0131\u015f\u0131 \u00e7a\u011fr\u0131s\u0131", "description": "T\u00fcm d\u00fcnyay\u0131 etkisi alt\u0131na alan coronavir\u00fcs salg\u0131n\u0131ndan sonra kan ba\u011f\u0131\u015f\u0131 yapanlar\u0131n say\u0131s\u0131 azal\u0131nca, K\u0131z\u0131lay'\u0131n kan stoklar\u0131 da h\u0131zla t\u00fckenmeye ba\u015flad\u0131.", "image": "https://cdn1.ntv.com.tr/gorsel/FfdoKzgnGEqgxUOGkcPR4Q.jpg?width=1080&mode=crop&scale=both"}}, "canonical_link": "https://www.ntv.com.tr/saglik/kizilaydan-acil-kan-bagisi-cagrisi,RfTiFyyJx0-SXyMy9R4W5w"}