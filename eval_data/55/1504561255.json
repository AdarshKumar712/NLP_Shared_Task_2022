{"source_url": "https://web.archive.org", "url": "https://web.archive.org/web/20200926062458id_/https://www.agensir.it/chiesa/2020/01/25/il-venezuela-a-un-anno-dallauto-proclamazione-di-juan-guaido-p-ugalde-obbligare-il-governo-ad-accettare-le-elezioni-presidenziali/", "title": "Il Venezuela a un anno dalla proclamazione di Juan Guaid\u00f3. P. Ugalde: \u201cObbligare il Governo ad accettare le elezioni presidenziali\u201d", "top_image": "https://www.agensir.it/wp-content/uploads/2020/01/venezuela-guaido-755x491.jpg", "meta_img": "https://www.agensir.it/wp-content/uploads/2020/01/venezuela-guaido-755x491.jpg", "images": ["https://www.facebook.com/tr?id=559607424820190&ev=PageView&noscript=1", "https://www.agensir.it/wp-content/themes/sir-wp-theme/assets/images/Shape.png", "https://agensir.it/wp-content/uploads/2018/03/sir-news-var-02.png", "https://agensir.it/wp-content/uploads/2020/01/venezuela-755x491.jpg", "https://www.agensir.it/wp-content/uploads/2020/01/venezuela-guaido-755x491.jpg", "https://www.agensir.it/wp-content/themes/sir-wp-theme/assets/images/logo_sir_2019@2x.png", "https://agensir.it/wp-content/uploads/2018/08/Banner_300x200@1x.png", "https://agensir.it/wp-content/uploads/2020/01/venezuela-ugalde-733x491.jpg", "https://www.agensir.it/wp-content/uploads/2020/09/Banner_Venezia_2020_600x500px_Agensir.gif"], "movies": [], "text": "Quale bilancio tracciare di quest\u2019anno? E come uscire da una situazione che sembra bloccata? Il Sir lo ha chiesto a una delle voci pi\u00f9 ascoltate nel panorama culturale ed ecclesiale venezuelano, padre Luis Ugalde, gesuita, gi\u00e0 rettore dell\u2019Universit\u00e0 Cattolica Andr\u00e9s Bello, storico e teologo. \u201cA volte quello che non succede in tanti mesi \u2013 dice \u2013 accade in pochi giorni\u201d. Insomma, il \u201ccambiamento\u201d pi\u00f9 volte invocato anche dai vescovi, potrebbe anche essere dietro l\u2019angolo anche se, stando ai fatti, \u201cci vuole pazienza\u201d. Ma \u201cla sconfitta del regime \u00e8 inevitabile\n\n\u00c8 trascorso circa un anno. Il 23 gennaio 2029 Juan Guaid\u00f3, da poche settimane eletto presidente dell\u2019Assemblea nazionale, veniva proclamato presidente ad interim del Venezuela, considerando nulla la vittoria di Nicol\u00e1s Maduro in occasione delle presidenziali \u201cfarsa\u201d che si erano svolte poche settimane prima. Nel giro di qualche ora, Guaid\u00f3 venne riconosciuto da numerosi Paesi, a cominciare dagli Stati Uniti. Sembrava l\u2019inizio della spallata. Maduro, in effetti, vacill\u00f2, sull\u2019onda delle pressioni internazionali e della moltitudine che a pi\u00f9 riprese scese in piazza con manifestazioni oceaniche in tutte le principali citt\u00e0 del Paese. Ma le cose non sono andate cos\u00ec. L\u2019Esercito non ha abbandonato il presidente chavista. Maduro \u00e8 ancora in sella, il popolo continua a soffrire la fame e sta sempre peggio. L a cifra di coloro che hanno lasciato il Paese \u00e8 arrivata a sfiorare i 5 milioni. E lo stesso Guaido ha rischiato di avvitarsi in un lento processo di logoramento, dal quale si \u00e8 sottratto solo negli ultimi giorni quando, nonostante il blitz del Governo, \u00e8 riuscito a farsi rieleggere presidente del Parlamento, riprendendo in modo pi\u00f9 solido la guida dell\u2019opposizione, che in questi anni si \u00e8 spesso segnalata per le sue divisioni. Non a caso, subito Guaid\u00f3 \u00e8 tornato nel mirino del regime. Quale bilancio, dunque, tracciare di quest\u2019anno? E come uscire da una situazione che sembra bloccata? Il Sir lo ha chiesto a una delle voci pi\u00f9 ascoltate nel panorama culturale ed ecclesiale venezuelano, padre Luis Ugalde, gesuita, gi\u00e0 rettore dell\u2019Universit\u00e0 Cattolica Andr\u00e9s Bello, storico e teologo. \u201cA volte quello che non succede in tanti mesi \u2013 dice \u2013 accade in pochi giorni\u201d. Insomma, il \u201ccambiamento\u201d pi\u00f9 volte invocato anche dai vescovi, potrebbe anche essere dietro l\u2019angolo anche se, stando ai fatti, \u201cci vuole pazienza\u201d. Ma \u201cla sconfitta del regime \u00e8 inevitabile\u201d.\n\nAl momento, per\u00f2, Maduro pare essere, nonostante tutto, in sella, non crede?\n\nCi troviamo in questa situazione: il Governo non accetta di andare a elezioni presidenziali, semmai quelle parlamentari. D\u2019altra parte, per avere il cambiamento \u00e8 fondamentale andare proprio alle elezioni presidenziali. In questo momento il Venezuela \u00e8 privo di un presidente regolarmente eletto.\n\nMaduro sa benissimo che, in caso di elezioni regolari, verrebbe sconfitto, dato che secondo alcune inchieste addirittura l\u201984% della popolazione chiede un cambio. Insomma, non \u00e8 possibile pensare a un dialogo senza mettere in discussione il presidente, che per\u00f2 non ne vuole sapere.\n\nCosa le fa dunque pensare che qualcosa possa cambiare?\n\nNegli ultimi tempi si sono verificati alcuni fatti nuovi. Anzitutto, quello che \u00e8 accaduto all\u2019Assemblea nazionale. Maduro ha cercato di eliminare l\u2019opposizione, alcuni deputati li ha arrestati, altri li ha comprati, ha tentato il blitz. Ma nonostante il Parlamento sia stato in pratica militarizzato, l\u2019operazione non \u00e8 riuscita. Alla fine Guaid\u00f3 \u00e8 stato rieletto ed \u00e8 uscito rafforzato. Inoltre, negli stessi giorni si \u00e8 tenuta l\u2019assemblea della Conferenza episcopale venezuelana, durante la quale Guaid\u00f3 \u00e8 stato ricevuto per due ore, come unica istituzione legittima attualmente esistente in Venezuela, ed \u00e8 stato diffuso un messaggio molto forte e importante da parte dei vescovi, che rappresentano l\u2019istituzione che gode del maggior livello di fiducia tra i cittadini venezuelani. Ora, altra via d\u2019uscita non c\u2019\u00e8: bisogna \u201cobbligare\u201d il Governo ad accettare le elezioni presidenziali, in modo non violento. La via d\u2019uscita dev\u2019essere pacifica.\n\nE come fare per raggiungere questo risultato?\n\nIl Governo dev\u2019essere obbligato dal Paese e dal mondo intero. Prima o poi succeder\u00e0, perch\u00e9 risulta ormai evidente a tutti che in Venezuela non \u00e8 possibile alcun futuro con questo regime. Dei passi in avanti si stanno facendo. Nel mondo sono rimasti con Maduro la Russia, Cuba, il Nicaragua\u2026 Gli stessi cinesi sono pi\u00f9 realisti, pensano soprattutto ai loro interessi. Nel paese il Governo ha contro oltre l\u201980 per cento della popolazione. Si regge solo grazie alle Forze armate con l\u2019aiuto di Cuba. Anche nell\u2019Esercito, tuttavia, c\u2019\u00e8 un malessere molto profondo. Nel frattempo, l\u2019inflazione \u00e8 terribile e continua a crescere, entro il 2020 si prevede che saranno 6 milioni i venezuelani che hanno abbandonato il Paese.\n\nNon c\u2019\u00e8 nessuna possibilit\u00e0 di riattivare l\u2019economia, la ricchezza del Paese si \u00e8 ridotta di oltre la met\u00e0 rispetto al 2013. Il Governo finge unit\u00e0, ma \u00e8 solo di facciata.\n\nLei accennava alla volont\u00e0 del popolo venezuelano. Ma le manifestazioni convocate dall\u2019opposizione hanno visto scendere il numero dei partecipanti, rispetto alle prime, di un anno fa. Come mai?\n\nIo penso che il malessere del popolo stia aumentando, ma qui si rientra nel campo dei costi e dei benefici. Se partecipo alle marce e non ottengo nulla, smetto di andarci. Ma resto convinto che tutto questo possa cambiare in un attimo. Basta che mutino le circostanze e la gente torner\u00e0 in strada. In questo momento, non se ne vede l\u2019utilit\u00e0. Certo, la situazione resta complessa e serve tempo. Ma la conclusione \u00e8 inevitabile.\n\nIn tutto questo il ruolo della Chiesa rester\u00e0 centrale?\n\nS\u00ec, come accennato essa gode di una fiducia diffusa, del 70% della popolazione. Da un lato \u00e8 impegnata nell\u2019aiuto umanitario, con tantissime iniziative, anche se si fa fatica a fare fronte a tutte le necessit\u00e0. Dall\u2019altro c\u2019\u00e8 una denuncia ferma e lucida sulla realt\u00e0 del Paese, come si \u00e8 visto dal recente messaggio diffuso al termine dell\u2019assemblea plenaria, che \u00e8 stato approvato all\u2019unanimit\u00e0. Credo che l\u2019episcopato anche quest\u2019anno manterr\u00e0 ferma la propria posizione, nella richiesta di un cambiamento che deve per\u00f2 avvenire con mezzi pacifici, non violenti.", "keywords": [], "meta_keywords": [""], "tags": [], "authors": [], "publish_date": "Sat Jan 25 00:00:00 2020", "summary": "", "article_html": "", "meta_description": "\u00c8 trascorso circa un anno. Il 23 gennaio 2029 Juan Guaid\u00f3, da poche settimane eletto presidente dell'Assemblea nazionale, veniva proclamato presidente ad interim del Venezuela, considerando nulla la vittoria di Nicol\u00e1s Maduro in occasione delle presidenziali \"farsa\" che si erano svolte poche settimane prima. Nel giro", "meta_lang": "it", "meta_favicon": "https://www.agensir.it/wp-content/uploads/2019/05/cropped-favicon-32x32.png", "meta_data": {"viewport": "width=device-width, initial-scale=1.0,maximum-scale=1.0, user-scalable=no", "description": "\u00c8 trascorso circa un anno. Il 23 gennaio 2029 Juan Guaid\u00f3, da poche settimane eletto presidente dell'Assemblea nazionale, veniva proclamato presidente ad interim del Venezuela, considerando nulla la vittoria di Nicol\u00e1s Maduro in occasione delle presidenziali \"farsa\" che si erano svolte poche settimane prima. Nel giro", "og": {"title": "Il Venezuela a un anno dalla proclamazione di\u00a0Juan Guaid\u00f3. P. Ugalde: \"Obbligare il Governo ad accettare le elezioni presidenziali\" | AgenSIR", "type": "article", "url": "https://www.agensir.it/chiesa/2020/01/25/il-venezuela-a-un-anno-dallauto-proclamazione-di-juan-guaido-p-ugalde-obbligare-il-governo-ad-accettare-le-elezioni-presidenziali/", "image": "https://www.agensir.it/wp-content/uploads/2020/01/venezuela-guaido-755x491.jpg", "site_name": "SIR - Servizio Informazione Religiosa", "description": "\u00c8 trascorso circa un anno. Il 23 gennaio 2029 Juan Guaid\u00f3, da poche settimane eletto presidente dell'Assemblea nazionale, veniva proclamato presidente ad interim del Venezuela, considerando nulla la vittoria di Nicol\u00e1s Maduro in occasione delle presidenziali \"farsa\" che si erano svolte poche settimane prima. Nel giro di qualche ora, Guaid\u00f3 venne riconosciuto da numerosi Paesi, a cominciare dagli Stati Uniti.\u00a0Sembrava l'inizio della spallata. Maduro, in effetti, vacill\u00f2, sull'onda delle pressioni internazionali e della moltitudine che a pi\u00f9 riprese scese in piazza con manifestazioni oceaniche in tutte le principali citt\u00e0 del Paese.\u00a0Ma le cose non sono andate cos\u00ec. L'Esercito non ha abbandonato il presidente chavista. Maduro \u00e8 ancora in sella, il popolo continua a soffrire la fame e sta sempre peggio. L a cifra di coloro che hanno lasciato il Paese \u00e8 arrivata a sfiorare i 5 milioni. E lo stesso Guaido ha rischiato di avvitarsi in un lento processo di logoramento, dal quale si \u00e8 sottratto"}, "fb": {"admins": 100010452188892}, "article": {"published_time": "2020-01-25T15:28:22Z", "modified_time": "2020-01-27T14:07:07Z"}, "twitter": {"card": "summary_large_image", "site": "@agensir", "domain": "AgenSIR", "title": "Il Venezuela a un anno dalla proclamazione di\u00a0Juan Guaid\u00f3. P. Ugalde: \"Obbligare il Governo ad accettare le elezioni presidenziali\" | AgenSIR", "description": "\u00c8 trascorso circa un anno. Il 23 gennaio 2029 Juan Guaid\u00f3, da poche settimane eletto presidente dell'Assemblea nazionale, veniva proclamato presidente ad interim del Venezuela, considerando nulla la vittoria di Nicol\u00e1s Maduro in occasione delle presidenziali \"farsa\" che si erano svolte poche settimane prima. Nel giro di qualche ora, Guaid\u00f3 venne riconosciuto da numerosi Paesi, a cominciare dagli Stati Uniti.\u00a0Sembrava l'inizio della spallata. Maduro, in effetti, vacill\u00f2, sull'onda delle pressioni internazionali e della moltitudine che a pi\u00f9 riprese scese in piazza con manifestazioni oceaniche in tutte le principali citt\u00e0 del Paese.\u00a0Ma le cose non sono andate cos\u00ec. L'Esercito non ha abbandonato il presidente chavista. Maduro \u00e8 ancora in sella, il popolo continua a soffrire la fame e sta sempre peggio. L a cifra di coloro che hanno lasciato il Paese \u00e8 arrivata a sfiorare i 5 milioni. E lo stesso Guaido ha rischiato di avvitarsi in un lento processo di logoramento, dal quale si \u00e8 sottratto", "image": "https://www.agensir.it/wp-content/uploads/2020/01/venezuela-guaido-755x491.jpg"}, "generator": "WordPress 4.9.6", "msapplication-TileImage": "https://www.agensir.it/wp-content/uploads/2019/05/cropped-favicon-270x270.png"}, "canonical_link": "https://www.agensir.it/chiesa/2020/01/25/il-venezuela-a-un-anno-dallauto-proclamazione-di-juan-guaido-p-ugalde-obbligare-il-governo-ad-accettare-le-elezioni-presidenziali/"}