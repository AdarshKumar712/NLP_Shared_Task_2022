{"source_url": "https://web.archive.org", "url": "https://web.archive.org/web/20201226225601id_/https://www.rp.pl/Wybory-prezydenckie-2020/200629274-Dziambor-Trzaskowski-za-wolnoscia-gospodarcza-Bezobjawowo.html", "title": "Dziambor: Trzaskowski za wolno\u015bci\u0105 gospodarcz\u0105? Bezobjawowo", "top_image": "https://www.rp.pl/storyimage/RP/20200629/KRAJ/200629274/AR/0/AR-200629274.jpg?minW=200&minH=200&exactW=1200&exactH=716&lastModified=20200702014120", "meta_img": "https://www.rp.pl/storyimage/RP/20200629/KRAJ/200629274/AR/0/AR-200629274.jpg?minW=200&minH=200&exactW=1200&exactH=716&lastModified=20200702014120", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/web/20201226225601id_/https:/www.rp.pl/Wybory-prezydenckie-2020/ /storyimage/RP/20200629/KRAJ/200629295/AR/0/AR-200629295.jpg&MaxW=370", "https://web.archive.org/public/images/gremi-logo-white.svg", "https://web.archive.org/storyimage/RP/20200630/KRAJ/200639980/TS/0/TS-200639980.jpg&MaxW=370", "https://web.archive.org/public/images/logotypy_rzepy_rp2.svg", "https://web.archive.org/public/images/google_news_icon.png", "https://www.rp.pl/storyimage/RP/20200629/KRAJ/200629274/AR/0/AR-200629274.jpg?minW=200&minH=200&exactW=1200&exactH=716&lastModified=20200702014120", "https://web.archive.org/apps/pbcsi.dll/storyimage/RP/20200629/KRAJ/200629274/AR/0/AR-200629274.jpg?imageversion=Artykul&lastModified=", "https://web.archive.org/apps/Sc.dll/RP/NoJS/NoJS/story/20200629/KRAJ/200629274?nojs=1", "https://web.archive.org/storyimage/RP/20200709/KRAJ/200709398/TS/0/TS-200709398.jpg&MaxW=370", "https://web.archive.org/storyimage/RP/20200629/KRAJ/200629314/TS/0/TS-200629314.jpg&MaxW=370", "https://web.archive.org/public/images/logotyp_RGB_rppl_100lat.svg"], "movies": [], "text": "- To wyb\u00f3r mi\u0119dzy gilotyn\u0105 a kul\u0105 w \u0142eb, to mniej wi\u0119cej tak wygl\u0105da z punktu widzenia Konfederacji w przypadku tych dw\u00f3ch kandydat\u00f3w - powiedzia\u0142 odnosz\u0105c si\u0119 do drugiej tury wybor\u00f3w prezydenckich pose\u0142 Konfederacji Artur Dziambor, cz\u0142onek sztabu wyborczego Krzysztofa Bosaka. W RMF FM polityk zaznaczy\u0142, \u017ce dla sztabu Andrzeja Dudy Konfederacja przesta\u0142a by\u0107 teraz \"ruskimi agentami\", a dla sztabu Rafa\u0142a Trzaskowskiego - \"faszystami\". Pose\u0142 oceni\u0142 te\u017c, \u017ce ani PiS, ani PO nie zrobi\u0142y nic dla os\u00f3b prowadz\u0105cych dzia\u0142alno\u015b\u0107 gospodarcz\u0105.\n\nWed\u0142ug danych z 99,78 proc. obwod\u00f3w, do rozstrzygni\u0119cia wybor\u00f3w prezydenckich potrzebna b\u0119dzie druga tura. W pierwszej najwi\u0119ksze poparcie uzyskali prezydent Andrzej Duda (43,67 proc.) i prezydent Warszawy Rafa\u0142 Trzaskowski (30,34 proc.). Kolejne miejsca zaj\u0119li Szymon Ho\u0142ownia (13,85 proc.) oraz kandydat Konfederacji Krzysztof Bosak (6,75 proc.). \u017baden z pozosta\u0142ych kandydat\u00f3w nie przekroczy\u0142 progu 500 tys. g\u0142os\u00f3w. Pose\u0142 Konfederacji Artur Dziambor zadeklarowa\u0142 w RMF FM, \u017ce - jak zawsze - zag\u0142osuje w drugiej turze. - Zawsze uwa\u017ca\u0142em, \u017ce oddanie niewa\u017cnego g\u0142osu to jest po prostu g\u0142osowanie na zwyci\u0119zc\u0119, w zwi\u0105zku z czym trzeba si\u0119 b\u0119dzie jako\u015b zdecydowa\u0107 - powiedzia\u0142. - Od kilkunastu lat jak chodz\u0119 na drugie tury wybor\u00f3w to za ka\u017cdym razem id\u0119 w\u015bciek\u0142y, zaznaczam krzy\u017cyk w\u015bciek\u0142y i potem si\u0119 w\u015bciekam przez pi\u0119\u0107 lat, \u017ce zaznaczy\u0142em tego albo innego - doda\u0142. Poni\u017cej dalsza cz\u0119\u015b\u0107 artyku\u0142u\n\n\"Wyb\u00f3r mi\u0119dzy gilotyn\u0105 a kul\u0105 w \u0142eb\" Pytany, czy Andrzej Duda lub Rafa\u0142 Trzaskowski dzwonili do Krzysztofa Bosaka z gratulacjami Artur Dziambor odpar\u0142, \u017ce nie. - Gratulacji nie by\u0142o osobistych, ale by\u0142y na przem\u00f3wieniach po og\u0142oszeniu wynik\u00f3w - o\u015bwiadczy\u0142. Pose\u0142 odni\u00f3s\u0142 si\u0119 te\u017c do drugiej tury, m\u00f3wi\u0105c: - To wyb\u00f3r mi\u0119dzy gilotyn\u0105 a kul\u0105 w \u0142eb, bo to mniej wi\u0119cej tak wygl\u0105da z punktu widzenia Konfederacji w przypadku tych dw\u00f3ch kandydat\u00f3w. Wed\u0142ug Dziambora, kt\u00f3ry przypomnia\u0142 sonda\u017ce z ko\u0144ca kampanii przed 10 maja, gdyby Platforma Obywatelska nie dosta\u0142a od prezesa PiS Jaros\u0142awa Kaczy\u0144skiego \"ko\u0142a ratunkowego w postaci mo\u017cliwo\u015bci wymiany kandydata\" - kt\u00f3rym przed Trzaskowskim by\u0142a Ma\u0142gorzata Kidawa-B\u0142o\u0144ska - to Krzysztof Bosak by\u0142by w drugiej turze.\n\n\"Dla sztabu Dudy przestali\u015bmy by\u0107 ruskimi agentami\" Na podstawie wyst\u0105pie\u0144 wyg\u0142oszonych na wieczorach wyborczych przez Dud\u0119 i Trzaskowskiego mo\u017cna oczekiwa\u0107, \u017ce prezydent RP i prezydent Warszawy b\u0119d\u0105 przed 12 lipca starali si\u0119 przyci\u0105gn\u0105\u0107 do siebie wyborc\u00f3w Konfederacji. - Teraz ci kandydaci mog\u0105 zrobi\u0107 wszystko. Dla sztabu Andrzeja Dudy przestali\u015bmy by\u0107 np. ruskimi agentami, a dla sztabu Rafa\u0142a Trzaskowskiego przestali\u015bmy by\u0107 faszystami. Wi\u0119c czekam na te komplementy, one s\u0105 fajne - skomentowa\u0142 Dziambor. Andrzej Duda powiedzia\u0142, \u017ce bardzo niewiele dzieli go z Krzysztofem Bosakiem. - W wielu sprawach my\u015blimy podobnie. Cel jest wsp\u00f3lny. Celem jest silna i bezpieczna Polska, kt\u00f3ra ma swoj\u0105 godno\u015b\u0107 - stwierdzi\u0142. Pytany o t\u0119 wypowied\u017a cz\u0142onek sztabu kandydata Konfederacji odpar\u0142: - Ka\u017cdy polityk podpisze si\u0119 pod s\u0142owami \"moim celem jest silna, bezpieczna Polska, kt\u00f3ra ma swoj\u0105 godno\u015b\u0107\". - Takich ruch\u00f3w b\u0119dzie wi\u0119cej i taki wypowiedzi b\u0119dzie du\u017co - doda\u0142.", "keywords": [], "meta_keywords": [""], "tags": [], "authors": ["Fotorzepa", "Jakub Czermi\u0144ski"], "publish_date": null, "summary": "", "article_html": "", "meta_description": "- To wyb\u00f3r mi\u0119dzy gilotyn\u0105 a kul\u0105 w \u0142eb, to mniej wi\u0119cej tak wygl\u0105da z punktu widzenia Konfederacji w przypadku tych dw\u00f3ch kandydat\u00f3w - powiedzia\u0142 odnosz\u0105c si\u0119 do drugiej tury wybor\u00f3w prezydenckich pose\u0142 Konfederacji Artur Dziambor, cz\u0142onek sztabu wyborczego Krzysztofa Bosaka. W RMF FM polityk zaznaczy\u0142, \u017ce dla sztabu Andrzeja Dudy Konfederacja przesta\u0142a by\u0107 teraz \"ruskimi agentami\", a dla sztabu Rafa\u0142a Trzaskowskiego - \"faszystami\". Pose\u0142 oceni\u0142 te\u017c, \u017ce ani PiS, ani PO nie zrobi\u0142y nic dla os\u00f3b prowadz\u0105cych dzia\u0142alno\u015b\u0107 gospodarcz\u0105.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200629/KRAJ/200629274/AR/0/AR-200629274.jpg?minW=80&minH=150&exactW=80&exactH=150&exactFit=crop&lastModified=20200702014120", "robots": "max-image-preview:large", "news_keywords": "Polityka,\r\nPrezydent,\r\nWybory,\r\nKraj,\r\nAndrzej Duda,\r\nJanusz Korwin-Mikke,\r\nKrzysztof Bosak,\r\nRobert Biedro\u0144,\r\nW\u0142adys\u0142aw Kosiniak-Kamysz,\r\nKonfederacja,\r\n_microsoft news Feed,\r\n_tablet_app_news_feed,\r\nRobert Winnicki,\r\nRafa\u0142 Trzaskowski,\r\nJakub Kulesza,\r\nWybory prezydenckie 2020,\r\nKonrad Berkowicz,\r\nArtur Dziambor,\r\nS\u0142awomir Mentzen,\r\nSzymon Ho\u0142ownia,\r\nGrzegorz Braun", "og": {"image": {"identifier": "https://www.rp.pl/storyimage/RP/20200629/KRAJ/200629274/AR/0/AR-200629274.jpg?minW=200&minH=200&exactW=1200&exactH=716&lastModified=20200702014120", "width": 1200, "height": 716}, "title": "Dziambor: Trzaskowski za wolno\u015bci\u0105 gospodarcz\u0105? Bezobjawowo", "type": "article", "description": "- To wyb\u00f3r mi\u0119dzy gilotyn\u0105 a kul\u0105 w \u0142eb, to mniej wi\u0119cej tak wygl\u0105da z punktu widzenia Konfederacji w przypadku tych dw\u00f3ch kandydat\u00f3w - powiedzia\u0142 odnosz\u0105c si\u0119 do drugiej tury wybor\u00f3w prezydenckich pose\u0142 Konfederacji Artur Dziambor, cz\u0142onek sztabu wyborczego Krzysztofa Bosaka. W RMF FM polityk zaznaczy\u0142, \u017ce dla sztabu Andrzeja Dudy Konfederacja przesta\u0142a by\u0107 teraz \"ruskimi agentami\", a dla sztabu Rafa\u0142a Trzaskowskiego - \"faszystami\". Pose\u0142 oceni\u0142 te\u017c, \u017ce ani PiS, ani PO nie zrobi\u0142y nic dla os\u00f3b prowadz\u0105cych dzia\u0142alno\u015b\u0107 gospodarcz\u0105.", "url": "https://www.rp.pl/Wybory-prezydenckie-2020/200629274-Dziambor-Trzaskowski-za-wolnoscia-gospodarcza-Bezobjawowo.html"}, "description": "- To wyb\u00f3r mi\u0119dzy gilotyn\u0105 a kul\u0105 w \u0142eb, to mniej wi\u0119cej tak wygl\u0105da z punktu widzenia Konfederacji w przypadku tych dw\u00f3ch kandydat\u00f3w - powiedzia\u0142 odnosz\u0105c si\u0119 do drugiej tury wybor\u00f3w prezydenckich pose\u0142 Konfederacji Artur Dziambor, cz\u0142onek sztabu wyborczego Krzysztofa Bosaka. W RMF FM polityk zaznaczy\u0142, \u017ce dla sztabu Andrzeja Dudy Konfederacja przesta\u0142a by\u0107 teraz \"ruskimi agentami\", a dla sztabu Rafa\u0142a Trzaskowskiego - \"faszystami\". Pose\u0142 oceni\u0142 te\u017c, \u017ce ani PiS, ani PO nie zrobi\u0142y nic dla os\u00f3b prowadz\u0105cych dzia\u0142alno\u015b\u0107 gospodarcz\u0105.", "GOOGLEBOT": "NOARCHIVE"}, "canonical_link": "https://www.rp.pl/Wybory-prezydenckie-2020/200629274-Dziambor-Trzaskowski-za-wolnoscia-gospodarcza-Bezobjawowo.html"}