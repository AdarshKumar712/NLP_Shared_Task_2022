{"source_url": "https://web.archive.org", "url": "https://web.archive.org/web/20210308121445id_/https://www.firstonline.info/boeing-ucraino-liran-ammette-abbattuto-per-nostro-errore/", "title": "Boeing ucraino, l\u2019Iran ammette: \u201cAbbattuto per nostro errore\u201d", "top_image": "https://www.firstonline.info/wp-content/uploads/2020/01/rouhani.jpg", "meta_img": "https://www.firstonline.info/wp-content/uploads/2020/01/rouhani.jpg", "images": ["https://www.firstonline.info/wp-content/uploads/2021/02/Imagoeconomica_812081-480x270.png", "https://www.firstonline.info/wp-content/uploads/2021/03/Sahara-Occidentale-480x270.png", "https://www.firstonline.info/wp-content/uploads/2019/10/school-3765919_1920-480x270.jpg", "https://www.firstonline.info/wp-content/uploads/2021/02/Imagoeconomica_1343337-480x270.jpg", "https://www.firstonline.info/wp-content/uploads/2021/02/Imagoeconomica_1469022-480x270.png", "https://www.firstonline.info/wp-content/uploads/2020/03/AdnKronos300.png", "https://www.firstonline.info/wp-content/uploads/2021/01/Imagoeconomica_1291714-480x270.jpg", "https://www.firstonline.info/wp-content/uploads/2020/11/lockdown-480x270.png", "https://www.firstonline.info/wp-content/uploads/2020/11/donne-150x150.png", "https://www.firstonline.info/wp-content/uploads/2020/08/airbus-150x150.jpg", "https://www.firstonline.info/wp-content/uploads/2021/02/internazionale_corpo-4-150x150.jpg", "https://www.firstonline.info/wp-content/uploads/2020/12/Donna-150x150.png", "https://www.firstonline.info/wp-content/uploads/2021/03/birgith-roosipuu-8nnCW9ezmoU-unsplash-150x150.png", "https://www.firstonline.info/wp-content/uploads/2021/03/Sport-Estremi-480x270.jpg", "https://www.firstonline.info/wp-content/uploads/2020/04/audience-1867754_1920-480x270.jpg", "https://www.firstonline.info/wp-content/uploads/2020/07/Alitalia-150x150.png", "https://www.firstonline.info/wp-content/uploads/2021/01/Giuseppe-Gola-480x270.jpg", "https://www.firstonline.info/wp-content/uploads/2019/05/Imagoeconomica_1122279-150x150.jpg", "https://www.firstonline.info/wp-content/uploads/2019/03/Logo-Testata-FIRSTonline-300px.png", "https://www.firstonline.info/wp-content/uploads/2020/05/bras-480x270.jpg", "https://www.firstonline.info/wp-content/uploads/2021/03/Appunti-Windows-1-480x270.jpg", "https://www.firstonline.info/wp-content/uploads/2017/11/borghini-300x300.png", "https://www.firstonline.info/wp-content/uploads/2021/03/Imagoeconomica_1533114-150x150.png", "https://www.firstonline.info/wp-content/uploads/2021/01/Giovanni-Bossi-480x270.jpg", "https://www.firstonline.info/wp-content/uploads/2021/02/100-Dollari-150x150.jpg", "https://www.firstonline.info/wp-content/uploads/2020/09/duva-300x300.jpg", "https://www.firstonline.info/wp-content/uploads/2018/10/Borsa-150x150.jpg", "https://www.firstonline.info/wp-content/uploads/2018/03/cropped-Franco-Locatelli-Nuova-Foto-1-300x300.jpg", "https://www.firstonline.info/wp-content/uploads/2019/11/300x100-din-ITA-1.gif", "https://www.firstonline.info/wp-content/uploads/2020/01/rouhani.jpg", "https://www.firstonline.info/wp-content/uploads/2020/01/rouhani-480x270.jpg", "https://www.firstonline.info/wp-content/uploads/2020/10/entrepreneur-593378_1920-150x150.png", "https://www.firstonline.info/wp-content/uploads/2021/03/pezzella-foto-2-150x150.jpg", "https://firstonline.info/wp-content/uploads/2017/11/Targa-FIRST.jpg", "https://www.firstonline.info/wp-content/uploads/2020/11/lockdown-150x150.png"], "movies": [], "text": "Il presidente iraniano Rohani ammette: \u201cE\u2019 stato un nostro imperdonabile errore: i responsabili saranno presto processati\u201d \u2013 Intanto Trump dispone nuove sanzioni contro Teheran.\n\nL\u2019aereo ucraino precipitato poco dopo il decollo da Teheran \u00e8 stato abbattuto per errore. A riconoscerlo, alla fine, \u00e8 stato lo stesso Iran: sono stati i loro missili ad abbattere l\u2019aereo ucraino. \u201cLa Repubblica islamica dell\u2019Iran si rammarica profondamente per questo errore disastroso e le indagini proseguiranno per identificare e perseguire gli autori di questa grande tragedia e questo sbaglio imperdonabile\u201d, afferma il presidente iraniano Hassan Rohani con un post sul suo account Twitter.\n\n\u201cColoro che sono coinvolti nello schianto dell\u2019aereo ucraino saranno presto processati\u201d, assicura Rohani. Esprimendo rammarico e condoglianze a nome della Repubblica islamica, il presidente dell\u2019Iran ha sottolineato che sono state prese misure legali contro \u201ccoloro che hanno commesso l\u2019errore\u201d e la gente sar\u00e0 informata dei risultati. Rohani ha infine auspicato la rimozione delle debolezze del sistema di difesa del Paese. Tutto questo impegno per\u00f2 non baster\u00e0 ad evitare le conseguenze di un atto del genere.\n\nContro l\u2019Iran si era infatti puntato un j\u2019accuse internazionale, con il primo ministro canadese Justin Trudeau che gioved\u00ec in serata aveva affermato di essere in possesso di prove che dimostravano che l\u2019aereo potrebbe essere stato colpito in maniera \u201cnon intenzionale\u201d da un missile iraniano. Mike Pompeo, parlando alla Casa Bianca, aveva affermato \u201ccrediamo sia probabile che l\u2019aereo sia stato abbattuto da un missile iraniano\u201d, aggiungendo che, quando arriveranno le prove definitive, \u201cnoi e il mondo adotteremo la risposta adeguata\u201d.\n\nGli Usa, prima ancora di ricevere la conferma da parte di Teheran, avevano gi\u00e0 preso duri provvedimenti, inasprendo le sanzioni contro l\u2019Iran. Le misure colpiscono vari settori, tra cui il manifatturiero, il tessile il minerario (acciaio e alluminio in particolare), nonch\u00e9 otto dirigenti ritenuti coinvolti nell\u2019attacco. Donald Trump nell\u2019ordine esecutivo che autorizza le sanzioni accusa l\u2019Iran di essere \u201cil principale sponsor del terrorismo nel mondo\u201d.\n\n\u201cIo, Donald Trump, presidente degli Stati Uniti, constato che l\u2019Iran continua ad essere il principale sponsor del terrorismo del mondo e che l\u2019Iran ha minacciato strutture militari e civili americani attraverso l\u2019uso della forza militare e il sostegno di milizie sostenute dall\u2019Iran\u201d, si legge nell\u2019ordine esecutivo, nel quale si sottolinea che la politica degli Stati Uniti rimane quella di impedire all\u2019Iran di dotarsi di armi nucleari. Per questo, nota Trump, Washington vuole impedire al governo iraniano di guadagnare risorse economiche per finanziare \u201cil suo programma nucleare, lo sviluppo di missili, il terrorismo, le reti terroriste per procura e la sua maligna influenza regionale\u201d.", "keywords": [], "meta_keywords": [""], "tags": ["Usa", "Iran", "Mondo", "Boeing"], "authors": ["Franco Locatelli", "Antonio Duva", "Gianfranco Borghini"], "publish_date": "Sat Jan 11 07:47:50 2020", "summary": "", "article_html": "", "meta_description": "Il presidente iraniano Rohani ammette: \"E' stato un nostro imperdonabile errore: i responsabili saranno presto processati\" - Intanto Trump dispone nuove sanzioni contro Teheran.", "meta_lang": "it", "meta_favicon": "https://www.firstonline.info/wp-content/uploads/2019/03/favicon.png", "meta_data": {"viewport": "width=device-width, initial-scale=1", "description": "Il presidente iraniano Rohani ammette: \"E' stato un nostro imperdonabile errore: i responsabili saranno presto processati\" - Intanto Trump dispone nuove sanzioni contro Teheran.", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Boeing ucraino, l'Iran ammette: \"Abbattuto per nostro errore\" - FIRSTonline", "description": "Il presidente iraniano Rohani ammette: \"E' stato un nostro imperdonabile errore: i responsabili saranno presto processati\" - Intanto Trump dispone nuove sanzioni contro Teheran.", "url": "https://www.firstonline.info/boeing-ucraino-liran-ammette-abbattuto-per-nostro-errore/", "site_name": "FIRSTonline", "image": {"identifier": "https://www.firstonline.info/wp-content/uploads/2020/01/rouhani.jpg", "width": 1200, "height": 675}}, "article": {"publisher": "https://www.facebook.com/FIRSTonlineSocial/", "author": "https://www.facebook.com/FIRSTonlineSocial/", "published_time": "2020-01-11T07:47:50+00:00", "modified_time": "2020-01-12T05:36:36+00:00"}, "twitter": {"card": "summary_large_image", "creator": "@https://twitter.com/firstonlinetwit", "site": "@FIRSTonlineTwit", "label1": "Scritto da", "data1": "FIRSTonline", "label2": "Tempo di lettura stimato", "data2": "2 minuti"}, "google-site-verification": "SwZEJN91qG7PCe3hCoUKuJfLTg6SBlcilkShrZo4c4A", "theme-color": "#23bdff", "referrer": "no-referrer-when-downgrade"}, "canonical_link": "https://www.firstonline.info/boeing-ucraino-liran-ammette-abbattuto-per-nostro-errore/"}