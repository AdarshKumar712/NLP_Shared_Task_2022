{"source_url": "https://web.archive.org", "url": "https://web.archive.org/web/20201201212510id_/https://euroislam.pl/grecja-antyimigranckie-zamieszki-na-wyspach/", "title": "Grecja: antyimigranckie zamieszki na wyspach", "top_image": "https://testowa-14e5f.kxcdn.com/wp-content/uploads/2020/02/30200055522_235ec98925_c-1.jpg", "meta_img": "https://testowa-14e5f.kxcdn.com/wp-content/uploads/2020/02/30200055522_235ec98925_c-1.jpg", "images": ["https://testowa-14e5f.kxcdn.com/wp-content/themes/euroislam/dist/img/logo-euroislam.png", "https://testowa-14e5f.kxcdn.com/wp-content/themes/euroislam/dist/img/logo-euroislam-mono.png", "https://testowa-14e5f.kxcdn.com/wp-content/themes/euroislam/img/twitter.svg", "https://testowa-14e5f.kxcdn.com/wp-content/uploads/2020/11/Priti-Patel-1568x998.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://testowa-14e5f.kxcdn.com/wp-content/themes/euroislam/img/linkedin.svg", "https://testowa-14e5f.kxcdn.com/wp-content/uploads/2020/11/32172274010_9fc08cc199_c.jpg", "https://testowa-14e5f.kxcdn.com/wp-content/themes/euroislam/img/google-plus.svg", "https://testowa-14e5f.kxcdn.com/wp-content/uploads/2020/12/barakah.jpg", "https://testowa-14e5f.kxcdn.com/wp-content/themes/euroislam/img/facebook.svg", "https://testowa-14e5f.kxcdn.com/wp-content/uploads/2020/02/30200055522_235ec98925_c-1.jpg", "https://secure.gravatar.com/avatar/406a808624e2b9939f2d2c0837bf307c?s=96&d=mm&r=g"], "movies": [], "text": "Jeszcze zanim prezydent Turcji zagrozi\u0142 otwarciem granicy, a tureckie media poinformowa\u0142y, \u017ce Ankara nie ma zamiaru przestrzega\u0107 porozumienia z Uni\u0105 Europejsk\u0105, w Grecji star\u0142y si\u0119 ze sob\u0105 si\u0142y policji i przeciwnicy budowy oboz\u00f3w dla imigrant\u00f3w.\n\nMieszka\u0144cy greckich wysp Morza Egejskiego protestuj\u0105 od poniedzia\u0142ku przeciwko budowie o\u015brodk\u00f3w dla imigrant\u00f3w.\n\nNa Lesbos i Chios setki mieszka\u0144c\u00f3w wzi\u0119\u0142y udzia\u0142 w protestach przeciwko budowie takich o\u015brodk\u00f3w. Na wyspie Chios rozw\u015bcieczony t\u0142um wtargn\u0105\u0142 do pokoj\u00f3w hotelowych, w kt\u00f3rych przebywali policjanci. Pobito funkcjonariuszy, a ich prywatne rzeczy wyrzucono przez okno. Uda\u0142o si\u0119 aresztowa\u0107 jednego napastnika.\n\nNajbardziej dramatyczne sceny rozegra\u0142y si\u0119 na Lesbos, gdzie demonstranci zaatakowali policjant\u00f3w, a tak\u017ce oblegali koszary wojskowe, w kt\u00f3rych przebywali \u017co\u0142nierze maj\u0105cy t\u0142umi\u0107 protesty.\n\nW\u0142adze lokalne og\u0142osi\u0142y 24-godzinny strajk i zorganizowa\u0142y du\u017ce wiece protestacyjne, kt\u00f3re przerodzi\u0142y si\u0119 w starcia z policj\u0105. W stron\u0119 funkcjonariuszy polecia\u0142y kamienie i koktajle Mo\u0142otowa. Mundurowi odpowiedzieli gazem \u0142zawi\u0105cym i granatami og\u0142uszaj\u0105cymi. W \u015brod\u0119 w starciach na Lesbos rannych zosta\u0142o 43 policjant\u00f3w \u2013 informuj\u0105 \u017ar\u00f3d\u0142a rz\u0105dowe. Lokalna prasa pisze za\u015b o ponad 60 rannych. \u2013 Jeste\u015bmy w stanie wojny \u2013 powiedzia\u0142 agencji AFP miejscowy ksi\u0105dz. \u2013 Policja ma bro\u0144, my mamy serce i dusz\u0119 \u2013 doda\u0142.\n\nW odpowiedzi na protesty w\u0142adze wycofa\u0142y cz\u0119\u015b\u0107 oddzia\u0142\u00f3w z wysp. Jednocze\u015bnie rz\u0105d w Atenach podkre\u015bli\u0142, \u017ce nie ma zamiaru odst\u0105pi\u0107 od plan\u00f3w budowy o\u015brodk\u00f3w. Swoj\u0105 decyzj\u0119 motywuje kwestiami bezpiecze\u0144stwa (nowe obozy maj\u0105 by\u0107 lepiej pilnowane) oraz wzgl\u0119dami humanitarnymi (obecne o\u015brodki ze spe\u0142niaj\u0105 standard\u00f3w higienicznych i s\u0105 skrajnie przeludnione). Rzecznik greckiego gabinetu podkre\u015bli\u0142 r\u00f3wnie\u017c, \u017ce policja \u201ezachowa\u0142a daleko id\u0105c\u0105 pow\u015bci\u0105gliwo\u015b\u0107\u201d w czasie demonstracji. Nie uspokoi\u0142o to jednak nastroj\u00f3w.\n\nW czwartek na wiecu, kt\u00f3ry odby\u0142 si\u0119 na Placu Safony w Mitylenie na Lesbos, jeden z lider\u00f3w protestu m\u00f3wi\u0142: \u201eCieszymy si\u0119 z buntu, determinacji, heroizmu i odwagi tysi\u0119cy wyspiarzy, kt\u00f3rzy wyst\u0105pili przeciwko inwazji i represjom, odnosz\u0105c pierwsze zwyci\u0119stwo. G\u0142os mieszka\u0144c\u00f3w wysp zosta\u0142 us\u0142yszany g\u0142o\u015bno i dobitnie: \u017cadnych o\u015brodk\u00f3w na wyspach, ani zamkni\u0119tych, ani otwartych\u201d.\n\nZ kolei szef regionalnej administracji Costas Moutzouris pot\u0119pi\u0142 rz\u0105d za t\u0142umienie protest\u00f3w przemoc\u0105, zaapelowa\u0142 r\u00f3wnie\u017c o uspokojenie nastroj\u00f3w na wyspach. \u201eMieszka\u0144cy Lesbos i Chios s\u0142u\u017cyli przez pi\u0119\u0107 lat jako falochron przeciwko imigracji. Rz\u0105d powinien by\u0107 bardziej wra\u017cliwy, a reszta Grecji winna wykaza\u0107 wi\u0119cej zrozumienia\u201d \u2013 doda\u0142.\n\nMasowe niezadowolenie mieszka\u0144c\u00f3w wysp Morza Egejskiego jest obecnie najwa\u017cniejszym wyzwaniem, przed jakim stoi rz\u0105d Kyriakosa Micotakisa. Zwr\u00f3ci\u0142 si\u0119 on do imigrant\u00f3w z apelem: \u201eNie przyje\u017cd\u017cajcie. Pieni\u0105dze, kt\u00f3re p\u0142acicie przemytnikom nie zaprowadz\u0105 was do Grecji kontynentalnej i ostatecznie do Europy. Wasza podr\u00f3\u017c zako\u0144czy si\u0119 na greckich wyspach, a to pocz\u0105tek drogi powrotnej\u201d. Mieszka\u0144cy wysp nie wierz\u0105 jednak, \u017ce dzia\u0142ania rz\u0105du w Atenach pomog\u0105 rozwi\u0105za\u0107 problem, nie ufaj\u0105 tak\u017ce w zapewnienia o powtrzymaniu migracji i deportowaniu tych, kt\u00f3rym azyl nie przys\u0142uguje.\n\nGreckie wyspy Morza Egejskiego s\u0105 g\u0142\u00f3wn\u0105 bram\u0105 dla migrant\u00f3w, chc\u0105cych przedosta\u0107 si\u0119 do Europy. W\u0142adze zmagaj\u0105 si\u0119 z ogromnym ci\u0119\u017carem organizacji miejsc pobytu dla przybysz\u00f3w. System udzielania ochrony mi\u0119dzynarodowej nie dzia\u0142a, co powoduje du\u017ce op\u00f3\u017anienia w rozpatrywaniu wniosk\u00f3w o azyl. Mimo obowi\u0105zuj\u0105cej umowy mi\u0119dzy Uni\u0105 Europejsk\u0105 a Turcj\u0105 z 2016 r. niewiele os\u00f3b, kt\u00f3rych wnioski o azyl odrzucono, udaje si\u0119 zawr\u00f3ci\u0107.\n\n\u201eW obozach na wyspach Lesbos, Samos, Chios, Leros i Kos przebywa ponad 38 tys. imigrant\u00f3w, cho\u0107 oficjalnie o\u015brodki te mog\u0105 pomie\u015bci\u0107 nieco ponad 6 tysi\u0119cy.\u201d \u2013 informuje \u201eRzeczpospolita\u201d.\n\nNajnowsze dane m\u00f3wi\u0105, \u017ce na samym Lesbos przebywa 21 tysi\u0119cy imigrant\u00f3w, co stanowi blisko 25 procent ca\u0142ej populacji wyspy, kt\u00f3ra liczy 85 tysi\u0119cy os\u00f3b.\n\nWed\u0142ug statystyk ONZ prawie 60 tysi\u0119cy migrant\u00f3w i uchod\u017ac\u00f3w przyby\u0142o na greckie wyspy w 2019 roku, czyli blisko dwa razy wi\u0119cej ni\u017c 2018 roku.\n\nImigracyjny szanta\u017c Ankary i zapowiedzi wpuszczenia do Europy kilku milion\u00f3w Syryjczyk\u00f3w zapewne doprowadz\u0105 o podgrzania nastroj\u00f3w i mo\u017ce to doprowadzi\u0107 do kolejnego kryzysu.\n\nPiotr \u015alusarczyk\n\n\u0179r\u00f3d\u0142a: www.france24.com; fakty.tvn24.pl; www.902.gr; www.rp.pl", "keywords": [], "meta_keywords": [""], "tags": [], "authors": ["Inne Artyku\u0142y Autora"], "publish_date": "Fri Feb 28 12:33:29 2020", "summary": "", "article_html": "", "meta_description": "", "meta_lang": "pl", "meta_favicon": "https://testowa-14e5f.kxcdn.com/wp-content/uploads/2020/06/cropped-cropped-Ikona-ei-180x180-1-32x32.png", "meta_data": {"viewport": "width=device-width, initial-scale=1", "robots": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Grecja: antyimigranckie zamieszki na wyspach - Euroislam", "description": "Jeszcze zanim prezydent Turcji zagrozi\u0142 otwarciem granicy, a tureckie media poinformowa\u0142y, \u017ce Ankara nie ma zamiaru przestrzega\u0107 porozumienia z Uni\u0105 Europejsk\u0105, w Grecji star\u0142y si\u0119 ze sob\u0105 si\u0142y policji i przeciwnicy budowy oboz\u00f3w dla imigrant\u00f3w.", "url": "https://euroislam.pl/grecja-antyimigranckie-zamieszki-na-wyspach/", "site_name": "Euroislam", "image": {"identifier": "https://testowa-14e5f.kxcdn.com/wp-content/uploads/2020/02/30200055522_235ec98925_c-1.jpg", "width": 799, "height": 533}}, "article": {"published_time": "2020-02-28T12:33:29+00:00"}, "twitter": {"card": "summary_large_image", "label1": "Written by", "data1": "gregku", "label2": "Est. reading time", "data2": "3 minuty"}, "generator": "WordPress 5.5.3", "msapplication-TileImage": "https://testowa-14e5f.kxcdn.com/wp-content/uploads/2020/06/cropped-cropped-Ikona-ei-180x180-1-270x270.png"}, "canonical_link": "https://euroislam.pl/grecja-antyimigranckie-zamieszki-na-wyspach/"}