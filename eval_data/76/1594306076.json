{"source_url": "https://web.archive.org", "url": "https://web.archive.org/web/20200516025355id_/https://www.haberler.com/belediye-belgeli-isletmelere-covid-19-13180270-haberi/", "title": "Belediye belgeli i\u015fletmelere cov\u0131d-19 akreditasyonu geliyor", "top_image": "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg", "meta_img": "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.facebook.com/tr?id=287433439304759&ev=PageView&noscript=1"], "movies": [], "text": "Belediye belgeli i\u015fletmelere cov\u0131d-19 akreditasyonu geliyor Bodrum Belediye Ba\u015fkan\u0131 Ahmet Aras, may\u0131s ay\u0131 sonunda ba\u015flamas\u0131 beklenen i\u00e7 turizm hareketlili\u011fi \u00f6ncesinde, Bodrum'daki Belediye belgeli t\u00fcm tesis ve i\u015fletmeler i\u00e7in \"G\u00fcvenli Alan\" akreditasyon program\u0131 ba\u015flat\u0131yor.\n\nBodrum Belediye Ba\u015fkan\u0131 Ahmet Aras, may\u0131s ay\u0131 sonunda ba\u015flamas\u0131 beklenen i\u00e7 turizm hareketlili\u011fi \u00f6ncesinde, Bodrum'daki Belediye belgeli t\u00fcm tesis ve i\u015fletmeler i\u00e7in \"G\u00fcvenli Alan\" akreditasyon program\u0131 ba\u015flat\u0131yor. Buna g\u00f6re; Belediye taraf\u0131ndan belirlenen hijyen kriterlerine uygun d\u00fczenlemeleri yapan i\u015fyerlerine, \"Korona Akreditasyonu\" verilecek.\n\nBodrum'da normalle\u015fme s\u00fcrecini ad\u0131m ad\u0131m ba\u015flatacaklar\u0131n\u0131 belirten Belediye Ba\u015fkan\u0131 Ahmet Aras, ilk etapta a\u00e7\u0131lmas\u0131 d\u00fc\u015f\u00fcn\u00fclen i\u015fyerleri i\u00e7in gerekli tedbirleri alacaklar\u0131n\u0131 kaydetti. Ya\u015fanan kriz sonras\u0131 her sekt\u00f6rde al\u0131\u015fveri\u015f al\u0131\u015fkanl\u0131klar\u0131n\u0131n de\u011fi\u015fece\u011fine dikkat \u00e7eken Ba\u015fkan Aras, \"Bu de\u011fi\u015fim d\u00f6neminde \u00f6nceli\u011fimiz halk sa\u011fl\u0131\u011f\u0131n\u0131 korumak olacak. Bunun i\u00e7in de i\u015fyerlerinin belirlenen hijyen standartlar\u0131na uymas\u0131 b\u00fcy\u00fck \u00f6nem ta\u015f\u0131yor. Bakanl\u0131k, turizm tesisleri i\u00e7in sertifikasyon sistemini hayata ge\u00e7irirken, biz de Belediye olarak ruhsat verdi\u011fimiz t\u00fcm i\u015fletmelere y\u00f6nelik bir denetim mekanizmas\u0131 uygulayaca\u011f\u0131z. Bu sistemle, a\u00e7\u0131lacak her i\u015fletmenin temizlik ve hijyen protokollerine uydu\u011fundan emin olaca\u011f\u0131z\" dedi.\n\nG\u00fcvenli ve sa\u011fl\u0131kl\u0131 turizm i\u00e7in haz\u0131rlanacak akreditasyon belgesinin kriterlerinin birka\u00e7 g\u00fcn i\u00e7inde duyurulaca\u011f\u0131n\u0131 belirten Ba\u015fkan Aras, a\u00e7\u0131klamas\u0131n\u0131 \u015f\u00f6yle s\u00fcrd\u00fcrd\u00fc: \"Bu belge i\u00e7in bir tak\u0131m \u015fartlar\u0131n yerine getirilmesi gerekecek. \u00d6rne\u011fin, mutfak ve servis alanlar\u0131n\u0131n hijyeni, m\u00fc\u015fterilerin hijyen malzemelerine eri\u015fimi ve personelin d\u00fczenli sa\u011fl\u0131k kontrol\u00fcn\u00fcn sa\u011flanmas\u0131, ortak alanlar\u0131n sosyal mesafeye uygun d\u00fczenlenmesi, her i\u015fyerinde standartlara uygun malzeme kullan\u0131lmas\u0131 gibi hususlarda kriterler belirlenecek. Hi\u00e7bir i\u015fyerinde kalabal\u0131klar\u0131n olu\u015fmas\u0131na yol a\u00e7acak uygulamalara izin verilmeyecek. Bu kriterlere uygun olan i\u015fletmelere akreditasyon belgesi verilecek ve bu i\u015fyerleri ekiplerimiz taraf\u0131ndan d\u00fczenli olarak denetime tabi tutulacak.\"\n\nMay\u0131s sonunda yerli turizm hareketlili\u011finin yava\u015f yava\u015f ba\u015flayaca\u011f\u0131n\u0131 s\u00f6yleyen Aras, \"Gelen misafirlerimizin kendilerini evlerindeki kadar g\u00fcvende hissetmesi i\u00e7in \u00e7aba sarf edece\u011fiz. Bir taraftan halk sa\u011fl\u0131\u011f\u0131n\u0131 korurken, di\u011fer taraftan esnaf\u0131m\u0131z\u0131n faaliyetini s\u00fcrd\u00fcrmesine yard\u0131mc\u0131 olaca\u011f\u0131z. Tedbiri asla elden b\u0131rakmayaca\u011f\u0131z.\" diye konu\u015ftu. - MU\u011eLA\n\nKaynak: \u0130HA", "keywords": [], "meta_keywords": ["Ahmet Aras", "Bodrum", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Bodrum Belediye Ba\u015fkan\u0131 Ahmet Aras, may\u0131s ay\u0131 sonunda ba\u015flamas\u0131 beklenen i\u00e7 turizm hareketlili\u011fi \u00f6ncesinde, Bodrum'daki Belediye belgeli t\u00fcm tesis ve i\u015fletmeler i\u00e7in 'G\u00fcvenli Alan' akreditasyon program\u0131 ba\u015flat\u0131yor.", "meta_lang": "tr", "meta_favicon": "/touch-icon-iphone.png", "meta_data": {"description": "Bodrum Belediye Ba\u015fkan\u0131 Ahmet Aras, may\u0131s ay\u0131 sonunda ba\u015flamas\u0131 beklenen i\u00e7 turizm hareketlili\u011fi \u00f6ncesinde, Bodrum'daki Belediye belgeli t\u00fcm tesis ve i\u015fletmeler i\u00e7in 'G\u00fcvenli Alan' akreditasyon program\u0131 ba\u015flat\u0131yor.", "keywords": "Ahmet Aras, Bodrum, G\u00fcncel, Haber", "image": "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg", "medium": "news", "dateCreated": "2020-05-01T17:22:34+03:00", "dateUpdated": "2020-05-01T17:22:39+03:00", "msapplication-starturl": "https://www.haberler.com", "article": {"id": 13180270, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Ahmet Aras, Bodrum, G\u00fcncel"}, "og": {"url": "https://www.haberler.com/belediye-belgeli-isletmelere-covid-19-13180270-haberi/", "site_name": "Haberler.com", "locale": "tr_TR", "type": "article", "title": "Belediye belgeli i\u015fletmelere cov\u0131d-19 akreditasyonu geliyor", "description": "Bodrum Belediye Ba\u015fkan\u0131 Ahmet Aras, may\u0131s ay\u0131 sonunda ba\u015flamas\u0131 beklenen i\u00e7 turizm hareketlili\u011fi \u00f6ncesinde, Bodrum'daki Belediye belgeli t\u00fcm tesis ve i\u015fletmeler i\u00e7in 'G\u00fcvenli Alan' akreditasyon program\u0131 ba\u015flat\u0131yor.", "image": {"identifier": "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg", "secure_url": "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg", "width": 1200, "height": 800}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/belediye-belgeli-isletmelere-covid-19-13180270-haberi/", "card": "summary_large_image", "site": "Haberler", "title": "Belediye belgeli i\u015fletmelere cov\u0131d-19 akreditasyonu geliyor", "description": "Bodrum Belediye Ba\u015fkan\u0131 Ahmet Aras, may\u0131s ay\u0131 sonunda ba\u015flamas\u0131 beklenen i\u00e7 turizm hareketlili\u011fi \u00f6ncesinde, Bodrum'daki Belediye belgeli t\u00fcm tesis ve i\u015fletmeler i\u00e7in 'G\u00fcvenli Alan' akreditasyon program\u0131 ba\u015flat\u0131yor.", "image": "https://foto.haberler.com/haber/2020/05/01/belediye-belgeli-isletmelere-covid-19-13180270_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/belediye-belgeli-isletmelere-covid-19-13180270-haberi/"}