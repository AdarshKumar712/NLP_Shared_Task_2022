{"source_url": "https://web.archive.org", "url": "https://web.archive.org/web/20200424054301id_/https://wmeritum.pl/koronawirus-sondazu-wybory/308018/", "title": "Koronawirus wp\u0142ynie na wybory w Polsce? Jest najnowszy sonda\u017c", "top_image": "https://wmeritum.pl/wp-content/uploads/2020/02/wyniki-sonda\u017cu.jpg", "meta_img": "https://wmeritum.pl/wp-content/uploads/2020/02/wyniki-sonda\u017cu.jpg", "images": ["https://secure.gravatar.com/avatar/fd9c227c958f18cb456450d5471cc07b?s=80&d=mm&r=g", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://wmeritum.pl/wp-content/uploads/2020/03/estymator-1024x463.png", "https://wmeritum.pl/wp-content/uploads/2018/06/wmeritum-logo.png", "https://wmeritum.pl/wp-content/uploads/2020/02/wyniki-sonda\u017cu.jpg"], "movies": [], "text": "Prezydent Andrzej Duda prowadzi w najnowszym sonda\u017cu pracowni Estymator dla portalu DoRzeczy.pl. Badanie przeprowadzono ju\u017c w czasie kryzysu spowodowanego fal\u0105 zaka\u017ce\u0144 koronawirusem w Europie. Jak wp\u0142yn\u0119\u0142o to na badanych?\n\n13 marca premier Mateusz Morawiecki og\u0142osi\u0142 stan zagro\u017cenia epidemicznego w Polsce. Nadzwyczajna sytuacja zwi\u0105zana z kryzysem epidemiologicznym w ca\u0142ej Europie powoduje, \u017ce odwo\u0142ywane s\u0105 kolejne uroczysto\u015bci, wydarzenia sportowe i kulturalne.\n\nZ szereg\u00f3w opozycji coraz cz\u0119\u015bciej s\u0142ycha\u0107 g\u0142osy o konieczno\u015bci przesuni\u0119cia terminu wybor\u00f3w prezydenckich 2020. W sobot\u0119 zaapelowa\u0142 o to by\u0142y premier, szef Europejskiej Partii Ludowej Donald Tusk. \u2013 Epidemia wymaga solidarno\u015bci i jedno\u015bci. Kampania to konkurencja, wzajemna krytyka, wr\u0119cz walka. Epidemia wyklucza kampani\u0119. Wniosek jest jeden: trzeba prze\u0142o\u017cy\u0107 wybory \u2013 podkre\u015bli\u0142.\n\nJednak do przesuni\u0119cia terminu wybor\u00f3w potrzebne jest wprowadzenie stanu wyj\u0105tkowego. Na razie w\u0142adze nie zapowiadaj\u0105 takiej decyzji. \u2013 W tej chwili o przesuni\u0119ciu wybor\u00f3w nie ma mowy \u2013 powiedzia\u0142 rzecznik rz\u0105du Piotr M\u00fcller w Radiu ZET.\n\nCiekawe wyniki najnowszego sonda\u017cu DoRzeczy: Duda na prowadzeniu, wielka strata Kidawy-B\u0142o\u0144skiej\n\nOtwartym pozostaje pytanie, jak bie\u017c\u0105ca sytuacja wp\u0142ynie na wyniki wyborcze kandydat\u00f3w. Pierwsz\u0105 pr\u00f3b\u0105 odpowiedzi mog\u0105 by\u0107 wyniki najnowszego sonda\u017cu Estymator dla DoRzeczy.pl.\n\nZ badania wynika, \u017ce najwy\u017cszym popraciem cieszy si\u0119 prezydent Andrzej Duda \u2013 46,4 proc. (wzrost o 1,6 punktu procentowego). Drugie miejsce zajmuje Ma\u0142gorzata Kidawa-B\u0142o\u0144ska \u2013 20,4 proc. Kandydatka Koalicji Obywatelskiej zanotowa\u0142a jednak powa\u017cny spadek poparcia w ostatnim czasie (4 p.p.).\n\nFot. Wyniki sonda\u017cu Estymator dla DoRzeczy.pl\n\nNa kolejnych miejscach znale\u017ali si\u0119: Robert Biedro\u0144 \u2013 11,4 proc. (1,7 proc.), W\u0142adys\u0142aw Kosiniak-Kamysz \u2013 10,1 proc., Szymon Ho\u0142ownia \u2013 6,9 proc. i Krzysztof Bosak \u2013 4,6 proc. Pozosta\u0142e 0,2 proc. badanych.\n\nBadanie przeprowadzono w dniach 12-13 marca 2020 r. na og\u00f3lnopolskiej, reprezentatywnej pr\u00f3bie 1028 doros\u0142ych os\u00f3b metod\u0105 wspomaganych komputerowo wywiad\u00f3w telefonicznych CATI. W prezentowanych wynikach uwzgl\u0119dniono wy\u0142\u0105cznie osoby, kt\u00f3re zadeklarowa\u0142y, \u017ce b\u0119d\u0105 g\u0142osowa\u0107 i okre\u015bli\u0142y na jak\u0105 parti\u0119 (w wyborach do Sejmu) i na jakiego kandydata (w wyborach prezydenckich) b\u0119d\u0105 g\u0142osowa\u0107. Szacowana frekwencja wyborcza wynios\u0142aby 57 proc.\n\n\u0179r\u00f3d\u0142o: DoRzeczy.pl, Twitter, Radio ZET", "keywords": [], "meta_keywords": [""], "tags": ["Andrzej Duda", "sonda\u017c prezydencki", "koronawirus"], "authors": [], "publish_date": "Sun Mar 15 15:22:53 2020", "summary": "", "article_html": "", "meta_description": "Prezydent Andrzej Duda prowadzi w najnowszym sonda\u017cu pracowni Estymator dla portalu DoRzeczy.pl. Badanie przeprowadzono ju\u017c w czasie kryzysu spowodowanego fal\u0105 zaka\u017ce\u0144 koronawirusem w Europie. Jak wp\u0142yn\u0119\u0142o to na badanych?", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "Koronawirus wp\u0142ynie na wybory w Polsce? Jest najnowszy sonda\u017c prezydencki", "site_name": "wMeritum.pl", "description": "Prezydent Andrzej Duda prowadzi w najnowszym sonda\u017cu pracowni Estymator dla portalu DoRzeczy.pl. Badanie przeprowadzono ju\u017c w czasie kryzysu spowodowanego fal\u0105 zaka\u017ce\u0144 koronawirusem w Europie. Jak wp\u0142yn\u0119\u0142o to na badanych?", "url": "https://wmeritum.pl/koronawirus-sondazu-wybory/308018", "locale": "pl_PL", "image": {"identifier": "https://wmeritum.pl/wp-content/uploads/2020/02/wyniki-sonda\u017cu.jpg", "secure_url": "https://wmeritum.pl/wp-content/uploads/2020/02/wyniki-sonda\u017cu.jpg", "width": 1200, "height": 675}, "updated_time": "2020-03-15T15:22:58+00:00"}, "article": {"published_time": "2020-03-15T15:22:53+00:00", "modified_time": "2020-03-15T15:22:58+00:00", "section": "Wiadomo\u015bci", "tag": "sonda\u017c prezydencki", "publisher": "https://www.facebook.com/wmeritum/"}, "twitter": {"card": "summary_large_image", "title": "Koronawirus wp\u0142ynie na wyniku wybor\u00f3w w Polsce? S\u0105 wyniki sonda\u017cu", "description": "Prezydent Andrzej Duda prowadzi w najnowszym sonda\u017cu pracowni Estymator dla portalu DoRzeczy.pl. Badanie przeprowadzono ju\u017c w czasie kryzysu spowodowanego fal\u0105 zaka\u017ce\u0144 koronawirusem w Europie. Jak wp\u0142yn\u0119\u0142o to na badanych?", "url": "https://wmeritum.pl/koronawirus-sondazu-wybory/308018", "image": "https://wmeritum.pl/wp-content/uploads/2020/02/wyniki-sonda\u017cu.jpg", "site": "@wmeritum", "creator": "@wmeritum"}, "fb": {"app_id": 384180302100462}, "description": "Prezydent Andrzej Duda prowadzi w najnowszym sonda\u017cu pracowni Estymator dla portalu DoRzeczy.pl. Badanie przeprowadzono ju\u017c w czasie kryzysu spowodowanego fal\u0105 zaka\u017ce\u0144 koronawirusem w Europie. Jak wp\u0142yn\u0119\u0142o to na badanych?", "robots": "max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/koronawirus-sondazu-wybory/308018"}