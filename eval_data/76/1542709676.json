{"source_url": "https://web.archive.org", "url": "https://web.archive.org/web/20210301103638id_/https://www.romatoday.it/benessere/salute/coronavirus-influenza-sintomi-differenze.html", "title": "Coronavirus e influenza, sintomi e differenze: tutto quello che c'\u00e8 da sapere", "top_image": "https://www.romatoday.it/~media/horizontal-hi/29990810019207/spallanzani-6-3.jpg", "meta_img": "https://www.romatoday.it/~media/horizontal-hi/29990810019207/spallanzani-6-3.jpg", "images": ["https://citynews.stgy.ovh/~shared/images/v2015/channel-custom/benessere-channel-logo.svg?v=2", "https://citynews.stgy.ovh/~shared/images/v2015/icons/badge-google.png", "https://www.romatoday.it/~media/horizontal-hi/29990810019207/spallanzani-6-3.jpg", "https://citynews.stgy.ovh/~shared/images/v2015/avatars/citynews-romatoday.png", "https://citynews-citynews.stgy.ovh/images/cn-horizontal-simple-full.png", "https://adv.strategy.it/www/delivery/avw.php?zoneid=95310&cb=INSERT_RANDOM_NUMBER_HERE&n=a0f77b79", "https://citynews.stgy.ovh/~shared/images/brand/citynews/cn-horizontal-alpha-simple.png", "https://citynews.stgy.ovh/~shared/images/v4/elementi/mappa-centro.gif", "https://citynews.stgy.ovh/~shared/images/v2015/brands/today-logo.svg", "https://citynews.stgy.ovh/~shared/images/v2015/icons/badge-apple.svg", "https://web.archive.org/~shared/do/~/count/?CAAYwV0ugaDLoxRiYzIh2OJZRyP9fMM3ILtmK5h73CX3yZ5V9HgCp5GCWwEDKR5I_J3rgpjusx3v4BEHZLUutz9xAXJ-9LBBCbQZBja9l6eev4yXrHUMEYbZ19Dg2ehvel8zpxtg5pUuE0fnKPyy3-YBduQza_MTmrdtNb5SZZpK", "https://sb.scorecardresearch.com/p?c1=2&c2=9751734&cv=3.6.0&cj=1"], "movies": [], "text": "Gli italiani stanno iniziando a percepire il reale pericolo del COVID-19 e prendendo le dovute precauzioni, in linea con le indicazioni arrivate dal Governo. Chiudono le scuole, i musei, le palestre, ma, i contagi aumentano, ci sono nuove vittime e - fortunatamente - anche nuovi guariti. E', dunque, sempre pi\u00f9 importante informare correttamente e fare chiarezza sull'argomento.\n\nPartiamo da ci\u00f2 che distingue una comune influenza dal Nuovo Coronavirus. S\u00ec, \"Nuovo\", poich\u00e9 il termine \"Coronavirus\", in realt\u00e0, comprende una vasta famiglia di virus, dal comune raffreddore a malattie gravi come la MERS (Sindrome respiratoria mediorientale) e la SARS (Sindrome respiratoria acuta grave).\n\nCome l'Oms ha spiegato e come si legge sul sito ufficiale del Ministero della Salute, un nuovo Coronavirus (nCoV) \u00e8 un nuovo ceppo che non \u00e8 stato precedentemente mai identificato nell'uomo. In particolare quello denominato SARS-CoV-2 (precedentemente 2019-nCoV), non \u00e8 mai stato identificato prima di essere segnalato a Wuhan, Cina, a dicembre 2019. La malattia provocata dal nuovo Coronavirus si chiama \u201cCOVID-19\u201d (dove \"CO\" sta per corona, \"VI\" per virus, \"D\" per disease e \"19\" indica l'anno in cui si \u00e8 manifestata).\n\nInfluenza e COVID-19: cosa hanno in comune\n\nL'influenza \u00e8 qualcosa che conosciamo da anni, che interessa milioni di persone annualmente. Il COVID-19, invece, \u00e8 qualcosa di totalmente nuovo e sconosciuto, che scienziati e medici stanno apprendendo. Questa, sicuramente, la prima importante differenza. Ma, tra le due malattie ci sono anche alcune similitudini.\n\nSia la comune influenza che il nuovo coronavirus sono infezioni che generano problemi respiratori; in entrambi i casi si pu\u00f2 essere asintomatici, avere una bassa sintomatologia o una patologia grave che, nei casi pi\u00f9 difficili, pu\u00f2 provocare la morte. Non solo: entrambi i virus si trasmettono attraverso la saliva, tossendo e starnutendo, con contatti diretti personali, attraverso le mani (ad esempio toccando con le mani contaminate e non ancora lavate, bocca, naso o occhi) e in entrambi i casi il contagio si pu\u00f2 limitare lavandosi spesso le mani, starnutendo e tossendo nel gomito, buttando immediatamente il fazzoletto di carta utilizzato.\n\nCoronavirus, tutto quello che c'\u00e8 da sapere: sintomi, precauzioni, come si trasmette\n\nInfluenza e COVID-19, le differenze\n\nUn importante differenza tra influenza e COVID-19 sta nella velocit\u00e0 di trasmissione. L'influenza che tutti conosciamo ha un tempo di incubazione e un intervallo seriale minore rispetto al COVID-19. L'influenza ha un intervallo seriale di 3 giorni e il COVID-19 di 5-6 giorni. Cosa significa? Che il nuovo coronavirus si diffonde molto pi\u00f9 velocemente, come i dati diffusi in questi giorni ci stanno dimostrando. Non solo: gli esperti riportano come il contagio possa avvenire anche 24-48 ore prima che appaiano i sintomi e che il numero di riproduzione dei casi (ossia il numero di persone che un singolo individuo possa contagiare) si stima tra i 2 e i 2,5.\n\nAltra importante differenza tra la comune influenza e il COVID-19, riguarda i sintomi e la loro severit\u00e0: le percentuali di forme gravi e di casi critici sembrerebbe maggiore rispetto a quella dell'influenza che tutti conosciamo. La mortalit\u00e0 con il COVID-19 \u00e8 pi\u00f9 alta di quella che una comune influenza pu\u00f2 provocare, anche se al momento non \u00e8 possibile fare una stima. Di seguito i dati riportati dall'Istituto Superiore di Sanit\u00e0:\n\nPer quanto riguarda la mortalit\u00e0 legata al virus i dati aggiornati confermano quelli del primo studio. L\u2019et\u00e0 media dei pazienti deceduti e positivi a COVID-19 \u00e8 81.4. Le donne sono 48 (31.0%). Il numero medio di patologie osservate in questa popolazione \u00e8 di 3,6. I decessi avvengono in grandissima parte dopo gli 80 anni e in persone con importanti patologie pre-esistenti: nel dettaglio la mortalit\u00e0 \u00e8 del 14,3% oltre i 90 anni, dell\u20198,2% tra 80 e 89, del 4% tra 70 e 79, dell\u20191,4% tra 60 e 69 e dello 0,1% tra 50 e 59, mentre non si registrano decessi sotto questa fascia d\u2019et\u00e0. Complessivamente, 21 pazienti (15,5% del campione) presentavano 0 o 1 patologia, 25 (18,5%) presentavano 2 patologie e 70 (60,3%) presentavano 3 o pi\u00f9 patologie; per 19 pazienti non \u00e8 stato ancora possibile recuperare ad oggi l\u2019informazione. Ipertensione e cardiopatia ischemica si confermano le patologie pi\u00f9 frequenti.\n\nSappiamo, inoltre, che i soggetti pi\u00f9 a rischio sono gli anziani, gli immunodepressi, o coloro che soffrono di particolari patologie. Sono meno soggetti a contagio, invece, i bambini e gli under 19.\n\nUltima, ma importante differenza, tra il COVID-19 e l'influenza \u00e8 il vaccino. Per il nuovo coronavirus sono in atto studi per individuarlo, mentre per l'influenza sono gi\u00e0 disponibili da anni vaccini e antivirali.\n\n\n\n\n\n\n\n", "keywords": [], "meta_keywords": ["coronavirus", "influenza", "COVID-19"], "tags": ["coronavirus", "influenza"], "authors": [], "publish_date": null, "summary": "", "article_html": "", "meta_description": "Quali sono le differenze tra una comune influenza e il COVID-19, come riconoscerle e quando preoccuparsi. Le informazioni del Ministero della Salute", "meta_lang": "it", "meta_favicon": "//citynews-romatoday.stgy.ovh/images/v2015/brand/favicon.png", "meta_data": {"title": "Coronavirus e Influenza: differenze", "description": "Quali sono le differenze tra una comune influenza e il COVID-19, come riconoscerle e quando preoccuparsi. Le informazioni del Ministero della Salute", "keywords": "coronavirus, influenza, COVID-19", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1198222158, affiliate-data=ct=smart-banner&pt=408258, app-argument=https://www.romatoday.it/benessere/salute/coronavirus-influenza-sintomi-differenze.html", "theme-color": "#FFBE26", "msapplication-navbutton-color": "#FFBE26", "msapplication-TileColor": "#FFBE26", "og": {"title": "Coronavirus e influenza, sintomi e differenze: tutto quello che c'\u00e8 da sapere", "description": "Quali sono le differenze tra una comune influenza e il COVID-19, come riconoscerle e quando preoccuparsi. Le informazioni del Ministero della Salute", "image": {"identifier": "https://www.romatoday.it/~media/horizontal-hi/29990810019207/spallanzani-6-3.jpg", "width": 1000, "height": 563}, "url": "https://www.romatoday.it/benessere/salute/coronavirus-influenza-sintomi-differenze.html", "site_name": "RomaToday", "type": "article"}, "fb": {"app_id": 165118753525287, "pages": 41916963809}}, "canonical_link": "https://www.romatoday.it/benessere/salute/coronavirus-influenza-sintomi-differenze.html"}