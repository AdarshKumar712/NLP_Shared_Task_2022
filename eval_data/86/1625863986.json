{"source_url": "https://tvn24.pl", "url": "https://tvn24.pl/wybory-prezydenckie-2020/wybory-prezydenckie-2020-szymon-holownia-jak-prezydent-sie-postara-to-my-z-rafalem-trzaskowskim-spotkamy-sie-w-drugiej-turze-4602875?source=rss", "title": "Ho\u0142ownia: jak Andrzej Duda popracuje, to w drugiej turze spotkamy si\u0119 ja i Rafa\u0142 Trzaskowski", "top_image": "https://tvn24.pl/najnowsze/cdn-zdjecie-goowde-szymon-holownia-4602895/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-goowde-szymon-holownia-4602895/alternates/LANDSCAPE_1280", "images": ["https://tvn24.pl/najnowsze/cdn-zdjecie-goowde-szymon-holownia-4602895/alternates/LANDSCAPE_1280"], "movies": [], "text": "Andrzej Duda i Mateusz Morawiecki dzisiaj postanowili zagra\u0107 odcinek wenezuelskiej telenoweli o dw\u00f3ch mocnych politykach - powiedzia\u0142 w \"Kropce nad i\" w TVN24 kandydat na prezydenta Szymon Ho\u0142ownia, komentuj\u0105c wniosek o wotum zaufania dla rz\u0105du. - Je\u017celi kto\u015b musi chodzi\u0107 i g\u0142o\u015bno opowiada\u0107 \"jestem silny, jestem silny\", to jest to dow\u00f3d jego bezsi\u0142y - oceni\u0142.\n\nPrezydent i premier \"dzisiaj postanowili zagra\u0107 odcinek wenezuelskiej telenoweli\"\n\n- To jest po prostu kolejna \u015bmiechu warta popis\u00f3wka, jak te wszystkie ustawki pomi\u0119dzy prezydentem Andrzejem Dud\u0105 a Mateuszem Morawieckim, kt\u00f3re rozgrywaj\u0105 od d\u0142u\u017cszego czasu wok\u00f3\u0142 - najcz\u0119\u015bciej - wsparcia dla tych, kt\u00f3rych dotkn\u0119\u0142a epidemia. Natomiast dzisiaj postanowili zagra\u0107 odcinek tej wenezuelskiej telenoweli o dw\u00f3ch mocnych politykach w takim trybie, w jakim to zrobili - tak wotum zaufania dla rz\u0105du skomentowa\u0142 w \"Kropce nad i\" Szymon Ho\u0142ownia.\n\n- Wida\u0107, \u017ce tam jest naprawd\u0119 \u017ale. Prezydent Andrzej Duda traci w naprawd\u0119 bardzo szybkim tempie poparcie. Jak dobrze p\u00f3jdzie i gor\u0105co za niego trzymamy kciuki, to za trzy tygodnie zacznie testowa\u0107 okolice 10 procent. Nie maj\u0105 pomys\u0142u, co zrobi\u0107 - powiedzia\u0142, oceniaj\u0105c dzia\u0142ania ekipy rz\u0105dz\u0105cej.\n\n\"Dow\u00f3d bezsi\u0142y\"\n\nZdaniem Ho\u0142owni, wotum zaufania \"to jest pr\u00f3ba ratowania Andrzeja Dudy przez machiny Prawa i Sprawiedliwo\u015bci, ale to jest pr\u00f3ba nieskuteczna\". - Je\u017celi kto\u015b musi chodzi\u0107 i g\u0142o\u015bno opowiada\u0107 \"jestem silny, jestem silny\", to jest to dow\u00f3d jego bezsi\u0142y, a nie si\u0142y - wyja\u015bni\u0142.\n\n\"Jak prezydent Duda intensywnie popracuje...\"\n\nSzymon Ho\u0142ownia pytany, dlaczego jego zdaniem Rafa\u0142 Trzaskowski jest atakowany przez polityk\u00f3w Zjednoczonej Prawicy i pa\u0144stwowe media, odpowiedzia\u0142, \u017ce jest on \"jednym z dw\u00f3ch najpowa\u017cniejszych kontrkandydat\u00f3w prezydenta Andrzeja Dudy w tych wyborach\". - Nie jest dziwne, \u017ce b\u0119dzie na wszelkie sposoby atakowany - doda\u0142.\n\n- Ja - osobi\u015bcie nie maj\u0105c nic do Rafa\u0142a Trzaskowskiego - po prostu nie chc\u0119 powrotu do Platformy w tym kszta\u0142cie, a Rafa\u0142 Trzaskowski to Platforma Obywatelska w tym kszta\u0142cie, w kt\u00f3rym jest i cofni\u0119cie nas do ca\u0142ej tej debaty walki Platformy z PiS-em - stwierdzi\u0142. - Miejsce partii politycznych, r\u00f3wnie\u017c Platformy, kt\u00f3ra mam nadziej\u0119 kiedy\u015b odzyska swoj\u0105 kreatywno\u015b\u0107 i zdolno\u015b\u0107 m\u00f3wienia o tym, co w Polsce by\u0107 powinno, a nie tylko czego by\u0107 nie powinno, jest w Sejmie. Ja bardzo ch\u0119tnie - je\u017celi zostan\u0119 prezydentem - b\u0119d\u0119 wsp\u00f3\u0142pracowa\u0142 z Rafa\u0142em Trzaskowskim jako z premierem sensownego rz\u0105du - powiedzia\u0142.\n\nDopytywany, dlaczego m\u00f3wi si\u0119, \u017ce g\u0142\u00f3wnym rywalem Andrzeja Dudy w wyborach jest Rafa\u0142 Trzaskowski, a nie on, odpar\u0142, \u017ce s\u0105 dwa powody. - Oni si\u0119 ju\u017c od tych 15 lat nauczyli nawzajem potrzebowa\u0107. \u017beby si\u0119 zdefiniowa\u0107 przez to, \u017ce przeciwnik znowu wr\u00f3ci\u0142 na scen\u0119, te\u017c pewnie Prawo i Sprawiedliwo\u015b\u0107 otworzy\u0142o t\u0119 furtk\u0119 do wymiany kandydata Platformy Obywatelskiej - m\u00f3wi\u0142.\n\n- Drugi pow\u00f3d jest taki, \u017ce rzeczywi\u015bcie w tej chwili obserwujemy mobilizacj\u0119 elektoratu Platformy Obywatelskiej, mobilizacj\u0119 elektoratu Rafa\u0142a Trzaskowskiego. Ta mobilizacja rzeczywi\u015bcie przebiega tak, \u017ce Rafa\u0142 Trzaskowski osi\u0105ga takie wskazania w sonda\u017cach jak Ma\u0142gorzata Kidawa-B\u0142o\u0144ska na pocz\u0105tku tej poprzedniej kampanii wyborczej - wskazywa\u0142. - Przede mn\u0105 teraz mobilizacja mojego elektoratu w ci\u0105gu tych trzech tygodni kampanii. Jak prezydent Duda nad tym intensywnie popracuje, to mo\u017ce si\u0119 zdarzy\u0107 sytuacja za trzy tygodnie w tych od pocz\u0105tku do ko\u0144ca dziwnych wyborach, \u017ce my si\u0119 z Rafa\u0142em Trzaskowskim w drugiej turze spotkamy - stwierdzi\u0142 Ho\u0142ownia.\n\nHo\u0142ownia: jak Andrzej Duda popracuje, to w drugiej turze spotkamy si\u0119 ja i Rafa\u0142 Trzaskowski TVN24\n\n\"Rafa\u0142 Trzaskowski nie jest dla mnie problemem, jest dla mnie wyzwaniem\"\n\nHo\u0142ownia zaznaczy\u0142, \u017ce \"Rafa\u0142 Trzaskowski nie jest dla niego problemem\". - Jest dla mnie wyzwaniem. Wzywa mnie do tego, \u017cebym pokaza\u0142, \u017ce jest w Polsce rzeczywisto\u015b\u0107 pomi\u0119dzy sparali\u017cowan\u0105 wyobra\u017ani\u0105, \u017ce z jednej strony Zjednoczona Prawica albo \u015bmier\u0107, a z drugiej \u2013 zjednoczona opozycja albo \u015bmier\u0107. Ja wol\u0119 zjednoczon\u0105 Polsk\u0119 i spr\u00f3buj\u0119 tak\u0105 zrobi\u0107, i o takiej my\u015ble\u0107 - powiedzia\u0142.\n\n- Ja dzisiaj sk\u0142ada\u0142em kwiaty pod tablic\u0105 upami\u0119tniaj\u0105c\u0105 Tadeusza Mazowieckiego w Warszawie i wspomina\u0142em o tym, jak marzy\u0142 on o Polsce spoistej spo\u0142ecznie i by\u0142 premierem r\u00f3\u017cnych Polak\u00f3w. Ja my\u015bl\u0119, \u017ce kto\u015b przychodz\u0105cy spoza systemu partyjnego, maj\u0105cy mandat przede wszystkim obywatelski, ma wi\u0119ksze szans\u0119 do realizacji tego zadania - m\u00f3wi\u0142.\n\n\"PiS robi z\u0142o, a Platforma je\u017celi czym\u015b grzeszy, to tym, \u017ce nie robi dobra\"\n\nSzymon Ho\u0142ownia powiedzia\u0142, \u017ce ma \u015bwiadomo\u015b\u0107, \u017ce \"PiS robi z\u0142o, a Platforma - je\u017celi czym\u015b grzeszy - to tym, \u017ce nie robi dobra\". - Je\u017celi prezydentem zostanie Andrzej Duda, to czeka nas zabetonowanie pa\u0144stwa - oceni\u0142.\n\nZdaniem Ho\u0142owni, \"PiS to PZPR tylko przeniesione trzydzie\u015bci par\u0119 lat p\u00f3\u017aniej z innym zestawem kadrowym\".\n\nAutor:kb/adso\n\n\u0179r\u00f3d\u0142o: TVN24", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Andrzej Duda i Mateusz Morawiecki dzisiaj postanowili zagra\u0107 odcinek wenezuelskiej telenoweli o dw\u00f3ch mocnych politykach - powiedzia\u0142 w \"Kropce nad i\" w TVN24 kandydat na prezydenta Szymon Ho\u0142ownia, komentuj\u0105c wniosek o wotum zaufania dla rz\u0105du. - Je\u017celi kto\u015b musi chodzi\u0107 i g\u0142o\u015bno opowiada\u0107 \"jestem silny, jestem silny\", to jest to dow\u00f3d jego bezsi\u0142y - oceni\u0142.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Andrzej Duda i Mateusz Morawiecki dzisiaj postanowili zagra\u0107 odcinek wenezuelskiej telenoweli o dw\u00f3ch mocnych politykach - powiedzia\u0142 w \"Kropce nad i\" w TVN24 kandydat na prezydenta Szymon Ho\u0142ownia, komentuj\u0105c wniosek o wotum zaufania dla rz\u0105du. - Je\u017celi kto\u015b musi chodzi\u0107 i g\u0142o\u015bno opowiada\u0107 \"jestem silny, jestem silny\", to jest to dow\u00f3d jego bezsi\u0142y - oceni\u0142.", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/wybory-prezydenckie-2020/wybory-prezydenckie-2020-szymon-holownia-jak-prezydent-sie-postara-to-my-z-rafalem-trzaskowskim-spotkamy-sie-w-drugiej-turze-4602875", "title": "Ho\u0142ownia: jak Andrzej Duda popracuje, to w drugiej turze spotkamy si\u0119 ja i Rafa\u0142 Trzaskowski", "description": "Andrzej Duda i Mateusz Morawiecki dzisiaj postanowili zagra\u0107 odcinek wenezuelskiej telenoweli o dw\u00f3ch mocnych politykach - powiedzia\u0142 w \"Kropce nad i\" w TVN24 kandydat na prezydenta Szymon Ho\u0142ownia, komentuj\u0105c wniosek o wotum zaufania dla rz\u0105du. - Je\u017celi kto\u015b musi chodzi\u0107 i g\u0142o\u015bno opowiada\u0107 \"jestem silny, jestem silny\", to jest to dow\u00f3d jego bezsi\u0142y - oceni\u0142.", "image": "https://tvn24.pl/najnowsze/cdn-zdjecie-goowde-szymon-holownia-4602895/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-goowde-szymon-holownia-4602895/alternates/LANDSCAPE_1280"}, "next-head-count": 49}, "canonical_link": "https://tvn24.pl/wybory-prezydenckie-2020/wybory-prezydenckie-2020-szymon-holownia-jak-prezydent-sie-postara-to-my-z-rafalem-trzaskowskim-spotkamy-sie-w-drugiej-turze-4602875"}