{"source_url": "https://www.lastampa.it", "url": "https://www.lastampa.it/torino/2020/05/31/news/caro-stato-ora-occupati-di-me-1.38911465", "title": "Caro Stato, ora occupati di me", "top_image": "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "meta_img": "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "images": ["https://www.gelestatic.it/thimg/unsafe/290x163/smart/https://www.repstatic.it/video/photo/2020/10/29/738025/738025-thumb-full-s201029_maurocorona_berlinguer.jpg", "https://www.gelestatic.it/thimg/unsafe/290x163/smart/https://www.repstatic.it/video/photo/2020/10/27/737738/737738-thumb-full-201027_vacchi.jpg", "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "https://www.gelestatic.it/thimg/i6KpxknDTCQsH9Mb6-D6ckVpJe4=/fit-in/960x540/https%3A//www.lastampa.it/image/contentid/policy%3A1.38911464%3A1590916164/image/image.jpeg%3Ff%3Ddetail_558%26h%3D720%26w%3D1280%26%24p%24f%24h%24w%3D18ec931", "https://www.gelestatic.it/thimg/unsafe/290x163/smart/https://www.repstatic.it/video/photo/2020/10/28/737827/737827-thumb-full-zvk917btnud9r0fu.jpg"], "movies": [], "text": "Caro Stato italiano, ci conosciamo da tempo. Tuttavia negli ultimi anni la nostra frequentazione si \u00e8 fatta sporadica: ci siamo visti giusto per le tasse, in occasione delle elezioni e le rare volte che sono andato in ospedale. Poi \u00e8 arrivata la pandemia e io e te, siamo stati costretti a riformulare il nostro rapporto, iniziando a sentirci tutti i giorni. Tu avevi bisogno di fare affidamento sulla mia responsabilit\u00e0 personale, io nutrivo la speranza che avresti organizzato in maniera adeguata sia la sanit\u00e0 pubblica che un efficiente sistema di welfare. Non \u00e8 andata esattamente come mi aspettavo, soprattutto per quel che riguarda l' \"efficiente sistema di welfare\". Perch\u00e9 se in questo periodo, caro Stato, tanti hanno lavorato poco, la mia categoria non sa ancora quando potr\u00e0 ricominciare a farlo. Hai capito, sono un lavoratore dello spettacolo, come si usa dire oggi con un'algida espressione burocratica che toglie al mio mestiere quel tanto di poesia che lo rende meraviglioso. Io fatturo i miei concerti e pago le tasse. Eppure ho aspettato circa tre mesi la mia cassa integrazione e quando l'ho ricevuta, ho rimpianto la paghetta che mi davano i miei genitori. La somma era decisamente bassina e comunque diversa da quella prospettata. Perch\u00e9 questo \u00e8 un altro dei problemi di chi fa il mio mestiere: per capirci qualcosa ci siamo dovuti rivolgere a una casta sacerdotale dedita a una specie di sapere orfico, i consulenti del lavoro. La sensazione \u00e8 che per loro aiutarci a chiedere un sussidio fosse come passarci la monetina per giocare al \"gratta e vinci\": proviamo e vediamo come va. Ma se avessi voluto risolvere la mia situazione economica tentando la fortuna, mi sarei iscritto a un sito di poker on line, non a quello dell'Inps. A me \u00e8 andata cos\u00ec, ma so di non essere il solo. Insomma, caro Stato italiano, siamo come ex compagni di scuola che riprendono a frequentarsi dopo anni. E forse lo stiamo facendo entrambi pi\u00f9 per necessit\u00e0 che per piacere. Ora, per\u00f2, abbiamo bisogno l'uno dell'altro. Cerchiamo di non rimpiangere il tempo in cui fingevamo di non conoscerci. Cordialmente tuo.\n\n* musicista, fondatore Bandakadabra", "keywords": [], "meta_keywords": [""], "tags": [], "authors": ["Gipo Di Napoli"], "publish_date": "Sun May 31 00:00:00 2020", "summary": "", "article_html": "", "meta_description": "Caro Stato italiano, ci conosciamo da tempo. Tuttavia negli ultimi anni la nostra frequentazione si \u00e8 fatta sporadica: ci siamo visti giusto per le tasse, in occasione delle elezioni e le rare volte che sono andato in ospedale. Poi \u00e8 arrivata la pandemia e io e te, siamo stati costretti ...", "meta_lang": "it", "meta_favicon": "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "Caro Stato italiano, ci conosciamo da tempo. Tuttavia negli ultimi anni la nostra frequentazione si \u00e8 fatta sporadica: ci siamo visti giusto per le tasse, in occasione delle elezioni e le rare volte che sono andato in ospedale. Poi \u00e8 arrivata la pandemia e io e te, siamo stati costretti ...", "title": "Caro Stato, ora occupati di me - La Stampa", "thumb": "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "siteBrand": "La Stampa - Ultime notizie di cronaca e news dall'Italia e dal mondo", "siteLabel": "La Stampa - Ultime notizie di cronaca e news dall'Italia e dal mondo", "edition": "torino", "editionLabel": "Torino", "editions": "novara,cuneo,verbano-cusio-ossola,vercelli,asti,roma,biella,torino,milano,alessandria,savona,aosta,imperia-sanremo", "tags": "musica torino", "twitter": {"card": "summary_large_image", "site": "@LaStampa", "title": "Caro Stato, ora occupati di me", "description": "Caro Stato italiano, ci conosciamo da tempo. Tuttavia negli ultimi anni la nostra frequentazione si \u00e8 fatta sporadica: ci siamo visti giusto per le tasse, in occasione delle elezioni e le rare volte che sono andato in ospedale. Poi \u00e8 arrivata la pandemia e io e te, siamo stati costretti ...", "image": "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "url": "https://www.lastampa.it/torino/2020/05/31/news/caro-stato-ora-occupati-di-me-1.38911465"}, "fb": {"app_id": 869207869794513}, "og": {"site_name": "lastampa.it", "type": "article", "title": "Caro Stato, ora occupati di me", "description": "Caro Stato italiano, ci conosciamo da tempo. Tuttavia negli ultimi anni la nostra frequentazione si \u00e8 fatta sporadica: ci siamo visti giusto per le tasse, in occasione delle elezioni e le rare volte che sono andato in ospedale. Poi \u00e8 arrivata la pandemia e io e te, siamo stati costretti a riformulare il nostro rapporto, iniziando a sentirci tutti i giorni. Tu avevi bisogno di fare affidamento sulla mia responsabilit\u00e0 personale, io nutrivo la speranza che avresti organizzato in maniera adeguata sia la sanit\u00e0 pubblica che un efficiente sistema di welfare. Non \u00e8 andata esattamente come mi aspettavo, soprattutto per quel che riguarda l' \"efficiente sistema di welfare\". Perch\u00e9 se in questo periodo, caro Stato, tanti hanno lavorato poco, la mia categoria non sa ancora quando potr\u00e0 ricominciare a farlo. Hai capito, sono un lavoratore dello spettacolo, come si usa dire oggi con un'algida espressione burocratica che toglie al mio mestiere quel tanto di poesia che lo rende meraviglioso. Io fatturo i miei concerti e pago le tasse. Eppure ho aspettato circa tre mesi la mia cassa integrazione e quando l'ho ricevuta, ho rimpianto la paghetta che mi davano i miei genitori. La somma era decisamente bassina e comunque diversa da quella prospettata. Perch\u00e9 questo \u00e8 un altro dei problemi di chi fa il mio mestiere: per capirci qualcosa ci siamo dovuti rivolgere a una casta sacerdotale dedita a una specie di sapere orfico, i consulenti del lavoro. La sensazione \u00e8 che per loro aiutarci a chiedere un sussidio fosse come passarci la monetina per giocare al \"gratta e vinci\": proviamo e vediamo come va. Ma se avessi voluto risolvere la mia situazione economica tentando la fortuna, mi sarei iscritto a un sito di poker on line, non a quello dell'Inps. A me \u00e8 andata cos\u00ec, ma so di non essere il solo. Insomma, caro Stato italiano, siamo come ex compagni di scuola che riprendono a frequentarsi dopo anni. E forse lo stiamo facendo entrambi pi\u00f9 per necessit\u00e0 che per piacere. Ora, per\u00f2, abbiamo bisogno l'uno dell'altro. Cerchiamo di non rimpiangere il tempo in cui fingevamo di non conoscerci. Cordialmente tuo.  * musicista, fondatore Bandakadabra", "image": "https://www.lastampa.it/image/contentid/policy:1.38911464:1590916164/image/image.jpeg?f=detail_558&h=720&w=1280&$p$f$h$w=18ec931", "url": "https://www.lastampa.it/torino/2020/05/31/news/caro-stato-ora-occupati-di-me-1.38911465"}, "article": {"published_time": "2020-05-31T11:09+0200", "modified_time": "2020-05-31T11:09+0200", "publisher": "http://www.facebook.com/lastampa.it"}, "format-detection": "telephone=no"}, "canonical_link": "https://www.lastampa.it/torino/2020/05/31/news/caro-stato-ora-occupati-di-me-1.38911465"}