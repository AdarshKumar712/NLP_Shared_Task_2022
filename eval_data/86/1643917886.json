{"source_url": "https://web.archive.org", "url": "https://web.archive.org/web/20220216095713id_/https://fai.informazione.it/84B783D6-4985-4BFD-96F3-96FCAB26A353/Negli-Stati-Uniti-il-contagio-da-Covid-e-tornato-a-crescere-ai-livelli-di-aprile", "title": "Negli Stati Uniti il contagio da Covid \u00e8 tornato a crescere ai livelli di aprile", "top_image": "https://p7.informazione.it/fimg/2020/06/9d7cef09-79db-46e0-aeef-9ea93d2c55ec.jpg", "meta_img": "https://p7.informazione.it/fimg/2020/06/9d7cef09-79db-46e0-aeef-9ea93d2c55ec.jpg", "images": ["https://p7.informazione.it/fimg/2020/06/9d7cef09-79db-46e0-aeef-9ea93d2c55ec.jpg", "https://web.archive.org/img/hourglass.gif", "https://p8.informazione.it/img/fainformazione.png"], "movies": [], "text": "35mila nuovi casi di contagio, il 40% in pi\u00f9 della media delle ultime due settimane, con 833 nuovi decessi. Questi i numeri del contagio da coronavirus registrati il 23 giugno, in 24 ore, negli Stati Uniti, dove ormai la Covid ha ripreso a crescere agli stessi livelli registrati ad aprile, a causa delle riaperture affrettate e delle mancate precauzioni nelle misure di distanziamento sociale. Le conseguenze del contagio per le manifestazioni del Black Lives Matter si vedranno pi\u00f9 avanti, cos\u00ec come quelle causate dai comizi di Trump, per certo il principale responsabile della ripresa del contagio negli Usa anche per la maggior parte degli americani, come rilevato da un sondaggio reuters-ipsos delle scorse ore.\n\nPertanto, poich\u00e9 il numero di nuovi casi di coronavirus \u00e8 in aumento in molte zone degli Stati Uniti, i governatori di New York, New Jersey e Connecticut hanno deciso di imporre la quarantena ai visitatori provenienti da Stati (americani) dove si registrano alti tassi di contagio.\n\nLa misura \u00e8 stata annunciata mercoled\u00ec e sar\u00e0 applicata alle persone provenienti da Alabama, Arkansas, Arizona, Florida, Carolina del Nord, Carolina del Sud, Texas, Washington e Utah. Nel caso che i visitatori violassero l'ordine di quarantena potranno incorrere in una multa da 1.000 dollari per una prima violazione che poi arriver\u00e0 fino a 5.000 nel caso di recidive.\n\nLa Florida, uno dei primi Stati a riaprire, mercoled\u00ec ha registrato un aumento record di nuovi casi di contagio: oltre 5.500. L'Oklahoma, che non ha mai imposto misure di confinamento, ha registrato oggi un nuovo record nei casi di contagio... per la sesta volta di fila.\n\nMarted\u00ec, Arizona, California, Mississippi e Nevada hanno registrato aumenti record, il Texas luned\u00ec e adesso sta pensando di imporre nuove misure di confinamento.\n\nL'Unione europea, che dovrebbe riaprire i propri confini a partire da luglio, esaminer\u00e0 l'andamento del contagio da Covid-19 delle singole nazioni ogni due settimane, in base a dei criteri che, al momento, non prevederebbero l'ingresso ad americani e russi.\n\nE mentre negli Stati Uniti nuovi contagi e nuovi decessi sono in aumento ecco che cosa stava facendo Trump, marted\u00ec 23 giugno, per combattere la Covid-19:\n\n\n\n", "keywords": [], "meta_keywords": ["uniti", "contagio", "covid", "tornato", "crescere", "livelli", "aprile"], "tags": [], "authors": [], "publish_date": "Wed Jun 24 21:23:00 2020", "summary": "", "article_html": "", "meta_description": "Negli Stati Uniti il contagio da Covid \u00e8 tornato a crescere ai livelli di aprile 35mila nuovi casi di contagio, il 40% in pi\u00f9 della media delle\u2026", "meta_lang": "it", "meta_favicon": "", "meta_data": {"viewport": "width=device-width, initial-scale=1.0", "google-site-verification": "Mai3b52BN1HEzRtZnG9CGFazFr1vtU4BEdCUmaDOgB8", "verify-v1": "tCLEIVoJ+enPuSq9SNLkWQqt+WgFk27/VulGmO//FyM=", "y_key": "e2522fe03555b77b", "msvalidate.01": "50E3D477638529290AFB9F87D50D0239", "description": "Negli Stati Uniti il contagio da Covid \u00e8 tornato a crescere ai livelli di aprile 35mila nuovi casi di contagio, il 40% in pi\u00f9 della media delle\u2026", "keywords": "uniti,contagio,covid,tornato,crescere,livelli,aprile", "robots": "index,follow", "REVISIT-AFTER": "1 days", "og": {"image": {"identifier": "https://p7.informazione.it/fimg/2020/06/9d7cef09-79db-46e0-aeef-9ea93d2c55ec.jpg", "width": 1200, "height": 685}, "locale": "it_IT", "title": "Negli Stati Uniti il contagio da Covid \u00e8 tornato a crescere ai livelli di aprile", "type": "article", "url": "https://fai.informazione.it/84B783D6-4985-4BFD-96F3-96FCAB26A353/Negli-Stati-Uniti-il-contagio-da-Covid-e-tornato-a-crescere-ai-livelli-di-aprile", "site_name": "Fai Informazione - Social News", "description": "35mila nuovi casi di contagio, il 40% in pi\u00f9 della media delle ultime due settimane, con 833 nuovi decessi. Questi i numeri del contagio da coronavirus registrati il 23 giugno, in 24 ore, negli Stati Uniti, dove ormai la Covid ha ripreso a crescere agli stessi livelli registrati ad aprile, a causa\u2026"}, "fb": {"admins": 100000274556763, "app_id": 331245950729725}, "article": {"publisher": "https://www.facebook.com/fainformazione", "published_time": "2020-06-24T21:23", "section": "Esteri"}, "twitter": {"url": "https://fai.informazione.it/84B783D6-4985-4BFD-96F3-96FCAB26A353/Negli-Stati-Uniti-il-contagio-da-Covid-e-tornato-a-crescere-ai-livelli-di-aprile", "site": "@fainformazione", "title": "Negli Stati Uniti il contagio da Covid \u00e8 tornato a crescere ai livelli di aprile", "description": "35mila nuovi casi di contagio, il 40% in pi\u00f9 della media delle ultime due settimane, con 833 nuovi decessi. Questi i numeri del contagio da coronavirus registrati il 23 giugno, in 24 ore, negli Stati\u2026", "creator": "@fainformazione", "card": "summary_large_image", "image": "https://p7.informazione.it/fimg/2020/06/9d7cef09-79db-46e0-aeef-9ea93d2c55ec.jpg"}}, "canonical_link": "https://fai.informazione.it/84B783D6-4985-4BFD-96F3-96FCAB26A353/Negli-Stati-Uniti-il-contagio-da-Covid-e-tornato-a-crescere-ai-livelli-di-aprile"}