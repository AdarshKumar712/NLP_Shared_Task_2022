{"source_url": "https://web.archive.org", "url": "https://web.archive.org/web/20200309035548id_/https://www.tvp.info/46589142/wojskowi-nie-chca-by-huawei-budowal-siec-5g", "title": "Wojskowi nie chc\u0105, by Huawei budowa\u0142 sie\u0107 5G", "top_image": "https://s4.tvp.pl/images2/4/1/2/uid_4127c6617f8a0d7c8a82df99f957132b1581381200805_width_960_play_0_pos_0_gs_0_height_540.jpg", "meta_img": "https://s4.tvp.pl/images2/4/1/2/uid_4127c6617f8a0d7c8a82df99f957132b1581381200805_width_960_play_0_pos_0_gs_0_height_540.jpg", "images": ["https://web.archive.org/templates/xhtml/www.tvp.info/resources/images/logo/tvp-info.svg", "https://web.archive.org/templates/xhtml/www.tvp.info/resources/images/logo/pap.png", "https://s1.tvp.pl/images2/a/4/f/uid_a4f8570f7725a253402f15998df326171583700454528_width_1373_play_0_pos_0_gs_0_height_779.jpg", "https://s5.tvp.pl/images2/e/8/6/uid_e863e94ed19858736a47601de86f637e1583528478728_width_1373_play_0_pos_0_gs_0_height_779.jpg", "https://s3.tvp.pl/images2/c/0/e/uid_c0e649c09dd9088529740366ff0424501583546007058_width_1373_play_0_pos_0_gs_0_height_779.jpg", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "https://s4.tvp.pl/images2/4/1/2/uid_4127c6617f8a0d7c8a82df99f957132b1581381200805_width_960_play_0_pos_0_gs_0_height_540.jpg", "https://web.archive.org/templates/xhtml/www.tvp.info/resources/images/icon/close-search.svg", "https://s10.tvp.pl/images2/0/1/9/uid_0193f10aeb945734ba2164bf1d69b9ed1583496124252_width_1373_play_0_pos_0_gs_0_height_779.jpg", "https://web.archive.org/pub/sess/initsession", "https://s6.tvp.pl/images2/f/c/9/uid_fc9914325868291262de0a0b9306bf641583492611813_width_1373_play_0_pos_0_gs_0_height_779.jpg", "https://s4.tvp.pl/images2/4/1/2/uid_4127c6617f8a0d7c8a82df99f957132b1581381200805_width_907_play_0_pos_0_gs_0_height_515.jpg", "https://s3.tvp.pl/images2/3/7/e/uid_37ea5f985a776a0af1796f4d523693c01580224395534_width_190_play_0_pos_0_gs_0_height_107.jpg", "https://web.archive.org/pub/sess/viewrequest?object_id=46589142"], "movies": [], "text": "Kanadyjscy wojskowi chc\u0105, by rz\u0105d federalny zakaza\u0142 udzia\u0142u chi\u0144skiego giganta telekomunikacyjnego Huawei w dostawach sprz\u0119tu do budowy sieci 5G. Chodzi o zagro\u017cenie bezpiecze\u0144stwa narodowego. Dziennik \u201eThe Globe and Mail\u201d przekaza\u0142 informacj\u0119, powo\u0142uj\u0105c si\u0119 na wysokiego rang\u0105 urz\u0119dnika.\n\nWed\u0142ug cytowanego przez gazet\u0119 \u017ar\u00f3d\u0142a zaznajomionego ze spraw\u0105, wysocy rang\u0105 wojskowi, w tym szef sztabu kanadyjskich si\u0142 zbrojnych gen. Jonathan Vance, uwa\u017caj\u0105, \u017ce udzia\u0142 Huawei stanowi\u0142by zagro\u017cenie dla bezpiecze\u0144stwa narodowego.\n\n\n\n\u2013 Wojsko uwa\u017ca, \u017ce Huawei nie jest zaufanym dostawc\u0105, poniewa\u017c jej sprz\u0119t 5G m\u00f3g\u0142by by\u0107 u\u017cyty w celach szpiegowskich lub do sparali\u017cowania krytycznej infrastruktury podczas kryzysu mi\u0119dzynarodowego \u2013 jak wypowied\u017a urz\u0119dnika relacjonuje dziennik.\n\n\n\nNara\u017cenie wsp\u00f3\u0142pracy z USA\n\n\n\nIstniej\u0105 r\u00f3wnie\u017c obawy, \u017ce dopuszczenie Huawei do budowy 5G mog\u0142oby zagrozi\u0107 wsp\u00f3\u0142pracy w dziedzinie bezpiecze\u0144stwa ze Stanami Zjednoczonymi oraz wymianie informacji wywiadowczych z partnerami z Sojuszu Pi\u0119ciorga Oczu obejmuj\u0105cego USA, Kanad\u0119, Wielk\u0105 Brytani\u0119, Australi\u0119 i Now\u0105 Zelandi\u0119.\n\n\n\nRzecznik ministerstwa obrony narodowej Daniel Le Bouthillier powiedzia\u0142 gazecie, \u017ce wojsko nie mo\u017ce udzieli\u0107 komentarza w tej sprawie.\n\n\n\nJak przypomina \u201eThe Globe and Mail\u201d, obecnie sprz\u0119t Huawei wykorzystywany jest jedynie w peryferyjnych elementach sieci bezprzewodowych, a nie do zarz\u0105dzania przep\u0142ywem danych. Ottawa ma do wyboru kilka opcji odno\u015bnie do 5G: pozostawi\u0107 status quo, pozostawi\u0107 status quo i wprowadzi\u0107 dodatkowe kontrole na Huawei, lub wprowadzi\u0107 zakaz.\n\n#wieszwiecej Polub nas\n\n\u017ar\u00f3d\u0142o: pap\n\nW listopadzie dziennik donosi\u0142, \u017ce r\u00f3wnie\u017c kanadyjski wywiad (Canadian Security Intelligence Service) chce zakazu dla firmy Huawei, kt\u00f3r\u0105 postrzega jako zagro\u017cenie dla cyberbezpiecze\u0144stwa. Z kolei agencja bezpiecze\u0144stwa komunikacyjnego (Communications Security Establishment), uwa\u017ca, \u017ce wystarcz\u0105 testy i monitoring sprz\u0119tu dostarczanego przez Huawei.Stany Zjednoczone i Australia zakaza\u0142y operatorom kom\u00f3rkowym w swoich krajach korzystania z technologii 5G Huawei. Waszyngton zagrozi\u0142 te\u017c ostatnio, \u017ce wymiana informacji z sojusznikami, kt\u00f3rzy dopuszcz\u0105 Huawei, zostanie ograniczona. Nowa Zelandia zablokowa\u0142a plany budowy sieci 5G z u\u017cyciem sprz\u0119tu Huawei jednemu z krajowych operator\u00f3w. Z kolei premier Wielkiej Brytanii Boris Johnson dopu\u015bci\u0142 ograniczony udzia\u0142 Huawei w budowie infrastruktury 5G.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s4.tvp.pl/images2/4/1/2/uid_4127c6617f8a0d7c8a82df99f957132b1581381200805_width_960_play_0_pos_0_gs_0_height_540.jpg"}, "og": {"title": "Wojskowi nie chc\u0105, by Huawei budowa\u0142 sie\u0107 5G", "description": "Armia ocenia, \u017ce chi\u0144ska firma mo\u017ce stanowi\u0107 zagro\u017cenie dla bezpiecze\u0144stwa narodowego.", "image": "https://s4.tvp.pl/images2/4/1/2/uid_4127c6617f8a0d7c8a82df99f957132b1581381200805_width_960_play_0_pos_0_gs_0_height_540.jpg", "type": "article", "url": "http://www.tvp.info/46589142/wojskowi-nie-chca-by-huawei-budowal-siec-5g"}, "fb": {"app_id": 825992797416546}}, "canonical_link": "https://www.tvp.info/46589142/wojskowi-nie-chca-by-huawei-budowal-siec-5g"}