{"source_url": "https://web.archive.org", "url": "https://web.archive.org/web/20210507165328id_/https://www.lastampa.it/vatican-insider/it/2020/06/28/news/il-papa-in-siria-i-bambini-fanno-la-fame-i-dirigenti-siano-capaci-di-fare-la-pace-1.39020161", "title": "Il Papa: \u201cIn Siria i bambini fanno la fame, i dirigenti siano capaci di fare la pace\u201d", "top_image": "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "meta_img": "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "images": ["https://www.gelestatic.it/thimg/aPdmFHLIxGh4v-BiKbkzleg-I58=/fit-in/290x163/https%3A//www.lastampa.it/image/contentid/policy%3A1.39002175%3A1592946941/OBJ109301766_1.jpg%3Ff%3Dthumb%26h%3D164%26w%3D290%26%24p%24f%24h%24w%3Dca000cb", "https://www.gelestatic.it/thimg/unsafe/290x163/smart/https://www.repstatic.it/video/photo/2021/04/30/769293/769293-thumb-full-s210430_cane_cocaina_mp4.jpg", "https://www.consigli.it/wp-content/uploads/2021/03/echo-1-150x150.jpg", "https://www.consigli.it/wp-content/uploads/2017/11/logo289_consigli.it_.jpg", "https://www.consigli.it/wp-content/uploads/2021/03/consigli-tech-1-800x450.jpeg", "https://www.consigli.it/wp-content/uploads/2020/12/casa-800x450.png", "https://www.gelestatic.it/thimg/unsafe/290x163/smart/https://www.repstatic.it/video/photo/2021/05/01/769460/769460-thumb-full-s210501_stratolunch_nuovovolo.jpg", "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "https://www.gelestatic.it/thimg/IWbDDh4yhXqAgf97m_cV8bj615Y=/fit-in/960x540/https%3A//www.lastampa.it/image/contentid/policy%3A1.39020160%3A1593341342/afp_xix_20200628_124658_002232.JPG%3Ff%3Ddetail_558%26h%3D720%26w%3D1280%26%24p%24f%24h%24w%3D6e16853", "https://www.consigli.it/wp-content/uploads/2021/04/pods-150x150.jpg", "https://www.gelestatic.it/thimg/unsafe/290x163/smart/https://www.repstatic.it/video/photo/2021/04/29/769089/769089-thumb-full-s210429_f1_telecamera.jpg"], "movies": [], "text": "CITTA\u2019 DEL VATICANO. La Siria e il Libano con le loro \u00abgravi crisi socio-politiche ed economiche\u00bb aggravate dalla pandemia, dove le prime vittime sono i bambini che fanno la fame. Lo Yemen che patisce una \u00abgravissima crisi umanitaria\u00bb. L\u2019Ucraina colpita da forti alluvioni. A queste zone del mondo ferite arriva il conforto di Papa Francesco durante l\u2019Angelus in piazza San Pietro.\n\nIn particolare il Papa, dalla finestra del Palazzo Apostolico vaticano, ricorda la quarta Conferenza dell\u2019Unione Europea e delle Nazioni Unite per \u00absostenere il futuro della Siria e della regione\u00bb che si terr\u00e0 il 30 giugno a Bruxelles. Un evento che riunir\u00e0 virtualmente i soggetti interessati per affrontare la situazione della Siria, dopo dieci anni ancora estremamente critica, e mobilitare il sostegno finanziario necessario per i Paesi limitrofi che ospitano milioni di rifugiati siriani.\n\n\u00abPreghiamo per questo importante incontro - dice il Pontefice - perch\u00e9 possa migliorare la drammatica situazione del popolo siriano e dei popoli vicini, in particolare del Libano, nel contesto di gravi crisi socio-politiche ed economiche che la pandemia ha reso ancora pi\u00f9 difficili\u00bb. \u00abPensate che ci sono bambini con la fame, che non hanno da mangiare\u00bb, aggiunge il Papa a braccio. \u00abPer favore, che i dirigenti siano capaci di fare la pace\u00bb.\n\nAllo stesso modo Francesco chiede preghiere per lo Yemen, dove secondo l\u2019Onu si consuma la peggiore tragedia umanitaria del mondo a causa di una guerra intestina che ha assunto una dimensione regionale provocando una povert\u00e0 endemica e la penuria di risorse alimentari. A farne le spese sono anche l\u00ec i bambini: per i piccoli che \u00absoffrono a causa della gravissima crisi umanitaria\u00bb, Bergoglio lancia un appello vigoroso che giunge a quarantott\u2019ore dall\u2019allarme Unicef, secondo il quale quattro minori yemeniti su cinque rischiano di non superare l\u2019esame per la sopravvivenza. \u00abIl numero dei bambini malnutriti pu\u00f2 raggiungere i due milioni e 400mila entro la fine dell\u2019anno, ovvero con un incremento del 20%\u00bb, si legge in un documento dell\u2019agenzia Onu per l\u2019infanzia.\n\nSempre durante l\u2019Angelus, il Pontefice rivolge poi un pensiero alle popolazioni dell\u2019Ucraina occidentale colpite recentemente da forti alluvioni che si sono abbattute su oltre 200 citt\u00e0 e villaggi, provocando tre morti, danneggiando circa 5mila abitazioni e costringendo centinaia di persone ad abbandonare le proprie case: \u00abPossano sperimentare il conforto del Signore e il soccorso dei fratelli\u00bb.\n\nNella sua catechesi, Francesco rilancia invece l\u2019invito del Vangelo \u00aba vivere in pienezza e senza tentennamenti la nostra adesione al Signore\u00bb. Significa \u00abprendere sul serio le esigenze evangeliche, anche quando ci\u00f2 richiede sacrificio e fatica\u00bb, come dice Ges\u00f9 ai discepoli. La prima esigenza \u00e8 \u00abporre l\u2019amore verso di Lui al di sopra degli affetti familiari\u00bb. Non significa \u00absottovalutare l\u2019amore per i genitori e i figli\u00bb, spiega il Papa, Ges\u00f9 per\u00f2 \u00absa che i legami di parentela, se sono messi al primo posto, possono deviare dal vero bene\u00bb.\n\nLa strada da seguire \u00e8 quella della croce, la via che Cristo stesso ha percorso \u00absenza scorciatoie\u00bb. \u00abNon c\u2019\u00e8 vero amore senza croce, cio\u00e8 senza un prezzo da pagare di persona. Portata con Ges\u00f9, la croce non fa paura, perch\u00e9 Lui \u00e8 sempre al nostro fianco per sorreggerci nell\u2019ora della prova pi\u00f9 dura, per darci forza e coraggio\u00bb, afferma Bergoglio, ricordando \u00able tante mamme e i tanti pap\u00e0 che si sacrificano per i figli. Portano croci, fanno veri sacrifici, perch\u00e9 amano\u00bb.\n\nCome loro ci sono migliaia di persone che, in questo tempo della pandemia di Covid-19, si sono rimboccate le maniche per il prossimo. \u00abQuanta gente, quanta gente - esclama il Papa - sta portando croci per aiutare gli altri. Si sacrifica per aiutare coloro che hanno bisogno in questa pandemia\u00bb.\n\n\u00abLa pienezza della vita e della gioia si trova donando s\u00e9 stessi per il Vangelo e per i fratelli, con apertura, accoglienza e benevolenza\u00bb, aggiunge, \u00abla gratitudine generosa di Dio Padre tiene conto anche del pi\u00f9 piccolo gesto di amore e di servizio reso ai fratelli\u00bb. Il Pontefice racconta in proposito un aneddoto appreso in questi giorni: \u00abHo sentito un prete commosso perch\u00e9 in parrocchia gli si \u00e8 avvicinato un bambino e ha detto: \u201cPadre, questi sono i miei risparmi. Poca cosa\u2026 \u00c8 per i suoi poveri, per coloro che hanno bisogno per la pandemia\u201d. Piccola cosa, ma grande cosa\u00bb.\n\n\u00ab\u00c8 una riconoscenza contagiosa, che aiuta ciascuno di noi ad avere gratitudine verso quanti si prendono cura delle nostre necessit\u00e0. Quando qualcuno ci offre un servizio, non dobbiamo pensare che tutto ci sia dovuto. No, tanti servizi si fanno per gratuit\u00e0\u00bb, afferma il Papa. Il pensiero va al volontariato che \u00ab\u00e8 una delle cose pi\u00f9 grandi che ha la societ\u00e0 italiana. Quanti volontari hanno lasciato la vita in questa pandemia! Si fa per amore, semplicemente per servizio. La gratitudine, la riconoscenza, \u00e8 prima di tutto segno di buona educazione, ma \u00e8 anche un distintivo del cristiano\u00bb.", "keywords": [], "meta_keywords": [""], "tags": [], "authors": ["Salvatore Cernuzio", "Francesca Sforza"], "publish_date": "Sun Jun 28 00:00:00 2020", "summary": "", "article_html": "", "meta_description": "Nell\u2019Angelus Francesco prega per la quarta Conferenza Ue-Onu per il Paese mediorientale che si terr\u00e0 il 30 giugno a Bruxelles: \u00abMigliorare la situazione, la pandemia ha aggravato le crisi socio-politiche ed economiche\u00bb", "meta_lang": "it", "meta_favicon": "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "Nell\u2019Angelus Francesco prega per la quarta Conferenza Ue-Onu per il Paese mediorientale che si terr\u00e0 il 30 giugno a Bruxelles: \u00abMigliorare la situazione, la pandemia ha aggravato le crisi socio-politiche ed economiche\u00bb", "title": "Il Papa: \u201cIn Siria i bambini fanno la fame, i dirigenti siano capaci di fare la pace\u201d - La Stampa", "thumb": "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "siteBrand": "La Stampa - Ultime notizie di cronaca e news dall'Italia e dal mondo", "siteLabel": "La Stampa - Ultime notizie di cronaca e news dall'Italia e dal mondo", "editions": "novara,cuneo,verbano-cusio-ossola,vercelli,asti,roma,biella,torino,milano,alessandria,savona,aosta,imperia-sanremo", "twitter": {"card": "summary_large_image", "site": "@LaStampa", "title": "Il Papa: \u201cIn Siria i bambini fanno la fame, i dirigenti siano capaci di fare la pace\u201d", "description": "Nell\u2019Angelus Francesco prega per la quarta Conferenza Ue-Onu per il Paese mediorientale che si terr\u00e0 il 30 giugno a Bruxelles: \u00abMigliorare la situazione, la pandemia ha aggravato le crisi socio-politiche ed economiche\u00bb", "image": "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "url": "https://www.lastampa.it/vatican-insider/it/2020/06/28/news/il-papa-in-siria-i-bambini-fanno-la-fame-i-dirigenti-siano-capaci-di-fare-la-pace-1.39020161"}, "fb": {"app_id": 869207869794513}, "og": {"site_name": "lastampa.it", "type": "article", "title": "Il Papa: \u201cIn Siria i bambini fanno la fame, i dirigenti siano capaci di fare la pace\u201d", "description": "Nell\u2019Angelus Francesco prega per la quarta Conferenza Ue-Onu per il Paese mediorientale che si terr\u00e0 il 30 giugno a Bruxelles: \u00abMigliorare la situazione, la pandemia ha aggravato le crisi socio-politiche ed economiche\u00bb", "image": "https://www.lastampa.it/image/contentid/policy:1.39020160:1593341342/afp_xix_20200628_124658_002232.JPG?f=detail_558&h=720&w=1280&$p$f$h$w=6e16853", "url": "https://www.lastampa.it/vatican-insider/it/2020/06/28/news/il-papa-in-siria-i-bambini-fanno-la-fame-i-dirigenti-siano-capaci-di-fare-la-pace-1.39020161"}, "article": {"published_time": "2020-06-28T12:49+0200", "modified_time": "2020-06-28T13:27+0200", "publisher": "http://www.facebook.com/lastampa.it", "content_plan": "default", "content_tier": "free"}, "format-detection": "telephone=no"}, "canonical_link": "https://www.lastampa.it/vatican-insider/it/2020/06/28/news/il-papa-in-siria-i-bambini-fanno-la-fame-i-dirigenti-siano-capaci-di-fare-la-pace-1.39020161"}