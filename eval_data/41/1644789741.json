{"source_url": "https://web.archive.org", "url": "https://web.archive.org/web/20211023031629id_/https://www.haberler.com/son-dakika-haberi-avrupa-borsalari-kovid-19-vaka-sayisindaki-artisa-13362228-haberi/", "title": "Son dakika haberi! Avrupa borsalar\u0131 Kovid-19 vaka say\u0131s\u0131ndaki art\u0131\u015fa ra\u011fmen g\u00fcn\u00fc y\u00fckseli\u015fle kapad\u0131", "top_image": "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "meta_img": "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "images": ["data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/images/haberler.com.png", "data:image/gif;base64,R0lGODlhAQABAAD/ACwAAAAAAQABAAACADs=", "https://web.archive.org/mstatic/assets/img/haberler-logo.png", "https://web.archive.org/_blank.gif"], "movies": [], "text": "Avrupa borsalar\u0131, ABD'de yeni tip koronavir\u00fcs (Kovid-19) vaka say\u0131s\u0131ndaki h\u0131zl\u0131 art\u0131\u015fa ve k\u00fcresel ekonomide gerileme endi\u015felerine ra\u011fmen g\u00fcn\u00fc y\u00fckseli\u015fle tamamlad\u0131.\n\nKapan\u0131\u015fta, g\u00f6sterge endeks Stoxx Europe 600 y\u00fczde 0,72 art\u0131\u015fla 359,74 puana \u00e7\u0131kt\u0131.\n\n\u0130ngiltere'de FTSE 100 endeksi y\u00fczde 0,38 artarak 6.147,14 puana, Almanya'da DAX 30 endeksi y\u00fczde 0,69 de\u011fer kazanarak 12.177,87 puana, Fransa'da CAC 40 endeksi y\u00fczde 0,97'lik art\u0131\u015fla 4.918,58 puana ve \u0130talya'da FTSE MIB 30 endeksi y\u00fczde 0,37'lik y\u00fckseli\u015fle 19.244,75 puana ula\u015ft\u0131.\n\nAvro/dolar paritesi ise TS\u0130 19.42 itibar\u0131yla y\u00fczde 0,21 azal\u0131\u015fla 1,123 seviyelerinden i\u015flem g\u00f6rd\u00fc.\n\nEkonomide h\u0131zl\u0131 toparlanma beklentileri azald\u0131\n\nUluslararas\u0131 Para Fonu (IMF), d\u00fcn yay\u0131mlad\u0131\u011f\u0131 D\u00fcnya Ekonomik G\u00f6r\u00fcn\u00fcm Raporu'nu g\u00fcncelleyerek, Nisan ay\u0131nda bu y\u0131l i\u00e7in y\u00fczde 3 olarak a\u00e7\u0131klad\u0131\u011f\u0131 k\u00fcresel ekonomide k\u00fc\u00e7\u00fclme tahminini, Kovid-19 salg\u0131n\u0131n ekonomide olu\u015fturdu\u011fu etkinin beklenenden daha olumsuz oldu\u011fu gerek\u00e7esiyle 4,9'a y\u00fckseltmi\u015fti.\n\nAnalistler, Kovid-19 salg\u0131n\u0131nda ikinci dalga endi\u015felerinin yan\u0131 s\u0131ra d\u00fcn IMF'nin k\u00fcresel ekonomiye ili\u015fkin daralma tahminini a\u015fa\u011f\u0131 y\u00f6nl\u00fc revize etmesiyle ekonomide h\u0131zl\u0131 toparlanma beklentilerinin azald\u0131\u011f\u0131n\u0131 belirtti.\n\nLufthansa Grubu'nun hissedarlar\u0131 Alman h\u00fck\u00fcmetinin kurtarma paketini onaylad\u0131\n\n\u00d6te yandan, Almanya merkezli elektronik \u00f6deme sistemleri \u015firketi Wirecard AG'nin hisseleri, \u015firketin bug\u00fcn M\u00fcnih b\u00f6lge mahkemesine iflas ba\u015fvurusuna bulunaca\u011f\u0131n\u0131 a\u00e7\u0131klamas\u0131ndan sonra yakla\u015f\u0131k y\u00fczde 73 d\u00fc\u015ferek 3,26 avroya geriledi.\n\nAlmanya'n\u0131n DAX 30 endeksinde i\u015flem g\u00f6ren \u015firketin hisseleri, 17 Haziran'da 104,5 avrodan kapanm\u0131\u015ft\u0131. \u015eirketin bilan\u00e7osunda g\u00f6z\u00fcken 1,9 milyar avrodan fazla paran\u0131n kay\u0131p olmas\u0131yla ortaya \u00e7\u0131kan muhasebe skandal\u0131n\u0131n ard\u0131ndan \u015firket hisseleri yakla\u015f\u0131k y\u00fczde 97 de\u011fer kaybetti.\n\nAlman hava yolu \u015firketi Lufthansa Grubu'nun hisseleri de, \u015firketin en b\u00fcy\u00fck hissedar\u0131 Heinz Hermann Thiele'nin Almanya h\u00fck\u00fcmetinin sa\u011flad\u0131\u011f\u0131 kurtarma paketini destekleyece\u011fini a\u00e7\u0131klamas\u0131ndan sonra bug\u00fcn y\u00fczde 7'den fazla de\u011fer kazand\u0131.\n\nBorsalar kapand\u0131ktan sonra, Lufthansa'dan yap\u0131lan a\u00e7\u0131klamada, bug\u00fcn yap\u0131lan ola\u011fan genel kurul toplant\u0131s\u0131nda hissedarlar\u0131n, Alman h\u00fck\u00fcmetinin 9 milyar avroluk kurtarma paketini onaylad\u0131\u011f\u0131 bildirildi.\n\nAvrupa Birli\u011fi de s\u00f6z konusu kurtarma paketini bug\u00fcn onaylam\u0131\u015ft\u0131.\n\nAA - Son Dakika Haberleri", "keywords": [], "meta_keywords": ["Avrupa Birli\u011fi", "Almanya", "Avrupa", "Alman", "G\u00fcncel", "son dakika", "haberi", "avrupa", "borsalar\u0131", "kovid", "19 vaka", "say\u0131s\u0131ndaki", "art\u0131\u015fa", "ra\u011fmen", "g\u00fcn\u00fc", "y\u00fckseli\u015fle", "kapad\u0131"], "tags": [], "authors": [], "publish_date": "Thu Jun 25 20:29:00 2020", "summary": "", "article_html": "", "meta_description": "Son dakika habere g\u00f6re Avrupa borsalar\u0131, ABD\u2019de yeni tip koronavir\u00fcs Kovid-19 vaka say\u0131s\u0131ndaki h\u0131zl\u0131 art\u0131\u015fa ve k\u00fcresel ekonomide gerileme endi\u015felerine ra\u011fmen g\u00fcn\u00fc y\u00fckseli\u015fle tamamlad\u0131.", "meta_lang": "tr", "meta_favicon": "/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "description": "Son dakika habere g\u00f6re Avrupa borsalar\u0131, ABD\u2019de yeni tip koronavir\u00fcs Kovid-19 vaka say\u0131s\u0131ndaki h\u0131zl\u0131 art\u0131\u015fa ve k\u00fcresel ekonomide gerileme endi\u015felerine ra\u011fmen g\u00fcn\u00fc y\u00fckseli\u015fle tamamlad\u0131.", "keywords": "Avrupa Birli\u011fi,Almanya,Avrupa,Alman,G\u00fcncel, son dakika, haberi, avrupa, borsalar\u0131, kovid, 19 vaka, say\u0131s\u0131ndaki, art\u0131\u015fa, ra\u011fmen, g\u00fcn\u00fc, y\u00fckseli\u015fle, kapad\u0131", "news_keywords": "Avrupa Birli\u011fi,Almanya,Avrupa,Alman,G\u00fcncel, son dakika, haberi, avrupa, borsalar\u0131, kovid, 19 vaka, say\u0131s\u0131ndaki, art\u0131\u015fa, ra\u011fmen, g\u00fcn\u00fc, y\u00fckseli\u015fle, kapad\u0131", "viewport": "width=device-width, initial-scale=1.0", "medium": "News", "dateCreated": "2020-06-25T20:29:00+03:00", "dateModified": "2020-06-26T00:00:00+03:00", "datePublished": "2020-06-25T20:29:00+03:00", "og": {"url": "https://www.haberler.com/son-dakika-haberi-avrupa-borsalari-kovid-19-vaka-sayisindaki-artisa-13362228-haberi/", "site_name": "Haberler.com", "locale": "tr_TR", "type": "article", "title": "Son dakika haberi! Avrupa borsalar\u0131 Kovid-19 vaka say\u0131s\u0131ndaki art\u0131\u015fa ra\u011fmen g\u00fcn\u00fc y\u00fckseli\u015fle kapad\u0131", "description": "Son dakika habere g\u00f6re Avrupa borsalar\u0131, ABD\u2019de yeni tip koronavir\u00fcs Kovid-19 vaka say\u0131s\u0131ndaki h\u0131zl\u0131 art\u0131\u015fa ve k\u00fcresel ekonomide gerileme endi\u015felerine ra\u011fmen g\u00fcn\u00fc y\u00fckseli\u015fle tamamlad\u0131.", "image": {"identifier": "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "alt": "Son dakika haberi! Avrupa borsalar\u0131 Kovid-19 vaka say\u0131s\u0131ndaki art\u0131\u015fa ra\u011fmen g\u00fcn\u00fc y\u00fckseli\u015fle kapad\u0131", "secure_url": "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "Avrupa Birli\u011fi,Almanya,Avrupa,Alman,G\u00fcncel, son dakika, haberi, avrupa, borsalar\u0131, kovid, 19 vaka, say\u0131s\u0131ndaki, art\u0131\u015fa, ra\u011fmen, g\u00fcn\u00fc, y\u00fckseli\u015fle, kapad\u0131", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-06-25T20:29:00+03:00", "modified_time": "2020-06-26T00:00:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Son dakika haberi! Avrupa borsalar\u0131 Kovid-19 vaka say\u0131s\u0131ndaki art\u0131\u015fa ra\u011fmen g\u00fcn\u00fc y\u00fckseli\u015fle kapad\u0131", "description": "Son dakika habere g\u00f6re Avrupa borsalar\u0131, ABD\u2019de yeni tip koronavir\u00fcs (Kovid-19) vaka say\u0131s\u0131ndaki h\u0131zl\u0131 art\u0131\u015fa ve k\u00fcresel ekonomide gerileme endi\u015felerine ra\u011fmen g\u00fcn\u00fc y\u00fckseli\u015fle tamamlad\u0131.", "image": "https://foto.haberler.com/haber/2020/06/25/avrupa-borsalari-kovid-19-vaka-sayisindaki-ar-13362228_local.jpg", "url": "https://www.haberler.com/son-dakika-haberi-avrupa-borsalari-kovid-19-vaka-sayisindaki-artisa-13362228-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/son-dakika-haberi-avrupa-borsalari-kovid-19-vaka-sayisindaki-artisa-13362228-haberi/"}