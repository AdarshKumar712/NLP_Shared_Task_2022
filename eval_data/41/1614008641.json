{"source_url": "http://www.brindisitime.it", "url": "http://www.brindisitime.it/mesagne-occupazione-suolo-pubblico-le-istanze-entro-l1-giugno/", "title": "OCCUPAZIONE SUOLO PUBBLICO: LE ISTANZE ENTRO L'1 GIUGNO", "top_image": "http://www.brindisitime.it/wp-content/uploads/2020/05/mesagne-incontro-22.jpg", "meta_img": "http://www.brindisitime.it/wp-content/uploads/2020/05/mesagne-incontro-22.jpg", "images": ["http://www.brindisitime.it/wp-content/uploads/2020/01/gif-300x300-requiem.gif", "http://www.brindisitime.it/wp-content/uploads/2019/03/300x250-px.jpg", "http://www.brindisitime.it/wp-content/uploads/2016/09/logo-1-1024x149.png", "http://www.brindisitime.it/wp-content/uploads/2019/10/brindisi-time.jpg", "http://www.brindisitime.it/wp-content/uploads/2020/05/BANNER-BRINDISITIME.jpg", "http://www.brindisitime.it/wp-content/uploads/2020/06/petizione-mesagne-128x96.jpg", "http://www.brindisitime.it/wp-content/uploads/2020/06/ciliegie-ferrovia_NG1-128x96.jpg", "http://www.brindisitime.it/wp-content/uploads/2020/06/lelio-128x96.png", "http://www.goldenappleweb.com/logo_golden_apple_web_white.png", "http://www.brindisitime.it/wp-content/uploads/2020/05/mesagne-incontro-22-720x540-720x540.jpg", "http://www.brindisitime.it/wp-content/uploads/2016/09/brtime.png", "http://www.brindisitime.it/wp-content/uploads/2020/05/mesagne-incontro-22.jpg", "https://www.facebook.com/tr?id=114961432340951&ev=PageView&noscript=1"], "movies": [], "text": "Occupazione gratuita del suolo pubblico: istanze fino al 1\u00b0 giugno\n\nIl Comune di Mesagne informa i titolari e gestori di attivit\u00e0 commerciali che somministrano alimenti e bevande che fino a luned\u00ec 1\u00b0 giugno \u00e8 possibile presentare le richieste di occupazione gratuita di suolo pubblico collegandosi al portale impresainungiorno.gov.it, allegando la planimetria descrittiva degli spazi richiesti.\n\n\u201cL\u2019Amministrazione comunale si sta impegnando, insieme ai soggetti direttamente coinvolti, per contribuire a superare le criticit\u00e0 causate dall\u2019emergenza sanitaria, sostenendo un settore strategico per il turismo e l\u2019economia della citt\u00e0, favorendo l\u2019accoglienza in vista delle auspicate presenze di visitatori dei prossimi mesi,\u201d, ha commentato il sindaco Toni Matarrelli.\n\nLa gratuit\u00e0 \u00e8 prevista per l\u2019anno 2020 sia per le occupazioni temporanee che per quelle permanenti. \u201cAbbiamo ritenuto di assicurare un supporto utile alla forzata interruzione di questi ultimi mesi, facilitando il recupero all\u2019esterno degli spazi che possono garantire la distanza indicata dalle misure anti Covid-19\u201d, ha spiegato l\u2019assessore alle Attivit\u00e0 produttive, Antonello Mingenti. La presentazione delle istanze non comporter\u00e0 costi relativi ai diritti istruttori.", "keywords": [], "meta_keywords": [""], "tags": ["ATTUALITA'"], "authors": [], "publish_date": "Fri May 22 15:09:41 2020", "summary": "", "article_html": "", "meta_description": "", "meta_lang": "it", "meta_favicon": "http://www.brindisitime.it/favicon.ico", "meta_data": {"viewport": "width=device-width, initial-scale=1, maximum-scale=1", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "MESAGNE - OCCUPAZIONE SUOLO PUBBLICO: LE ISTANZE ENTRO L'1 GIUGNO - Brindisitime.it Network - News da Brindisi e Provincia", "description": "Occupazione gratuita del suolo pubblico: istanze fino al 1\u00b0 giugno Il Comune di Mesagne informa i titolari e gestori di attivit\u00e0 commerciali che somministrano alimenti e bevande che fino a luned\u00ec 1\u00b0 giugno \u00e8 possibile presentare le richieste di occupazione gratuita di suolo pubblico collegandosi al portale impresainungiorno.gov.it, allegando la planimetria descrittiva degli spazi richiesti. \u2026", "url": "http://www.brindisitime.it/mesagne-occupazione-suolo-pubblico-le-istanze-entro-l1-giugno/", "site_name": "Brindisitime.it Network - News da Brindisi e Provincia", "image": "http://www.brindisitime.it/wp-content/uploads/2020/05/mesagne-incontro-22-300x225.jpg"}, "article": {"section": "ATTUALITA'", "published_time": "2020-05-22T15:09:41+00:00"}, "twitter": {"card": "summary_large_image", "description": "Occupazione gratuita del suolo pubblico: istanze fino al 1\u00b0 giugno Il Comune di Mesagne informa i titolari e gestori di attivit\u00e0 commerciali che somministrano alimenti e bevande che fino a luned\u00ec 1\u00b0 giugno \u00e8 possibile presentare le richieste di occupazione gratuita di suolo pubblico collegandosi al portale impresainungiorno.gov.it, allegando la planimetria descrittiva degli spazi richiesti. [\u2026]", "title": "MESAGNE - OCCUPAZIONE SUOLO PUBBLICO: LE ISTANZE ENTRO L'1 GIUGNO - Brindisitime.it Network - News da Brindisi e Provincia", "image": "http://www.brindisitime.it/wp-content/uploads/2020/05/mesagne-incontro-22.jpg"}}, "canonical_link": "http://www.brindisitime.it/mesagne-occupazione-suolo-pubblico-le-istanze-entro-l1-giugno/"}