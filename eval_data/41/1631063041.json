{"source_url": "https://web.archive.org", "url": "https://web.archive.org/web/20200613054558id_/https://www.milligazete.com.tr/haber/4817334/konyaalti-sahilinin-ihalesi-hakkinda-aciklama", "title": "Konyaalt\u0131 sahilinin ihalesi hakk\u0131nda a\u00e7\u0131klama", "top_image": "https://static.daktilo.com/sites/71/uploads/2020/06/10/konyaalti-sahilinin-ihalesi-hakkinda-aciklama.jpg", "meta_img": "https://static.daktilo.com/sites/71/uploads/2020/06/10/konyaalti-sahilinin-ihalesi-hakkinda-aciklama.jpg", "images": ["https://file.daktilo.com/themes/enerjik/assets/img/mask-16-9.png", "https://static.daktilo.com/sites/71/uploads/2020/06/10/large/konyaalti-sahilinin-ihalesi-hakkinda-aciklama.jpg", "https://file.daktilo.com/themes/enerjik/assets/img/bos.png", "https://static.daktilo.com/sites/71/uploads/2020/06/10/konyaalti-sahilinin-ihalesi-hakkinda-aciklama.jpg", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2017/07/03/large/milli-logo-desktop-(5).png", "https://static.daktilo.com/sites/71/uploads/2017/07/03/large/milli-logo-mobil-(3).png"], "movies": [], "text": "CHP'li Antalya B\u00fcy\u00fck\u015fehir Belediyesi, Konyaalt\u0131 sahil ihalesinin iptal edildi\u011fi ve i\u015fletmenin tekrar H\u00fclya Ko\u00e7yi\u011fit\u2019in damad\u0131 Ender Alko\u00e7lar'\u0131n sahibi oldu\u011fu firmaya ge\u00e7ti\u011fine y\u00f6nelik haberler hakk\u0131nda a\u00e7\u0131klama yapt\u0131.\n\nAntalya B\u00fcy\u00fck\u015fehir Belediyesi\u2019nin Konyaalt\u0131 sahil ihalesini iptal etmesi ve yerel mahkemenin iptal karar\u0131n\u0131 hakl\u0131 bulmas\u0131 \u00fczerine H\u00fclya Ko\u00e7yi\u011fit\u2019in damad\u0131 Ender Alko\u00e7lar Dan\u0131\u015ftay\u2019a ba\u015fvurdu.\n\nDan\u0131\u015ftay'\u0131n yerel mahkemenin karar\u0131n\u0131 bozdu\u011fu ve b\u00f6ylece Konyaalt\u0131 sahilinin i\u015fletmesinin tekrar Alko\u00e7lar Turizm firmas\u0131na ge\u00e7ti\u011fi haberleri \u00e7\u0131km\u0131\u015ft\u0131.\n\nBelediyeden s\u00f6z konusu haberlere ili\u015fkin a\u00e7\u0131klama geldi. A\u00e7\u0131klamada, \"Belediyemize \u015fu ana kadar tebli\u011f edilmi\u015f herhangi bir karar bulunmamaktad\u0131r\" denildi.\n\nAntalya B\u00fcy\u00fck\u015fehir Belediyesi taraf\u0131ndan yap\u0131lan yaz\u0131l\u0131 a\u00e7\u0131klama \u015fu \u015fekilde:\n\nKonyaalt\u0131 Sahiline ili\u015fkin olarak ihalenin iptali ile ilgili devam eden yarg\u0131lamada Dan\u0131\u015ftay karar\u0131n\u0131n belli oldu\u011funa ili\u015fkin \u00e7e\u015fitli haberler ge\u00e7mektedir. Belediyemize \u015fu ana kadar tebli\u011f edilmi\u015f herhangi bir karar bulunmamaktad\u0131r.\n\nKald\u0131 ki Konyaalt\u0131 Sahil Projesine ili\u015fkin uyu\u015fmazl\u0131k sadece ihalenin iptali davas\u0131 ile s\u0131n\u0131rl\u0131 de\u011fildir. Ayn\u0131 zamanda kirac\u0131 \u015firketin s\u00f6zle\u015fmesi hakl\u0131 nedenlerle feshedilmi\u015f olup bu konuda kirac\u0131n\u0131n adli yarg\u0131da Antalya 3. Sulh Hukuk Mahkemesinin 2020/398 Esas say\u0131l\u0131 dosyas\u0131 ile a\u00e7m\u0131\u015f oldu\u011fu davada verilen tahliyeye y\u00f6nelik i\u015flemlerin dava sonuna kadar durdurulmas\u0131na ili\u015fkin \u0130HT\u0130YAT\u0130 TEDB\u0130R KARARI Belediyemizin itiraz\u0131 hakl\u0131 g\u00f6r\u00fclerek 10.06.2020 tarihli duru\u015fmada bug\u00fcn itibariyle mahkemece KALDIRILMI\u015eTIR. Kamuoyuna sayg\u0131yla duyurulur.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Antalya B\u00fcy\u00fck\u015fehir Belediyesi, Konyaalt\u0131 sahil ihalesinin iptal edildi\u011fi ve i\u015fletmenin tekrar H\u00fclya Ko\u00e7yi\u011fit\u2019in damad\u0131 Ender Alko\u00e7lar'\u0131n sahibi oldu\u011fu firmaya g...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "Antalya B\u00fcy\u00fck\u015fehir Belediyesi, Konyaalt\u0131 sahil ihalesinin iptal edildi\u011fi ve i\u015fletmenin tekrar H\u00fclya Ko\u00e7yi\u011fit\u2019in damad\u0131 Ender Alko\u00e7lar'\u0131n sahibi oldu\u011fu firmaya g...", "datePublished": "2020-06-10T17:35:00+03:00", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Konyaalt\u0131 sahilinin ihalesi hakk\u0131nda a\u00e7\u0131klama", "description": "Antalya B\u00fcy\u00fck\u015fehir Belediyesi, Konyaalt\u0131 sahil ihalesinin iptal edildi\u011fi ve i\u015fletmenin tekrar H\u00fclya Ko\u00e7yi\u011fit\u2019in damad\u0131 Ender Alko\u00e7lar'\u0131n sahibi oldu\u011fu firmaya ge\u00e7ti\u011fine y\u00f6nelik haberler hakk\u0131nda a\u00e7\u0131klama yapt\u0131.", "type": "article", "url": "https://www.milligazete.com.tr/haber/4817334/konyaalti-sahilinin-ihalesi-hakkinda-aciklama", "image": {"identifier": "https://static.daktilo.com/sites/71/uploads/2020/06/10/konyaalti-sahilinin-ihalesi-hakkinda-aciklama.jpg", "width": 814, "height": 458, "alt": "Konyaalt\u0131 sahilinin ihalesi hakk\u0131nda a\u00e7\u0131klama"}}, "twitter": {"card": "summary_large_image", "site": "@milligazetecom", "title": "Konyaalt\u0131 sahilinin ihalesi hakk\u0131nda a\u00e7\u0131klama", "description": "Antalya B\u00fcy\u00fck\u015fehir Belediyesi, Konyaalt\u0131 sahil ihalesinin iptal edildi\u011fi ve i\u015fletmenin tekrar H\u00fclya Ko\u00e7yi\u011fit\u2019in damad\u0131 Ender Alko\u00e7lar'\u0131n sahibi oldu\u011fu firmaya ge\u00e7ti\u011fine y\u00f6nelik haberler hakk\u0131nda a\u00e7\u0131klama yapt\u0131.", "image": "https://static.daktilo.com/sites/71/uploads/2020/06/10/konyaalti-sahilinin-ihalesi-hakkinda-aciklama.jpg"}, "apple-itunes-app": "app-id=1462744376", "google-play-app": "app-id=tr.com.bayramboynukara.emilligazete", "apple-mobile-web-app-title": "E Milli Gazete", "application-name": "E Milli Gazete"}, "canonical_link": "https://www.milligazete.com.tr/haber/4817334/konyaalti-sahilinin-ihalesi-hakkinda-aciklama"}