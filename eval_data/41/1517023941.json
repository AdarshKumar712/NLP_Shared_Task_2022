{"source_url": "https://web.archive.org", "url": "https://web.archive.org/web/20200211164316id_/https://www.polsatnews.pl/wiadomosc/2020-02-10/wybory-federalne-w-niemczech-szefowa-cdu-rezygnuje/", "title": "Wybory federalne w Niemczech. Szefowa CDU rezygnuje", "top_image": "https://r.dcs.redcdn.pl/http/o2/redefine/cp/vc/vcjechkb3oejveo3o6jdtzbys797pfhx.jpg", "meta_img": "https://r.dcs.redcdn.pl/http/o2/redefine/cp/vc/vcjechkb3oejveo3o6jdtzbys797pfhx.jpg", "images": ["https://web.archive.org/templates/pnews2018/build/gfx/logo.svg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://r.dcs.redcdn.pl/http/o2/redefine/cp/vc/vcjechkb3oejveo3o6jdtzbys797pfhx.jpg", "https://r.dcs.redcdn.pl/http/o2/redefine/cp/a4/a464qo7vm1q4h66chntwk9d5onrsx6ih.jpg", "https://r.dcs.redcdn.pl/http/o2/redefine/cp/cz/cz55b1or24hfugci74a6kjitoi2nd4po.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "Szefowa Unii Chrze\u015bcija\u0144sko-Demokratycznej (CDU) Annegret Kramp-Karrenbauer zapowiedzia\u0142a, \u017ce nie b\u0119dzie ubiega\u0107 si\u0119 o urz\u0105d kanclerza Niemiec w przysz\u0142orocznych wyborach federalnych, zrezygnuje te\u017c z kierowania parti\u0105 - poinformowa\u0142 w poniedzia\u0142ek rzecznik CDU. Kramp-Karrenbauer pozostanie za to na stanowisku ministra obrony.\n\nSzefowa CDU przekaza\u0142a w poniedzia\u0142ek na forum prezydium partyjnego, \u017ce rezygnuje z ubiegania si\u0119 o urz\u0105d kanclerski i z kierowania parti\u0105, poniewa\u017c uwa\u017ca, \u017ce oba te stanowiska powinna piastowa\u0107 jedna osoba.\n\nZOBACZ: Morawiecki spotka\u0142 si\u0119 z Merkel. \"Mamy dobrego, solidnego partnera\"\n\n\"Najprawdopodobniej latem ust\u0105pi te\u017c ze stanowiska szefowej chadek\u00f3w. Powodem jest zamieszanie w Turyngii z AFD w tle. O tym politycznym trz\u0119sieniu ziemi w Niemczech m\u00f3wili\u015bmy w ubieg\u0142ym tygodniu. Kto b\u0119dzie now\u0105 twarz\u0105 CDU, tego jeszcze nie wiemy\" - informuje korespondent Polsat News w Berlinie Tomasz Lejman.\n\nKramp-Karrenbauer powiedzia\u0142a, \u017ce rozpocznie proces organizowania wybor\u00f3w na przewodnicz\u0105cego CDU latem. Sprecyzowa\u0142a, \u017ce pozostanie na stanowisku szefowej ugrupowania a\u017c do znalezienia innego kandydata - przekaza\u0142o \u017ar\u00f3d\u0142o w partii, na kt\u00f3re powo\u0142uje si\u0119 agencja Reutera.\n\nStanowisko ministra obrony\n\nZe \u017ar\u00f3de\u0142 w prezydium wiadomo, \u017ce kanclerz Niemiec Angela Merkel chcia\u0142a, aby Kramp-Karrenbauer pozosta\u0142a na stanowisku ministra obrony.\n\nZOBACZ: Kaczy\u0144ski sp\u00f3\u017ani\u0142 si\u0119 na piknik przez \"kryzys w UE\". Spotka\u0142 si\u0119 z przedstawicielem CDU\n\nAgencja AP zwraca uwag\u0119, \u017ce Kramp-Karrenbauer og\u0142osi\u0142a swoj\u0105 decyzj\u0119 kilka dni po tym, jak jej partia zosta\u0142a ostro skrytykowana za udzia\u0142 w g\u0142osowaniu na premiera wschodniego landu, Turyngii. Thomas Kemmerich z liberalnej FDP zosta\u0142 wybrany na to stanowisko przy poparciu CDU i prawicowo-populistycznej Alternatywy dla Niemiec (AfD) - ugrupowania izolowanego na niemieckiej scenie politycznej - co wywo\u0142a\u0142o skandal i napi\u0119cia w rz\u0105dz\u0105cej koalicji. W sobot\u0119 Kemmerich z\u0142o\u017cy\u0142 rezygnacj\u0119, czego domaga\u0142a si\u0119 koalicja, kt\u00f3ra za\u017c\u0105da\u0142a te\u017c nowych wybor\u00f3w do landtagu.\n\nWalczy\u0142a o w\u0142adz\u0119 w partii\n\nW grudniu 2018 r. 57-letnia Kramp-Karrenbauer wygra\u0142a wybory na lidera CDU, ale p\u00f3\u017aniej walczy\u0142a o w\u0142adz\u0119 w partii. W zesz\u0142ym roku na konwencji CDU wezwa\u0142a delegat\u00f3w, by poparli jej wizj\u0119 dla Niemiec albo - jak to uj\u0119\u0142a - \"zako\u0144czmy to tu i teraz\". Delegaci poparli j\u0105 wtedy, ale wielu z nich pozosta\u0142o nieprzekonanych do jej przyw\u00f3dztwa. Jej niezdolno\u015b\u0107 do narzucenia dyscypliny regionalnym strukturom CDU w Turyngii jeszcze bardziej nadszarpn\u0119\u0142a jej wiarygodno\u015b\u0107 - wskazuje Reuters\n\nWIDEO - Zestrzelenie samolotu przez Iran. Wyciek\u0142o tajne nagranie rozmowy pilota z wie\u017c\u0105 Twoja przegl\u0105darka nie wspiera odtwarzacza wideo...\n\nmsl/ PAP", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Msl"], "publish_date": "Mon Feb 10 00:00:00 2020", "summary": "", "article_html": "", "meta_description": "Szefowa Unii Chrze\u015bcija\u0144sko-Demokratycznej (CDU) Annegret Kramp-Karrenbauer zapowiedzia\u0142a, \u017ce nie b\u0119dzie ubiega\u0107 si\u0119 o urz\u0105d kanclerza Niemiec w przysz\u0142orocznych wyborach federalnych, zrezygnuje te\u017c z kierowania parti\u0105 - poinformowa\u0142 w poniedzia\u0142ek rzecznik CDU. Kramp-Karrenbauer pozostanie za to na stanowisku ministra obrony.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Szefowa Unii Chrze\u015bcija\u0144sko-Demokratycznej (CDU) Annegret Kramp-Karrenbauer zapowiedzia\u0142a, \u017ce nie b\u0119dzie ubiega\u0107 si\u0119 o urz\u0105d kanclerza Niemiec w przysz\u0142orocznych wyborach federalnych, zrezygnuje te\u017c z kierowania parti\u0105 - poinformowa\u0142 w poniedzia\u0142ek rzecznik CDU. Kramp-Karrenbauer pozostanie za to na stanowisku ministra obrony.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-02-10/wybory-federalne-w-niemczech-szefowa-cdu-rezygnuje/", "title": "Wybory federalne w Niemczech. Szefowa CDU rezygnuje - Polsat News", "description": "Szefowa Unii Chrze\u015bcija\u0144sko-Demokratycznej (CDU) Annegret Kramp-Karrenbauer zapowiedzia\u0142a, \u017ce nie b\u0119dzie ubiega\u0107 si\u0119 o urz\u0105d kanclerza Niemiec w przysz\u0142orocznych wyborach federalnych, zrezygnuje te\u017c z kierowania parti\u0105 - poinformowa\u0142 w poniedzia\u0142ek rzecznik CDU. Kramp-Karrenbauer pozostanie za to na stanowisku ministra obrony.", "image": "https://r.dcs.redcdn.pl/http/o2/redefine/cp/vc/vcjechkb3oejveo3o6jdtzbys797pfhx.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-02-10/wybory-federalne-w-niemczech-szefowa-cdu-rezygnuje/"}