{"source_url": "https://iltirreno.gelocal.it", "url": "https://iltirreno.gelocal.it/pontedera/cronaca/2020/06/20/news/matteo-salvini-incontra-gli-imprenditori-del-distretto-conciario-1.38990265", "title": "Matteo Salvini incontra gli imprenditori del distretto conciario", "top_image": "https://iltirreno.gelocal.it/image/contentid/policy:1.38990264:1592661585/image.jpg?f=detail_558&h=720&w=1280&$p$f$h$w=a952e14", "meta_img": "https://iltirreno.gelocal.it/image/contentid/policy:1.38990264:1592661585/image.jpg?f=detail_558&h=720&w=1280&$p$f$h$w=a952e14", "images": ["https://www.gelestatic.it/thimg/0NV8IZn3xZVPSuqDCNHgcH_AFUU=/fit-in/390x220/https%3A//iltirreno.gelocal.it/image/contentid/policy%3A1.38761222%3A1587822958/Memorie-inst-1-2.png%3Ff%3Ddetail_558%26h%3D720%26w%3D1280%26%24p%24f%24h%24w%3D5291abc", "https://www.gelestatic.it/thimg/QWiWIRAkruFL05zm6Lfkn0YSEVA=/960x540/smart/https%3A//iltirreno.gelocal.it/image/contentid/policy%3A1.38990264%3A1592661585/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://iltirreno.gelocal.it/image/contentid/policy:1.38990264:1592661585/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/thimg/V6mbCo-8O-IfQ4k8836wZDP8Hag=/fit-in/390x220/https%3A//iltirreno.gelocal.it/image/contentid/policy%3A1.38994039%3A1592757545/villaggio.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dd272110", "https://www.gelestatic.it/cless/common/2018-v1/img/lazy.png"], "movies": [], "text": "SANTA CROCE. Non saranno pi\u00f9 i tempi in cui, la scorsa estate, riusciva a smuovere fiumi di persone e giornalisti a ogni suo passo. Ma l\u2019arrivo di Matteo Salvini a Santa Croce per incontrare gli imprenditori conciari \u00e8 sicuramente una notizia. La mattina di marted\u00ec 23 giugno sar\u00e0 il momento in cui il leader della Lega arriver\u00e0 nel distretto di pelle e cuoio, anche con l\u2019obiettivo di smuovere la campagna elettorale per le regionali.\n\n\n\nIn Toscana, infatti, si vota per trovare il successore al presidente Enrico Rossi. I giochi nel centrosinistra sono fatti. Eugenio Giani \u00e8 il candidato dello schieramento politico che il centrodestra prover\u00e0 a spodestare, interrompendo un\u2019egemonia che dura da oltre mezzo secolo. Ma le decisioni tra Lega, Fratelli d\u2019Italia e Forza Italia non sono ancora chiare. L\u2019europarlamentare leghista ed ex sindaca di Cascina Susanna Ceccardi \u00e8 data da molti come la probabile sfidante di Giani. Ma da pi\u00f9 parti, all\u2019interno dei partiti alleati del Carroccio, arrivano segnali d\u2019insoddisfazione. Salvini, nei primi giorni della settimana, sar\u00e0 in Toscana. Oltre a Santa Croce far\u00e0 tappa anche in Versilia. Di sicuro tratter\u00e0 l\u2019argomento che diventa ancora pi\u00f9 di rilievo in un territorio, come il comprensorio del Cuoio, in cui a livello nazionale il centrodestra raccoglie sempre un buon numero di voti.\n\n\n\nL\u2019incontro con gli imprenditori riguarder\u00e0 anche il tema elettorale, ma \u00e8 sicuro che si parler\u00e0 dell\u2019attuale momento congiunturale che vede le aziende del settore conciario attraversare una fase di sostanziale stallo dopo la riapertura delle fabbriche al termine del lockdown.I segnali che arrivano dal mercato sono contraddittori, ma non alimentano una ripresa concreta e uniforme. Le scarse vendite al dettaglio in questo periodo estivo non consentono di far decollare il lavoro per la produzione legata alla bella stagione del prossimo anno. E in assenza della solita circolazione di clienti e ricercatori di tendenze, a causa del blocco dei voli, risulta anche difficile scardinare una situazione che potrebbe diventare pericolosa.Se a tutto questo si aggiunge lo stop alle maggiori fiere conciarie, calzaturiere, pellettiere e alle manifestazioni legate alla moda, il quadro che si ottiene \u00e8 fatalmente a tinte fosche.Salvini analizzer\u00e0 il momento vissuto dagli imprenditori conciari di tutto il distretto di Santa Croce. E, molto probabilmente, proporr\u00e0 i suoi rimedi per allentare la morsa della crisi. \u2014\u00a9 RIPRODUZIONE RISERVATA.", "keywords": [], "meta_keywords": [""], "tags": [], "authors": ["Pietro Mattonai", "Alessandro Bientinesi", "Sabrina Chiellini", "Un'Altra Estate"], "publish_date": "Sat Jun 20 00:00:00 2020", "summary": "", "article_html": "", "meta_description": "L\u2019appuntamento per marted\u00ec 23 giugno a Santa Croce sull\u2019Arno. Si parler\u00e0 della crisi in atto ma soprattutto del voto regionale", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "description": "L\u2019appuntamento per marted\u00ec 23 giugno a Santa Croce sull\u2019Arno. Si parler\u00e0 della crisi in atto ma soprattutto del voto regionale", "viewport": "width=device-width, initial-scale=1.0", "title": "Matteo Salvini incontra gli imprenditori del distretto conciario  - cronaca - Il Tirreno", "thumb": "https://iltirreno.gelocal.it/image/contentid/policy:1.38990264:1592661585/image.jpg?f=detail_558&h=720&w=1280&$p$f$h$w=a952e14", "edition": "pontedera", "article": {"published_time": "2020-06-20", "modified_time": "2020-06-20", "section": "iltirreno cronaca", "publisher": "https://www.facebook.com/IlTirreno", "content_tier": "metered"}, "twitter": {"card": "summary_large_image", "site": "@iltirreno", "title": "Matteo Salvini incontra gli imprenditori del distretto conciario", "description": "L\u2019appuntamento per marted\u00ec 23 giugno a Santa Croce sull\u2019Arno. Si parler\u00e0 della crisi in atto ma soprattutto del voto regionale", "image": "https://iltirreno.gelocal.it/image/contentid/policy:1.38990264:1592661585/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/pontedera/cronaca/2020/06/20/news/matteo-salvini-incontra-gli-imprenditori-del-distretto-conciario-1.38990265"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Matteo Salvini incontra gli imprenditori del distretto conciario", "description": "L\u2019appuntamento per marted\u00ec 23 giugno a Santa Croce sull\u2019Arno. Si parler\u00e0 della crisi in atto ma soprattutto del voto regionale", "image": "https://iltirreno.gelocal.it/image/contentid/policy:1.38990264:1592661585/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/pontedera/cronaca/2020/06/20/news/matteo-salvini-incontra-gli-imprenditori-del-distretto-conciario-1.38990265"}, "format-detection": "telephone=no"}, "canonical_link": "https://iltirreno.gelocal.it/pontedera/cronaca/2020/06/20/news/matteo-salvini-incontra-gli-imprenditori-del-distretto-conciario-1.38990265"}