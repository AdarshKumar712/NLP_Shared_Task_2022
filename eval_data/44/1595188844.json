{"source_url": "http://www.alsippe.it", "url": "http://www.alsippe.it/it/2020/05/02/nominato-il-nuovo-capo-del-dap-e-il-magistrato-antimafia/", "title": "Nominato il nuovo capo del Dap: \u00e8 il magistrato antimafia... -", "top_image": "http://www.alsippe.it/it/wp-content/uploads/2020/05/Petralia-d-a-p-roma.jpg", "meta_img": "http://www.alsippe.it/it/wp-content/uploads/2020/05/Petralia-d-a-p-roma.jpg", "images": ["http://www.alsippe.it/it/wp-content/uploads/2018/05/Quartucciu-Alsippe-700x933-1.jpg", "http://www.alsippe.it/it/wp-content/uploads/2018/04/Forze-di-Polizia-Alsippe-nuova-1-alsippe-18.jpg", "http://www.alsippe.it/it/wp-content/uploads/2018/05/livorno.jpg", "http://www.alsippe.it/it/wp-content/uploads/2018/05/Provveditorato-padova-Alsippe.jpg", "http://www.alsippe.it/it/wp-content/uploads/2018/05/Anomalie-turni-d-servizio-UEPE-1.jpg", "http://www.alsippe.it/it/wp-content/uploads/2018/05/UEPE-Napoli-Alsippe-1-nuova-46-piccola-1.jpg", "http://www.alsippe.it/it/wp-content/uploads/2018/06/mezzo-della-Polizia-penitenziaria-nuovo-1-alsippe.jpg", "http://www.alsippe.it/it/wp-content/uploads/2019/03/Visite-fiscali-Cause-di-Servizio-esclusione-Alsippe-nuova-1.jpg", "http://www.alsippe.it/it/wp-content/uploads/2019/02/LogoperSitoAlsippeUfficiale-2.jpg", "http://www.alsippe.it/it/wp-content/uploads/2018/05/2018.05.21-mancato-riscontro-note-sindacali-sollecito-2.jpg", "http://www.alsippe.it/it/wp-content/uploads/2019/10/2019.10.17-prot.-38507-scorporamento-delle-unit-%C3%A0-di-personale-della-Base-Navale-dal-restante-personal-e-in-servizio-allinterno-dellIstituto-veneziano-1.jpg", "http://www.alsippe.it/it/wp-content/uploads/2018/05/Lodi-Alsippe-nuovo-Alsippe-42-1.jpg", "http://www.alsippe.it/it/wp-content/uploads/2018/05/venezia-alsippe-piccolo.jpg", "http://www.alsippe.it/it/wp-content/uploads/2018/05/lodi-Alsippe-1.jpg", "http://www.alsippe.it/it/wp-content/uploads/2018/05/venezia-Alsippe-piccola.jpg", "http://www.alsippe.it/it/wp-content/uploads/2018/05/Verona-Alsippe-nuovo.jpg", "http://www.alsippe.it/it/wp-content/uploads/2020/05/Petralia-d-a-p-roma.jpg", "http://www.alsippe.it/it/wp-content/uploads/2018/04/AGENDA.jpg", "http://www.alsippe.it/it/wp-content/uploads/2019/11/11117-VISITE-FISCALI-PERSONALE-POL-PEN-IN-CURE-TERMALI.jpg", "http://www.alsippe.it/it/wp-content/uploads/2018/05/Verona-carcere-Alsippe-1.jpg", "http://www.alsippe.it/it/wp-content/uploads/2018/05/carenzapersonale2-1.jpg", "http://www.alsippe.it/it/wp-content/uploads/2020/03/Scuola-cairo-montenotte-305x207.jpg", "http://www.alsippe.it/it/wp-content/uploads/2018/05/Uta-Alsippe-nuovo-2.jpg"], "movies": [], "text": "Carceri: nominato il nuovo capo del Dap: \u00e8 il magistrato antimafia Dino Petralia\n\nProcuratore generale di Reggio Calabria e da sempre in prima linea nella lotta alla mafia e alla criminalit\u00e0 organizzata. La nomina ufficializzata dal ministro della Giustizia Bonafede\n\nE\u2019 il procuratore generale di Reggio Calabria Dino Petralia il nuovo capo del Dipartimento dell\u2019amministrazione penitenziaria, al posto di Francesco Basentini che si \u00e8 dimesso. Petralia, che \u00e8 stato procuratore a Sciacca e consigliere del Csm, \u00e8 stato nominato dal ministro Bonafede. Originario di Trapani, 67 anni, \u00e8 stato componente del Csm dal 2006 al 2011 e consulente della Commissione parlamentare Antimafia,\n\nPetralia prende il posto di Francesco Basentini, che si \u00e8 dimesso dopo le polemiche che lo hanno investito nelle ultime settimane per la gestione dei penitenziari, in particolare per le rivolte scoppiate e per le scarcerazioni di boss mafiosi. Nominato anche il vicedirettore del Dap. E\u2019 Roberto Tartaglia, autorizzato al nuovo incarico mercoled\u00ec dal Consiglio superiore della magistratura, e anche lui magistrato antimafia: per dieci anni sostituto procuratore della Repubblica a Palermo, dove ha gestito numerosi detenuti sottoposti al regime del 41-bis, da Salvatore Riina a Leoluca Bagarella ai fratelli Giuseppe e Filippo Graviano.\n\nGli auguri di Bonafede \u2013 \u201cIn attesa della risposta del Csm posso solo dire che Petralia \u00e8 un magistrato che ha speso la sua vita per la giustizia e la lotta alla mafia\u201d. Lo dice il ministro della Giustizia Alfonso Bonafede parlando della nomina. \u201cApprofitto per fare gli auguri di buon lavoro a Roberto Tartaglia, visto che ha preso possesso della nuova carica\u201d, ha aggiunto il ministro.\n\nLa carriera di Petralia \u2013 Bernardo \u2018Dino\u2019 Petralia entra in magistratura nel 1980 e per lui subito una significativa esperienza alla procura di Trapani, al fianco di Gian Giacomo Ciaccio Montalto, magistrato ucciso dalla mafia nel 1983. E\u2019 stato giudice a Marsala, dove ha celebrato i primi processi per mafia col nuovo rito e nel 1996 diventa uno dei pi\u00f9 giovani procuratori, a Sciacca, nell\u2019Agrigentino, dove si ferma per circa un decennio. Nel 2006 diventa consigliere del Csm dove fa parte delle commissione prima, quinta e settima. Nel 2010 l\u2019occasione di rientrare a Marsala ricoprendo il ruolo di semplice sostituto procuratore. Tre anni dopo a Palermo come procuratore aggiunto, dove, tra l\u2019altro, diventa coordinatore del pool sui reati contro la pubblica amministrazione e guida il gruppo di lavoro che si occupa di ricalcolare il cosiddetto \u201ccumulo\u201d per boss di Cosa nostra di primo piano come, tra gli altri, Bernardo Provenzano. Nel 2017 diventa procuratore generale a Reggio Calabria dove si occupa di \u2018ndrangheta e continua la sua opera nell\u2019applicazione delle nuove norma sul sequestro dei beni. Nella sua carriera, Dino Petralia ha anche fatto anche da \u2018docente\u2019 per la Polizia Penitenziaria alla Scuola di formazione e aggiornamento di San Pietro Clarenza e ha fatto parte del Gruppo di lavoro sul riordino delle spese di intercettazione del Ministero della Giustizia.(tgcom24.mediaset.it)", "keywords": [], "meta_keywords": [""], "tags": [], "authors": [], "publish_date": "Sat May  2 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "http://www.alsippe.it/it/wp-content/uploads/2015/10/cropped-cropped-logo1-300x3004-32x32.jpg", "meta_data": {"viewport": "width=device-width, initial-scale=1", "og": {"locale": "it_IT", "type": "article", "title": "Nominato il nuovo capo del Dap: \u00e8 il magistrato antimafia... -", "description": "Carceri: nominato il nuovo capo del Dap: \u00e8 il magistrato antimafia Dino Petralia Procuratore generale di Reggio Calabria e da sempre in prima linea nella lotta alla mafia e alla criminalit\u00e0 organizzata. La nomina ufficializzata dal ministro della Giustizia Bonafede E\u2019 il\u00a0procuratore generale di Reggio Calabria Dino Petralia\u00a0il nuovo capo del\u00a0Dipartimento dell\u2019amministrazione penitenziaria, al posto \u2026", "url": "http://www.alsippe.it/it/2020/05/02/nominato-il-nuovo-capo-del-dap-e-il-magistrato-antimafia/", "updated_time": "2020-05-02T14:21:43+00:00", "image": {"identifier": "http://www.alsippe.it/it/wp-content/uploads/2020/05/Petralia-d-a-p-roma.jpg", "width": 751, "height": 564}}, "article": {"section": "News", "published_time": "2020-05-02T14:18:42+00:00", "modified_time": "2020-05-02T14:21:43+00:00"}, "twitter": {"card": "summary_large_image", "description": "Carceri: nominato il nuovo capo del Dap: \u00e8 il magistrato antimafia Dino Petralia Procuratore generale di Reggio Calabria e da sempre in prima linea nella lotta alla mafia e alla criminalit\u00e0 organizzata. La nomina ufficializzata dal ministro della Giustizia Bonafede E\u2019 il\u00a0procuratore generale di Reggio Calabria Dino Petralia\u00a0il nuovo capo del\u00a0Dipartimento dell\u2019amministrazione penitenziaria, al posto [\u2026]", "title": "Nominato il nuovo capo del Dap: \u00e8 il magistrato antimafia... -", "image": "http://www.alsippe.it/it/wp-content/uploads/2020/05/Petralia-d-a-p-roma.jpg"}, "generator": "WordPress 5.0.9", "msapplication-TileImage": "http://www.alsippe.it/it/wp-content/uploads/2015/10/cropped-cropped-logo1-300x3004-270x270.jpg"}, "canonical_link": "http://www.alsippe.it/it/2020/05/02/nominato-il-nuovo-capo-del-dap-e-il-magistrato-antimafia/"}