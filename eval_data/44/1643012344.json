{"source_url": "https://www.ilciriaco.it", "url": "https://www.ilciriaco.it/24/06/2020/isola-ecologica-tempi-lunghi-il-comune-facciamo-noi-i-lavori/", "title": "Isola ecologica, tempi lunghi. Il Comune: \u201cFacciamo noi i lavori\u201d", "top_image": "https://www.ilciriaco.it/wp-content/uploads/2020/06/Area-ex-cecchini-7.jpg", "meta_img": "https://www.ilciriaco.it/wp-content/uploads/2020/06/Area-ex-cecchini-7.jpg", "images": ["https://www.ilciriaco.it/wp-content/uploads/2020/07/armando_banner-300x250-1.gif", "https://www.ilciriaco.it/wp-includes/images/rss.png", "https://www.ilciriaco.it/wp-content/uploads/2020/06/Area-ex-cecchini-7-696x348.jpg", "https://www.ilciriaco.it/wp-content/uploads/2019/05/mar-300x600.jpg", "https://www.ilciriaco.it/wp-content/uploads/2020/06/Area-ex-cecchini-7.jpg", "https://www.ilciriaco.it/wp-content/uploads/2019/10/Torre-dellorologio-avellino-centro-storico-100x70.jpg", "https://www.ilciriaco.it/wp-content/uploads/2019/10/Torre-dellorologio-avellino-centro-storico-218x150.jpg", "https://www.ilciriaco.it/wp-content/uploads/2020/02/telegram.png", "https://www.ilciriaco.it/wp-content/uploads/2020/03/piazza-kennedy-parcheggio-100x70.jpeg", "https://www.ilciriaco.it/wp-content/uploads/2019/05/Mar-728-x90-5.gif", "https://www.ilciriaco.it/wp-content/uploads/2020/07/Armando728x90.jpg", "https://www.ilciriaco.it/wp-content/uploads/2019/11/patria-e-lavoro-16-218x150.jpg", "https://www.ilciriaco.it/wp-content/uploads/2020/09/Maggio-Festa-100x70.jpg", "https://www.ilciriaco.it/wp-content/uploads/2019/04/logo-il-ciriaco-2019.png", "https://www.ilciriaco.it/wp-content/uploads/2019/03/logo-il-ciriaco-footer_white.png", "https://www.ilciriaco.it/wp-content/uploads/2019/06/marco-imbimbo-150x150.jpg", "https://www.ilciriaco.it/wp-content/uploads/2019/11/patria-e-lavoro-16-100x70.jpg"], "movies": [], "text": "Avellino \u2013 L\u2019apertura della nuova isola ecologica nell\u2019ex area Cecchini non avverr\u00e0 a breve, anzi i tempi rischiano di rivelarsi pi\u00f9 lunghi del previsto. E\u2019 quanto trapela da Palazzo di Citt\u00e0 dove gli uffici tecnici sono alle prese con il completamento del progetto per l\u2019adeguamento dell\u2019area. I lavori verranno effettuati dal Comune di Avellino e non da IrpiniAmbiente. Il progetto preliminare stilato inizialmente dai tecnici della societ\u00e0 di via Cannaviello, infatti, sarebbe stato spedito ai colleghi dell\u2019ente di Piazza del Popolo insieme all\u2019onere di completarne tutti i passaggi, indire una gara ed effettuare i lavori, a spese del Comune.\n\nAncora non \u00e8 stato quantificato il costo perch\u00e9, i 400 mila euro inizialmente previsti, rappresenterebbero la stima effettuata da IrpiniAmbiente, ma dal progetto definitivo del Comune potrebbe venir fuori una spesa diversa, maggiore o minore. Quello che assicurano da Palazzo di Citt\u00e0 \u00e8 che i soldi usciranno dalle casse comunali salvo poi provare a rivalersi su IrpiniAmbiente. I tempi per l\u2019apertura dell\u2019isola ecologica, per\u00f2, si prevedono lunghi. Tra progettazione, gara e lavori si teme che se ne parler\u00e0 nel 2021. Ed \u00e8 anche il motivo per cui tra Comune e IrpiniAmbiente non sarebbe stata ancora sottoscritta la convenzione per la nuova isola ecologica nell\u2019ex Cecchini, comprendente anche il canone mensile a carico del Comune per usufruire del servizio. Quella di Campo Genova costava 23 mila euro al mese all\u2019ente e pi\u00f9 o meno la stessa cifra potrebbe servire anche per la nuova, ma senza la certezza di quando entrer\u00e0 in funzione, da Palazzo di Citt\u00e0, hanno deciso di attendere.\n\nNel frattempo, per\u00f2, alcuni passaggi importanti erano gi\u00e0 stati effettuati prima del Covid. Lo scorso 22 gennaio Comune e Air, proprietaria del piazzale, hanno sottoscritto il contratto per l\u2019affitto dell\u2019area, stabilendo anche il canone mensile. Soldi che, anche in questo caso, Palazzo di Citt\u00e0 vorrebbe recuperare da IrpiniAmbiente una volta che l\u2019isola ecologica entrer\u00e0 in funzione e che quindi si comincer\u00e0 a pagare l\u2019affitto. Il 23 gennaio, invece, il sindaco Festa ha firmato l\u2019ordinanza con cui si autorizza l\u2019apertura dell\u2019isola ecologica in via Zoccolari. L\u2019emergenza Covid ha chiaramente rallentato il tutto, anche se la pandemia non pu\u00f2 giustificare i ritardi che ancora si registrano sulla progettazione. Se da un lato \u00e8 vero che c\u2019\u00e8 stato lo stop imposto alle imprese edili per circa due mesi, dall\u2019altro \u00e8 altrettanto vero che nulla vietava di completare la fase progettuale e anche cominciare ad indire una gara per far poi partire i lavori nella tanto attesa Fase 2. Invece, a conti fatti, quel progetto avviato da IpriniAmbiente sarebbe poi stato portato in eredit\u00e0 al Comune dove stanno completando l\u2019iter.\n\nIntanto l\u2019isola ecologica resta chiusa e lo sar\u00e0 per molti mesi ancora, con gli avellinesi che avranno a disposizione solo il ritiro a domicilio per disfarsi dei loro rifiuti ingombranti, ma con i tempi di attesa previsti e la consapevolezza che solo alcune tipologie di rifiuti rientrano nel servizio.", "keywords": [], "meta_keywords": [""], "tags": ["Irpiniambiente", "comune di avellino", "campo genova", "isola ecologica"], "authors": ["Per Favore", "Inserisci Il Tuo Nome Qui"], "publish_date": "Tue Jun 23 22:30:34 2020", "summary": "", "article_html": "", "meta_description": "", "meta_lang": "it", "meta_favicon": "https://www.ilciriaco.it/wp-content/uploads/2019/03/favicon.png", "meta_data": {"viewport": "width=device-width, initial-scale=1.0", "og": {"image": {"identifier": "https://www.ilciriaco.it/wp-content/uploads/2020/06/Area-ex-cecchini-7.jpg", "width": 1500, "height": 750}, "locale": "it_IT", "type": "article", "title": "Isola ecologica, tempi lunghi. Il Comune: \u201cFacciamo noi i lavori\u201d - IL CIRIACO - Quotidiano on line di Avellino e Provincia", "description": "Avellino \u2013 L\u2019apertura della nuova isola ecologica nell\u2019ex area Cecchini non avverr\u00e0 a breve, anzi i tempi rischiano di rivelarsi pi\u00f9 lunghi del previsto. E\u2019 quanto trapela da Palazzo di Citt\u00e0 dove gli uffici tecnici sono alle prese con il completamento del progetto per l\u2019adeguamento dell\u2019area. I lavori verranno effettuati dal Comune di Avellino e [\u2026]", "url": "https://www.ilciriaco.it/24/06/2020/isola-ecologica-tempi-lunghi-il-comune-facciamo-noi-i-lavori/", "site_name": "IL CIRIACO - Quotidiano on line di Avellino e Provincia"}, "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "article": {"publisher": "https://www.facebook.com/IlCiriaco/", "published_time": "2020-06-23T22:30:34+00:00", "modified_time": "2020-06-24T12:11:53+00:00"}, "fb": {"app_id": 2008212906153639}, "twitter": {"card": "summary_large_image", "creator": "@ilCiriaco", "site": "@ilCiriaco"}, "generator": "WordPress 5.3.6", "tec-api-version": "v1", "tec-api-origin": "https://www.ilciriaco.it"}, "canonical_link": "https://www.ilciriaco.it/24/06/2020/isola-ecologica-tempi-lunghi-il-comune-facciamo-noi-i-lavori/"}