{"source_url": "https://web.archive.org", "url": "https://web.archive.org/web/20201129141954id_/https://film.interia.pl/wiadomosci/news-miss-americana-dokument-o-taylor-swift-w-netflixie,nId,4283458", "title": "\"Miss Americana\": Dokument o Taylor Swift w Netflixie", "top_image": "https://i.iplsc.com/-/0009S2CIO9CXOKTG-C411.jpg", "meta_img": "https://i.iplsc.com/-/0009S2CIO9CXOKTG-C411.jpg", "images": ["https://web.archive.org/i/interia_logo_b.svg", "https://web.archive.org/i/service_logo_s.svg", "https://i.iplsc.com/-/0009S2CIO9CXOKTG-C411.jpg", "https://i.iplsc.com/-/000AOSKYKX1ACWL8-C0.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Na 31 stycznia zaplanowano premier\u0119 najnowszej produkcji Netflixa - dokumentalnego portretu Taylor Swift \"Miss Americana\". Pojawi\u0142 si\u0119 w\u0142a\u015bnie polski zwiastun filmu.\n\nSzczery do b\u00f3lu dokument o Taylor Swift \u2014 autorce piosenek i artystce, ale przede wszystkim kobiecie wykorzystuj\u0105cej pe\u0142ni\u0119 mo\u017cliwo\u015bci swojego g\u0142osu - tak Netflix opisuje film \"Miss Americana\".\n\nReklama\n\n\u015awiatowa premiera filmu odb\u0119dzie si\u0119 23 stycznia na festiwalu filmowym Sundance.\n\nPodczas realizacji produkcji nie oby\u0142o si\u0119 bez skandalu i... gro\u017cenia \u015bmierci\u0105.\n\nTaylor Swift zapowiedzia\u0142a powstanie dokumentu jeszcze w listopadzie zesz\u0142ego roku, tu\u017c przed planowanym wyst\u0119pem podczas American Music Awards, gdzie mia\u0142a odebra\u0107 wyr\u00f3\u017cnienie \"Artysty Dekady\". Razem z og\u0142oszeniem tej informacji, Swift doda\u0142a, \u017ce w\u0142a\u015bciciele praw do jej utwor\u00f3w: Scooter Braun i Scott Borchetta z wytw\u00f3rni Big Machine Records zabronili wykorzystywania w dokumencie nagra\u0144 ze starych koncert\u00f3w Swift, a tak\u017ce wykonywania jej piosenek podczas gali AMA.\n\n\"Chcia\u0142am was poinformowa\u0107 o tym w inny spos\u00f3b\" - og\u0142osi\u0142a Swift w specjalnym o\u015bwiadczeniu. \"Netflix nakr\u0119ci\u0142 film dokumentalny o ostatnich latach mojego \u017cycia. Tymczasem Scott i Scooter zabronili u\u017cywania w nim nagra\u0144 moich koncert\u00f3w oraz starszych utwor\u00f3w. Nawet je\u015bli w ca\u0142ym dokumencie nie ma o nich, ani o ich wytw\u00f3rni Big Machine Records, s\u0142owa wzmianki\".\n\nSkarga Taylor Swift nie pozosta\u0142a bez reakcji fan\u00f3w. Scooter Braun za po\u015brednictwem Instagrama poprosi\u0142 gwiazd\u0119 o zatrzymanie fali nienawi\u015bci, jak\u0105 wywo\u0142a\u0142a jej wypowied\u017a. Wyzna\u0142, \u017ce jego \u017cona otrzyma\u0142a telefoniczne pogr\u00f3\u017cki, w kt\u00f3rych gro\u017cono \u015bmierci\u0105 zar\u00f3wno jej oraz ich dzieciom. P\u00f3\u017aniej zezwoli\u0142 na wykorzystanie wszystkich potrzebnych materia\u0142\u00f3w w filmie Netflixa.\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/film-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#00b5d9", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "stycznia, zaplanowano, premier\u0119, najnowszej, produkcji, Netflixa, dokumentalnego, portretu, Taylor, Swift, Miss, Americana, Pojawi\u0142, w\u0142a\u015bnie, polski, zwiastun, filmu", "Description": "\"Miss Americana\": Dokument o Taylor Swift w Netflixie - film.interia.pl - Na 31 stycznia zaplanowano premier\u0119 najnowszej produkcji Netflixa - dokumentalnego portretu Taylor Swift \"Miss Americana\". Pojawi\u0142 si\u0119 w\u0142a\u015bnie polski zwiastun filmu. -", "twitter": {"description": "Na 31 stycznia zaplanowano premier\u0119 najnowszej produkcji Netflixa - dokumentalnego portretu Taylor Swift \"Miss Americana\". Pojawi\u0142 si\u0119 w\u0142a\u015bnie polski zwiastun filmu.", "card": "summary_large_image"}, "og": {"type": "article", "title": "\"Miss Americana\": Dokument o Taylor Swift w Netflixie", "description": "Kliknij i zobacz wi\u0119cej.", "image": "https://i.iplsc.com/-/0009S2CIO9CXOKTG-C411.jpg", "url": "https://film.interia.pl/wiadomosci/news-miss-americana-dokument-o-taylor-swift-w-netflixie,nId,4283458"}, "news_keywords": "film.interia.pl, Taylor Swift, wiadomo\u015bci", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://film.interia.pl/wiadomosci/news-miss-americana-dokument-o-taylor-swift-w-netflixie,nId,4283458"}