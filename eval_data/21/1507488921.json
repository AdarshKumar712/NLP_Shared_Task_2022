{"source_url": "https://web.archive.org", "url": "https://web.archive.org/web/20201031052513id_/https://www.corriere.it/esteri/20_gennaio_28/medio-oriente-trump-presenta-piano-la-pace-gerusalemme-indivisa-7731b6f2-41f3-11ea-a986-8b98b73aaf06.shtml", "title": "Medio Oriente, il piano di pace di Trump: \u00abGerusalemme indivisa\u00bb Il progetto in quattro punti", "top_image": "https://images2.corriereobjects.it/methode_image/socialshare/2020/01/28/8b08afe4-41f5-11ea-a986-8b98b73aaf06.jpg", "meta_img": "https://images2.corriereobjects.it/methode_image/socialshare/2020/01/28/8b08afe4-41f5-11ea-a986-8b98b73aaf06.jpg", "images": ["https://images2.corriereobjects.it/includes2013/LIBS/css/assets/icon_fake.png", "https://images2.corriereobjects.it/methode_image/2020/01/28/Esteri/Foto%20Esteri%20-%20Trattate/AFP_1OH3ZV-kKhC-U31601577821192ndB-656x492@Corriere-Web-Sezioni.jpg?v=20200128185210", "https://metrics.rcsmetrics.it/b/ss/rcsglobal/1/H.25.2--NS/0", "https://secure-it.imrworldwide.com/cgi-bin/m?ci=rcs-it&cg=0&cc=0&ts=noscript", "https://googleads.g.doubleclick.net/pagead/viewthroughconversion/953668728/?value=0&guid=ON&script=0", "https://www.facebook.com/tr?id=1553525618238394&ev=PageView&noscript=1", "https://images2.corriereobjects.it/methode_image/Cassetto%20Redazionale/Nazionale/Media/Fissi/menu/Logo-Reportime.png?v=20151028102014", "https://images2.corriereobjects.it/methode_image/Cassetto%20Redazionale/Nazionale/Media/Fissi/menu/Logo-Twitter.png?v=20151028102014", "https://components2.corriereobjects.it/rcs_cor_corriere-layout/v1/corriere-common/assets/img/testatine/t_corrieretv.png?v=1", "https://images2.corriereobjects.it/includes2013/images/boxes/box_notifiche_general.png?v=20170310101514", "https://tbl.tradedoubler.com/report?organization=1693652&event=309413&leadNumber=auto", "https://images2.corriereobjects.it/includes2013/LIBS/css/assets/arrow_piuletti.gif", "https://images2.corriereobjects.it/includes2013/images/footer_acap.png?v=20170310101530", "https://images2.corriereobjects.it/methode_image/socialshare/2020/01/28/8b08afe4-41f5-11ea-a986-8b98b73aaf06.jpg", "https://images2.corriereobjects.it/includes2013/images/footer_apa.png?v=20170310101540", "https://images2.corriereobjects.it/methode_image/Cassetto%20Redazionale/Nazionale/Media/Fissi/menu/Logo-Italians.png?v=20151028102014", "https://www.corriere.it/includes2013/images/boxes/nl/header_nl.png?v=20190321121254", "https://www.corriere.it/includes2013/images/boxes/nl/iscriviti_btn.png?v=20190321121255"], "movies": [], "text": "GERUSALEMME \u2013 \u00abIt will work\u00bb, funzioner\u00e0. Donald Trump \u00e8 convinto che il suo piano di pace possa per la prima volta risolvere il conflitto decennale tra gli israeliani e i palestinesi. Alla Casa Bianca, il premier israeliano Benjamin Netanyahu al suo fianco, annuncia che le 80 pagine della bozza d\u2019intesa (50 + 30 di progetti economici per i palestinesi) sono pronte per essere discusse dalle parti. Assicura che il governo israeliano ha accettato di sedersi al tavolo dei negoziati. Entra in qualche dettaglio. Assicura che Gerusalemme rester\u00e0 la capitale indivisibile di Israele, allo stesso tempo promette ai palestinesi che il futuro Stato potr\u00e0 stabilire la capitale nei quartieri arabi della citt\u00e0 e gli Stati Uniti vi apriranno l\u2019ambasciata. Regala agli israeliani la possibilit\u00e0 di estendere la sovranit\u00e0 ai grandi blocchi di colonie in Cisgiordania, non nomina la valle del Giordano, area che Netanyahu ha promesso in campagna elettorale di annettere. Chiede agli israeliani di congelare la costruzione di insediamenti nei territori arabi per quattro anni e assicura ai palestinesi: \u00abSe accettate l\u2019intesa, la porzione sotto il vostro controllo raddoppier\u00e0\u00bb. Trump lo chiama l\u2019\u00abaccordo del secolo\u00bb, Netanyahu e il rivale Benny Gantz sembrano soppesare soprattutto i \u00abbenefici del mese\u00bb.\n\nLa diffidenza palestinese\n\nCos\u00ec l\u2019annuncio alla Casa Bianca diventa subito questione di politica interna, di come sfruttare da qui alle elezioni del 2 marzo il piano stilato da Jared Kushner, il genero del presidente americano. Per ora lo sostengono, anche perch\u00e9 \u2013 commentano gli analisti \u2013 \u00e8 improbabile che arrivi a realizzarsi in concreto. I palestinesi non hanno incontrato la squadra di negoziatori americani da mesi e il presidente Abu Mazen si \u00e8 rifiutato in questi giorni di parlare al telefono con Trump. Ha convocato una riunione di tutte le fazioni nel palazzo della Muqata a Ramallah e per ora il piano per chiudere il conflitto decennale sembra solo spingere il suo Fatah e i fondamentalisti di Hamas verso una qualche forma di ritrovata unit\u00e0. Insieme proclamano oggi \u00abil giorno della rabbia\u00bb per protestare contro l\u2019iniziativa che \u00e8 giudicata troppo favorevole agli israeliani. Gi\u00e0 ieri a Gaza i manifestanti hanno cercato di avvicinarsi alla barriera di difesa dall\u2019esercito e gli ufficiali israeliani hanno rafforzato il presidio militare nella valle del Giordano.", "keywords": [], "meta_keywords": ["presidente americano", "palestinese", "Medio Oriente", "Gerusalemme", "Palestina", "Donald Trump"], "tags": [], "authors": ["Davide Frattini"], "publish_date": null, "summary": "", "article_html": "", "meta_description": "Nel suo piano di pace per il Medio Oriente, il presidente americano propone \u00abil congelamento delle colonie israeliane per quattro anni\u00bb. La stessa...", "meta_lang": "it", "meta_favicon": "//css2.corriereobjects.it/includes2013/LIBS/css/assets/favicon.ico", "meta_data": {"description": "Nel suo piano di pace per il Medio Oriente, il presidente americano propone \u00abil congelamento delle colonie israeliane per quattro anni\u00bb. La stessa...", "keywords": "presidente americano, palestinese, Medio Oriente, Gerusalemme, Palestina, Donald Trump", "DC.date.issued": "2020-01-28", "fb": {"app_id": 203568503078644, "pages": 73520954181}, "og": {"title": "Trump presenta un  piano di pace che soddisfa solo Israele", "type": "article", "locale": "it_IT", "url": "https://www.corriere.it/esteri/20_gennaio_28/medio-oriente-trump-presenta-piano-la-pace-gerusalemme-indivisa-7731b6f2-41f3-11ea-a986-8b98b73aaf06.shtml", "image": "https://images2.corriereobjects.it/methode_image/socialshare/2020/01/28/8b08afe4-41f5-11ea-a986-8b98b73aaf06.jpg", "site_name": "Corriere della Sera", "description": "Nel suo piano di pace per il Medio Oriente, il presidente americano propone \u00abil congelamento delle colonie israeliane per quattro anni\u00bb. La stessa tempistica viene offerta ad \u00abAbu Mazen per studiare il piano\u00bb", "author": "Davide Frattini", "published_time": "28/01/2020"}, "author": "Davide Frattini", "twitter": {"card": "summary_large_image", "site": "@Corriereit", "title": "Trump presenta un  piano di pace che soddisfa solo Israele", "description": "Nel suo piano di pace per il Medio Oriente, il presidente americano propone \u00abil congelamento delle colonie israeliane per quattro anni\u00bb. La stessa tempistica viene offerta ad \u00abAbu Mazen per studiare il piano\u00bb", "image": "https://images2.corriereobjects.it/methode_image/socialshare/2020/01/28/8b08afe4-41f5-11ea-a986-8b98b73aaf06.jpg"}, "msapplication-TileImage": "//css2.corriereobjects.it/includes2013/LIBS/css/assets/favicon.ico", "msapplication-TileColor": "#FDE9EB", "google-site-verification": "oE0bL4d_XmKfFwXhpjzCiWOhO5kNQqLcE-CKzAKXfYs", "google-signin-client_id": "432978210168-ab0kcf4chrhuo10n34ik0q2a6134u56b.apps.googleusercontent.com", "robots": "noarchive, nocache", "mobile-web-app-capable": "yes", "apple-mobile-web-app-capable": "yes"}, "canonical_link": "https://www.corriere.it/esteri/20_gennaio_28/medio-oriente-trump-presenta-piano-la-pace-gerusalemme-indivisa-7731b6f2-41f3-11ea-a986-8b98b73aaf06.shtml"}