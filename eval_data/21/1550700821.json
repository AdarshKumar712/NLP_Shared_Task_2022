{"source_url": "https://web.archive.org", "url": "https://web.archive.org/web/20200318141715id_/http://www.ansa.it/canale_motori/notizie/attualita/2020/03/17/seat-leon-obiettivo-essere-compatta-del-futuro_502a28c3-92f6-4f56-b1b1-2bb0d6ee1c61.html", "title": "Seat Leon, obiettivo essere compatta del futuro - Prove e Novit\u00e0", "top_image": "https://www.ansa.it/webimages/img_700/2020/3/17/275f52f86781fe015d16c27a67479097.jpg", "meta_img": "https://www.ansa.it/webimages/img_700/2020/3/17/275f52f86781fe015d16c27a67479097.jpg", "images": ["https://web.archive.org/webimages/img_115x80/2014/4/2/ffcaaaf67aee10151a0f65ce94afe0f6.jpg", "https://www.ansa.it/webimages/img_700/2020/3/17/275f52f86781fe015d16c27a67479097.jpg", "https://web.archive.org/webimages/img_300x200/2020/3/18/0f5721ae4a81ac5e4960af86598b2500.jpg", "https://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "https://web.archive.org/webimages/img_115x80/2020/3/18/50ad9928a1bb43e529f5a3410f1445d5.jpg", "https://web.archive.org/sito/img/lazy.png", "https://web.archive.org/webimages/img_115x80/2015/9/18/1acace087d78ef9b7f7e2e49b710f498.jpg", "http://b.scorecardresearch.com/p?c1=2&c2=18389568&cv=2.0&cj=1", "https://web.archive.org/webimages/img_620x438/2020/3/17/275f52f86781fe015d16c27a67479097.jpg", "https://web.archive.org/ansa2030/img/ansa2030_300x80.svg", "https://web.archive.org/canale_viaggiart/img/banner/banner_300x80_ansaviaggiart.gif", "https://web.archive.org/webimages/img_115x80/2020/3/18/9079043181182fb3946fb8c2cd0d7da9.jpg", "https://cdn.flipboard.com/badges/flipboard_mrrw.png"], "movies": [], "text": "Seat punta alto su Leon e sul segmento delle compatte. L'azienda ha investito 1,1 miliardi di Euro con l'obiettivo di introdurre sul mercato vetture dotate di motori pi\u00f9 efficienti, livelli di connettivit\u00e0 e sistemi di assistenza alla guida inediti, maggiore dinamismo e look ancora pi\u00f9 accattivanti. Seat Leon, che \u00e8 da sempre un pilastro essenziale della gamma di vetture della casa spagnola, \u00e8 oggi un caposaldo delle intenzioni della casa iberica, nonch\u00e9 un modello di riferimento per il segmento, come dimostrano gli oltre 2,2 milioni di unit\u00e0 vendute nel corso delle sue tre generazioni. La quarta generazione \u00e8 stata progettata e sviluppata per proseguire una storia di successo e per innalzare il modello a un livello ancor pi\u00f9 elevato in termini di connettivit\u00e0, efficienza, dinamismo e sicurezza. La nuova Leon rimane fedele alla filosofia di design alla base di ogni modello targato Seat, portando per\u00f2 una ventata di sportivit\u00e0 al segmento delle compatte. Progettata, sviluppata e prodotta a Barcellona, presso lo stabilimento del marchio a Martorell, Leon \u00e8 in prevendita in Italia con i motori 1.5 eTSI (mild-hybrid) e il 1.5 TSI 130 CV.\n\n\n\nNelle prossime settimane verr\u00e0 introdotto anche il motore 1.0 TSI (con 90 e 110 CV di potenza). Sul fronte del design, l'evoluzione \u00e8 evidente rispetto al modello precedente: il nuovo linguaggio stilistico degli esterni e degli interni conferisce una personalit\u00e0 pi\u00f9 spiccata, grazie alle proporzioni complessive migliorate, al frontale pi\u00f9 grintoso e alle linee pi\u00f9 fluide. La nuova Leon \u00e8 la prima auto completamente connessa di Seat, essendo dotata di connettivit\u00e0 in-car e out-car (navigazione, funzioni e servizi online), con Full Link che include Android Auto e Wireless CarPlay. In quanto a sicurezza a bordo, Leon \u00e8 dotata di Cruise Control adattivo predittivo, Emergency Assist 3.0, Travel Assist e Side and Exit Assist.\n\n\n\n\"Leon \u00e8 stata migliorata generazione dopo generazione - ha dichiarato Wayne Griffiths, Vicepresidente Vendite e Marketing SEAT e CEO CUPRA - conquistando nuovi clienti. Nel 2019, Leon \u00e8 stata il nostro modello best seller con oltre 105.900 unit\u00e0 consegnate, oltre a essere l'auto pi\u00f9 venduta in Spagna negli ultimi cinque anni. Ora, abbiamo creato la migliore Leon di sempre. Il nuovo modello \u00e8 stato disegnato mantenendo lo spirito Created in Barcelona ed \u00e8, nel contempo, l'auto pi\u00f9 sicura, connessa e con il pi\u00f9 ampio ventaglio di propulsori che il marchio abbia mai visto. Siamo convinti che la nuova Leon abbia tutti gli ingredienti necessari per renderla la scelta perfetta sia per i clienti privati, sia per le flotte\".", "keywords": [], "meta_keywords": ["Seat-Leon", "vettura", "motore", "obiettivo", "compatta", "ventaglio", "azienda", "marchio", "Wayne-Griffiths", "generazione", "cliente", "segmento", "connettivit\u00e0", "Barcellona", "dinamismo"], "tags": [], "authors": ["Agenzia Ansa", "Redazione Ansa"], "publish_date": "Tue Mar 17 00:00:00 2020", "summary": "", "article_html": "", "meta_description": "Nuova generazione alza asticella di tecnologia e sicurezza (ANSA)", "meta_lang": "it", "meta_favicon": "/canale_motori/img/ico/favicon.ico", "meta_data": {"Author": "Agenzia ANSA", "description": "Nuova generazione alza asticella di tecnologia e sicurezza (ANSA)", "keywords": "Seat-Leon,vettura,motore,obiettivo,compatta,ventaglio,azienda,marchio,Wayne-Griffiths,generazione,cliente,segmento,connettivit\u00e0,Barcellona,dinamismo", "news_keywords": "Seat-Leon,vettura,motore,obiettivo,compatta,ventaglio,azienda,marchio,Wayne-Griffiths,generazione,cliente,segmento,connettivit\u00e0,Barcellona,dinamismo", "EdTitle": "Seat Leon, obiettivo essere compatta del futuro", "EdImage": "https://www.ansa.it/webimages/img_115x80/2020/3/17/275f52f86781fe015d16c27a67479097.jpg", "twitter": {"card": "summary_large_image", "site": "@Agenzia_Ansa", "title": "Seat Leon, obiettivo essere compatta del futuro - Prove e Novit\u00e0", "description": "Nuova generazione alza asticella di tecnologia e sicurezza (ANSA)", "image": {"src": "https://www.ansa.it/webimages/img_700/2020/3/17/275f52f86781fe015d16c27a67479097.jpg"}}, "fb": {"app_id": 514987508589175}, "og": {"title": "Seat Leon, obiettivo essere compatta del futuro - Prove e Novit\u00e0", "type": "article", "url": "http://www.ansa.it/canale_motori/notizie/attualita/2020/03/17/seat-leon-obiettivo-essere-compatta-del-futuro_502a28c3-92f6-4f56-b1b1-2bb0d6ee1c61.html", "image": {"identifier": "https://www.ansa.it/webimages/img_700/2020/3/17/275f52f86781fe015d16c27a67479097.jpg", "width": 476, "height": 248}, "description": "Nuova generazione alza asticella di tecnologia e sicurezza (ANSA)", "site_name": "ANSA.it"}, "article": {"published_time": "2020-03-17T14:06:00+01:00", "modified_time": "2020-03-17T14:17:25+01:00", "section": "Prove e Novit\u00e0"}, "application-name": "Canale Motori - Ansa.it", "msapplication-starturl": "http://www.ansa.it/canale_motori/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/canale_motori/notizie/attualita/2020/03/17/seat-leon-obiettivo-essere-compatta-del-futuro_502a28c3-92f6-4f56-b1b1-2bb0d6ee1c61.html"}