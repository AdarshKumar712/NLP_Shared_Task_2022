{"source_url": "http://www.sienafree.it", "url": "http://www.sienafree.it/salute-e-benessere/257-salute-e-benessere/115218-coronavirus-aggiornamento-dalla-regione-toscana-alle-13-del-2-marzo", "title": "Coronavirus, aggiornamento dalla Regione Toscana alle 13 del 2 marzo", "top_image": "http://www.sienafree.it/images/notizie/salute/coronavirus4.jpg", "meta_img": "http://www.sienafree.it/images/notizie/salute/coronavirus4.jpg", "images": ["http://www.sienafree.it/images/banners/Instagram_round_social_media_icon_free.png", "http://s7.addthis.com/static/btn/v2/lg-bookmark-en.gif", "http://www.sienafree.it/images/banners/Whatsapp_free_social_media_icon_round.png", "http://www.sienafree.it/images/palio/logoconsorziotutelapalio_nuovo60.jpg", "http://pixel.quantserve.com/pixel/p-WKT-QtbSBHLFg.gif", "http://www.sienafree.it/images/banners/Twitter_round.png", "http://www.sienafree.it/images/banners/sienafreewhatsapp650x80.png", "http://www.sienafree.it/images/banners/Facebook_Round.png", "http://www.sienafree.it/images/banners/sienafreewhatsapp2.png", "http://www.sienafree.it/images/banners/fotostudiosiena.gif", "http://www.sienafree.it/images/viaggi/Marocco300.jpg", "http://www.sienafree.it/images/notizie/salute/coronavirus4.jpg", "http://www.sienafree.it/images/banners/bccbancacentro-manchette2020.jpg", "http://www.sienafree.it/images/banners/estra300x250-80.jpg", "http://www.sienafree.it/images/banners/sienafreewhatsapp300X200.png"], "movies": [], "text": "\"Un nuovo caso sospetto positivo al Coronavirus, registrato ieri sera nel territorio di competenza della Asl sud est, in attesa di validazione da parte dell\u2019Istituto superiore di sanit\u00e0.\" Cos\u00ec comunica la Regione Toscana nell'aggiornamento sulla situazione relativa al Covid-19 nella nostra regione.\"Si tratta - prosegue la Regione - di una donna di 42 anni, residente a Pergine Valdarno, frazione del Comune di Laterina, in provincia di Arezzo, in sorveglianza attiva domiciliare da ieri sera e il cui tampone, risultato positivo, \u00e8 stato inviato all\u2019Istituto superiore di sanit\u00e0 per la validazione. Dagli approfondimenti epidemiologici subito attivati la donna \u00e8 risultata essere un contatto stretto della paziente fiorentina (sua collega), di 32 anni, recatasi nei giorni scorsi a Milano, ricoverata nel reparto di malattie infettive dell\u2019ospedale di Ponte a Niccheri, \u201cclinicamente guarita\u201d, da domani a casa in isolamento domiciliare. La 42enne (in autoisolamento volontario domiciliare da quando ha appreso della positivit\u00e0 della collega) ha contattato il numero verde della Asl sud est nella serata di ieri, in stato febbrile tale da richiedere il tampone. Le sue condizioni di salute sono costantemente monitorate e risultano essere discrete.Permangono stabili, e in alcuni casi in miglioramento, le situazioni degli altri pazienti, presi in carico dal sistema sanitario toscano in questi giorni: i due coniugi di Codogno, arrivati in auto a Carrara dove possiedono una seconda casa (in sorveglianza attiva al proprio domicilio); il settantenne di Albiano Magra (Aulla, Lunigiana), il musicista che si \u00e8 recato per un concerto a Codogno, messosi in autoisolamento domiciliare dove si trova tuttora; l\u2019imprenditore fiorentino, di 63 anni, ricoverato a Firenze (il primissimo caso di positivit\u00e0 in Toscana) e il suo vicino di casa, ricoverato a Careggi in isolamento nel reparto di malattie infettive; l\u2019informatico di Pescia, di 49 anni, (il primo paziente \"clinicamente guarito\") trattenuto a scopo precauzionale nel reparto di malattie infettive del San Jacopo di Pistoia; lo studente 26enne norvegese ricoverato a Ponte a Niccheri, \"clinicamente guarito\"; il 44enne di Torre del Lago, rientrato con positivit\u00e0 da Vo\u2019 (Veneto), in isolamento domiciliare senza pi\u00f9 febbre; il calciatore 23enne della Pianese (la squadra di Piancastagnaio) in isolamento domiciliare; l\u2019altro calciatore, ricoverato al Policlinico Le Scotte di Siena e il sessantenne, operatore della squadra, ricoverato nello stesso reparto. A oggi, luned\u00ec 2 marzo, in Toscana sono risultati positivi al test per il Coronavirus 13 tamponi. Di questi, 5 hanno avuto la conferma di positivit\u00e0 da parte dell'Istituto superiore di sanit\u00e0, altri 8 sono ancora in attesa di conferma.Dal monitoraggio giornaliero risulta che in Toscana ci sono - a oggi luned\u00ec 2 marzo - 944 persone in isolamento domiciliare di cui 480 prese in carico attraverso i numeri dedicati, attivati da ciascuna Asl. Si tratta di 251 casi nella Asl centro (Firenze - Empoli - Prato - Pistoia), di 104 casi nella Asl nord ovest (Lucca - Massa Carrara - Pisa - Livorno) e di 125 casi in quella sud est (Arezzo - Siena - Grosseto).\"", "keywords": [], "meta_keywords": ["toscana", "regione", "aggornamento", "covid-19", "coronavirus"], "tags": [], "authors": [], "publish_date": null, "summary": "", "article_html": "", "meta_description": "Un nuovo caso sospetto positivo al Coronavirus, registrato ieri sera nel territorio di competenza della Asl sud est, in attesa di validazione da parte dell\u2019Istituto superiore di sanit\u00e0.", "meta_lang": "", "meta_favicon": "/templates/ja_teline_ii/favicon.ico", "meta_data": {"robots": "index, follow", "keywords": "toscana, regione, aggornamento, covid-19, coronavirus", "title": "Coronavirus, aggiornamento dalla Regione Toscana alle 13 del 2 marzo", "description": "Un nuovo caso sospetto positivo al Coronavirus, registrato ieri sera nel territorio di competenza della Asl sud est, in attesa di validazione da parte dell\u2019Istituto superiore di sanit\u00e0.", "generator": "Joomla! 1.5 - Open Source Content Management", "og": {"title": "Coronavirus, aggiornamento dalla Regione Toscana alle 13 del 2 marzo", "type": "article", "url": "http://www.sienafree.it/salute-e-benessere/257-salute-e-benessere/115218-coronavirus-aggiornamento-dalla-regione-toscana-alle-13-del-2-marzo", "site_name": "Siena Free Quotidiano Online", "image": "http://www.sienafree.it/images/notizie/salute/coronavirus4.jpg"}, "viewport": "width=device-width, initial-scale=0.54", "verify-v1": "o07hUAmw8lvec/qwvsjNh09PV5CTjnIQXxoqFdMyNEQ="}, "canonical_link": "http://www.sienafree.it/salute-e-benessere/257-salute-e-benessere/115218-coronavirus-aggiornamento-dalla-regione-toscana-alle-13-del-2-marzo"}