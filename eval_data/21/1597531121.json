{"source_url": "http://www.trevisotoday.it", "url": "http://www.trevisotoday.it/attualita/gianna-buran-artista-morte-cison-di-valmarino-5-maggio-2020.html", "title": "Addio alla pittrice Gianna Buran: mondo dell'arte in lutto", "top_image": "http://www.trevisotoday.it/~media/horizontal-hi/2745527594300/gianna-buran-2-2.jpg", "meta_img": "http://www.trevisotoday.it/~media/horizontal-hi/2745527594300/gianna-buran-2-2.jpg", "images": ["http://1.citynews.stgy.ovh/~shared/images/v2015/brands/today-logo.svg", "http://3.citynews.stgy.ovh/~shared/images/v2015/icons/badge-google.png", "http://www.trevisotoday.it/~shared/do/~/count/?4NY_g6A6d2oG-OCir3PScjJ4I2EbrksRnfvAOuT3h7nefNqqmlWTy6HEPF9fzmLUwl3Cznz9aMjy-tkhQwY0X9JU-CIAI11XE4JKeZ-TmGQzmFuMezl-8gLA4VHsMAeKeRYs6O4qQdS6mekD8nrUxZcydgJesJ-S0LVrznnN4MSQpmD", "http://1.citynews-citynews.stgy.ovh/images/cn-horizontal-simple-full-10years.png", "http://3.citynews.stgy.ovh/~shared/images/v2015/avatars/citynews-trevisotoday.png", "http://1.citynews-trevisotoday.stgy.ovh/~media/original-mid/38431118100202/quadro-2.jpg", "http://www.trevisotoday.it/~media/horizontal-hi/2745527594300/gianna-buran-2-2.jpg", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v4/elementi/mappa-nord.gif", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "Gianna Buran, pittrice conosciuta a livello internazionale che da tanti anni viveva e operava a San Pietro di Feletto, \u00e8 mancata all'et\u00e0 di 83 anni. L'annuncio della sua scomparsa \u00e8 arrivato marted\u00ec 5 maggio dal sindaco Maria Assunta Rizzo.\n\nPittrice di lungo corso, Gianna Buran era originaria di Venezia ma, dal 1965, si era trasferita in provincia di Treviso. Attiva a Conegliano, aveva deciso di aprire il suo studio proprio nel piccolo borgo trevigiano. Centinaia le mostre organizzate in carriera. Tra i riconoscimenti ottenuti a livello internazionale andava particolarmente fiera della laurea honoris causa in Belle arti ricevuta nel 1997 presso l\u2019Universitas Internazionale Studiorium Superiorum di New York. Chi l'ha conosciuta in vita la ricorda come una persona che ha vissuto un'esistenza dedicata all\u2019arte e all\u2019amore per la pittura. Le sue opere dalla sommessa atmosfera poetica e dal raffinato cromatismo, dall\u2019impalpabile gioco di luci e dall\u2019accavallarsi delle pennellate intrise di colore, fanno oggi parte di collezioni private e pubbliche in Italia e all\u2019estero. Nel 1996 e nel 2002 ha esposto presso il Municipio di San Pietro di Feletto al quale ha lasciato in eredit\u00e0 un\u2019opera ora esposta nello studio del sindaco. \u00abUna notizia che ci lascia una profonda tristezza\u00bb hanno concluso il sindaco Maria Assunta Rizzo e l'assessore alla Cultura Claudia Meneghin.", "keywords": [], "meta_keywords": ["pittrice", "buran", "morte", "funerali", "arte", ""], "tags": ["funerali", "arte", "pittrice", "buran", "morte"], "authors": [], "publish_date": null, "summary": "", "article_html": "", "meta_description": "Aveva 83 anni, artista di fama internazionale viveva a Cison di Valmarino. Nel 1997 aveva ricevuto la laurea ad honorem a New York. Il ricordo commosso del sindaco Maria Assunta Rizzo", "meta_lang": "it", "meta_favicon": "http://3.citynews-trevisotoday.stgy.ovh/images/v2015/brand/favicon.png", "meta_data": {"title": "Addio alla pittrice Gianna Buran: mondo dell'arte in lutto", "description": "Aveva 83 anni, artista di fama internazionale viveva a Cison di Valmarino. Nel 1997 aveva ricevuto la laurea ad honorem a New York. Il ricordo commosso del sindaco Maria Assunta Rizzo", "keywords": "pittrice, buran, morte, funerali, arte,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1202853335, affiliate-data=ct=smart-banner&pt=408258, app-argument=http://www.trevisotoday.it/attualita/gianna-buran-artista-morte-cison-di-valmarino-5-maggio-2020.html", "theme-color": "#3277C7", "msapplication-navbutton-color": "#3277C7", "msapplication-TileColor": "#3277C7", "og": {"title": "Addio alla pittrice Gianna Buran: mondo dell'arte in lutto", "description": "Aveva 83 anni, artista di fama internazionale viveva a Cison di Valmarino. Nel 1997 aveva ricevuto la laurea ad honorem a New York. Il ricordo del sindaco Maria Assunta Rizzo", "image": {"identifier": "http://www.trevisotoday.it/~media/horizontal-hi/2745527594300/gianna-buran-2-2.jpg", "width": 1000, "height": 563}, "url": "http://www.trevisotoday.it/attualita/gianna-buran-artista-morte-cison-di-valmarino-5-maggio-2020.html", "site_name": "TrevisoToday", "type": "article"}, "fb": {"app_id": 260930067293899, "pages": 209381092469939}}, "canonical_link": "http://www.trevisotoday.it/attualita/gianna-buran-artista-morte-cison-di-valmarino-5-maggio-2020.html"}