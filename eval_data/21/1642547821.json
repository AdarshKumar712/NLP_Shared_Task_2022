{"source_url": "https://web.archive.org", "url": "https://web.archive.org/web/20210119190911id_/https://www.haberler.com/son-dakika-haberi-beysehir-belediyesi-selcuklu-halilarini-gun-yuzune-13353763-haberi/", "title": "Son dakika haberi! Bey\u015fehir Belediyesi Sel\u00e7uklu hal\u0131lar\u0131n\u0131 g\u00fcn y\u00fcz\u00fcne \u00e7\u0131kar\u0131yor", "top_image": "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg", "meta_img": "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg", "images": ["https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/images/haberler.com.png"], "movies": [], "text": "Son dakika haberi! Bey\u015fehir Belediyesi Sel\u00e7uklu hal\u0131lar\u0131n\u0131 g\u00fcn y\u00fcz\u00fcne \u00e7\u0131kar\u0131yor\n\nBey\u015fehir Belediyesi'nin, tarihi Anadolu Sel\u00e7uklu hal\u0131lar\u0131n\u0131 y\u00fcr\u00fct\u00fclen \u00e7al\u0131\u015fmalarla yeniden g\u00fcn y\u00fcz\u00fcne \u00e7\u0131kard\u0131\u011f\u0131 bildirildi.\n\nBey\u015fehir Belediye Ba\u015fkan\u0131 Adil Bay\u0131nd\u0131r, gazetecilere yapt\u0131\u011f\u0131 a\u00e7\u0131klamada, Bey\u015fehir Belediyesi K\u00fclt\u00fcr ve Sosyal \u0130\u015fler M\u00fcd\u00fcrl\u00fc\u011f\u00fc taraf\u0131ndan ba\u015flat\u0131lan \u00e7al\u0131\u015fmalarla g\u00fcn\u00fcm\u00fczde kaybolmaya y\u00fcz tuttu\u011funu belirttti\u011fi Sel\u00e7uklu motiflerinin yer ald\u0131\u011f\u0131 hal\u0131lar\u0131n dokunarak yeniden g\u00fcn y\u00fcz\u00fcne \u00e7\u0131kar\u0131ld\u0131\u011f\u0131n\u0131 belirtti.\n\nBa\u015fkan Bay\u0131nd\u0131r, il\u00e7ede Sel\u00e7uklu tarihini tekrar canland\u0131rmak ve y\u00f6rede ya\u015fayan kad\u0131nlar\u0131n unutulmaya y\u00fcz tutmu\u015f hal\u0131 dokuma sanat\u0131n\u0131 \u00f6\u011frenerek aile b\u00fct\u00e7elerine katk\u0131 sa\u011flamak amac\u0131yla \u00f6nemli bir ad\u0131m\u0131 att\u0131klar\u0131n\u0131 s\u00f6yledi.\n\nBu kapsamda, Bey\u015fehir K\u00fclt\u00fcr Sanat Evinde bir hal\u0131 dokuma at\u00f6lyesi kuruldu\u011funu, burada mesai yapmaya ba\u015flayan ev han\u0131mlar\u0131n\u0131n hem meslek \u00f6\u011frendi\u011fini, hem de ev ekonomisine katk\u0131 sa\u011flad\u0131\u011f\u0131n\u0131 vurgulayan Bay\u0131nd\u0131r, at\u00f6lyelerde dokunan hal\u0131lar\u0131n Bey\u015fehir Belediyesi taraf\u0131ndan de\u011ferinde sat\u0131\u015fa sunularak burada emek harcayan evhan\u0131mlar\u0131na gelir kayna\u011f\u0131 olaca\u011f\u0131n\u0131 kaydetti.\n\nBey\u015fehir'de \u00f6ncelik olarak 'hep birlikte \u00fcreten Bey\u015fehir' anlay\u0131\u015f\u0131yla hareket ettiklerini vurgulayan Bay\u0131nd\u0131r, b\u00f6lgenin tarihi ve k\u00fclt\u00fcrel potansiyelinden de istifade ederek y\u00f6reye daha fazla katk\u0131 sa\u011flamay\u0131 hedeflediklerini vurgulayarak, \u015funlar\u0131 kaydetti:\n\n\"Bey\u015fehir E\u015frefo\u011flu Camisi'nde bulunan 3 adet hal\u0131 da, Konya Alaaddin Camii hal\u0131lar\u0131 ile ayn\u0131 \u00f6zellikler ta\u015f\u0131yan, ayn\u0131 d\u00f6nemlerde dokunmu\u015f olmas\u0131 \u00e7ok muhtemel hal\u0131lard\u0131r. \u0130\u00e7inde y\u0131ld\u0131zlar ve stilize edilmi\u015f rumi ge\u00e7melerle i\u00e7 zeminleri zenginle\u015ftirilmi\u015f \u00fc\u00e7 hal\u0131n\u0131n bord\u00fcrleri, kufi yaz\u0131s\u0131 stilinde motiflerle \u00e7evrelenmi\u015ftir. Bey\u015fehir'i, hal\u0131 kurslar\u0131ndan tutun aromatik endemik bitkilerine kadar b\u00f6lgedeki k\u0131ra\u00e7 arazilerinde farkl\u0131 \u00fcr\u00fcnler ile zenginle\u015ftiriyoruz. Kekik, sar\u0131 kantaron, lavanta, rezene gibi bir s\u00fcr\u00fc bitkilerin ekilmesine \u00f6nc\u00fc olup b\u00f6lgemizin insan\u0131na y\u00f6n veriyoruz.\n\nBu kapsamda il\u00e7emizde tarihi ve k\u00fclt\u00fcrel de\u011ferlerimizi ya\u015fatmak ad\u0131na Bey\u015fehir K\u00fclt\u00fcr Sanat Evinde \u00e7e\u015fitli at\u00f6lyeler kurarak bu de\u011ferleri tekrar g\u00fcn y\u00fcz\u00fcne \u00e7\u0131kar\u0131yoruz. Bu b\u00f6lgede \u00e7inicilik, topraktan i\u015flenen saks\u0131 t\u00fcrleri, testi t\u00fcrleri ve \u00f6zellikle Sel\u00e7uklu motiflerinin oldu\u011fu hal\u0131 dokuma sanat\u0131 art\u0131k unutulan de\u011ferler haline geldi. Bizler bunun \u00f6n\u00fcne ge\u00e7mek i\u00e7in ahilik felsefesi i\u00e7inde, d\u00fcn bu millet Anadolu'yu vatan yapm\u0131\u015fsa temelinde de\u011ferlerinden \u00fcretti\u011fi ve bug\u00fcn hepimiz i\u00e7in gurur kayna\u011f\u0131 olan bu de\u011ferler sayesinde yapm\u0131\u015ft\u0131r. Amac\u0131m\u0131z Sel\u00e7uklunun, camilerimiz de, resmi dairelerimizde o zaman\u0131n devlet yap\u0131s\u0131 yada \u015fah\u0131s dolaplar\u0131nda kullan\u0131lan ah\u015fap, toprak, seramik, \u00e7inicilik gibi alanlarda yapt\u0131\u011f\u0131 o eserlerle Bey\u015fehir'i bir yerlere ta\u015f\u0131makt\u0131r. Bu nedenle hal\u0131c\u0131l\u0131kta ve di\u011fer alanlarda \u00f6zveri ile \u00e7al\u0131\u015fan kad\u0131nlar\u0131m\u0131z\u0131 takdir ediyorum. Onlar\u0131n el eme\u011fi, g\u00f6z nuruna sayg\u0131 duyuyorum. Bu el emekleri, g\u00f6z nuru olan eserleri de in\u015fallah maddi olarak evlerine, a\u015f\u0131n\u0131n i\u00e7ine benimde katk\u0131m var demelerini sa\u011flamak benim boynumun borcu olacakt\u0131r. T\u00fcm at\u00f6lye \u00e7al\u0131\u015fanlar\u0131m\u0131z\u0131n ellerine sa\u011fl\u0131k.\"\n\nKaynak: Anadolu Ajans\u0131", "keywords": [], "meta_keywords": ["Bey\u015fehir Belediyesi", "Bay\u0131nd\u0131r", "Sel\u00e7uklu", "Bey\u015fehir", "G\u00fcncel", "Haber"], "tags": [], "authors": [], "publish_date": "Tue Jun 23 14:17:09 2020", "summary": "", "article_html": "", "meta_description": "Son dakika g\u00fcncel haberine g\u00f6re Bey\u015fehir Belediyesi'nin, tarihi Anadolu Sel\u00e7uklu hal\u0131lar\u0131n\u0131 y\u00fcr\u00fct\u00fclen \u00e7al\u0131\u015fmalarla yeniden g\u00fcn y\u00fcz\u00fcne \u00e7\u0131kard\u0131\u011f\u0131 bildirildi.", "meta_lang": "tr", "meta_favicon": "https://www.haberler.com/static/images/touch-icon-iphone.png", "meta_data": {"image": "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg", "description": "Son dakika g\u00fcncel haberine g\u00f6re Bey\u015fehir Belediyesi'nin, tarihi Anadolu Sel\u00e7uklu hal\u0131lar\u0131n\u0131 y\u00fcr\u00fct\u00fclen \u00e7al\u0131\u015fmalarla yeniden g\u00fcn y\u00fcz\u00fcne \u00e7\u0131kard\u0131\u011f\u0131 bildirildi.", "keywords": "Bey\u015fehir Belediyesi, Bay\u0131nd\u0131r, Sel\u00e7uklu, Bey\u015fehir, G\u00fcncel, Haber", "robots": "max-image-preview:large", "medium": "news", "dateCreated": "2020-06-23T14:17:09+03:00", "dateUpdated": "2020-06-23T15:21:40+03:00", "msapplication-starturl": "https://www.haberler.com", "og": {"url": "https://www.haberler.com/son-dakika-haberi-beysehir-belediyesi-selcuklu-halilarini-gun-yuzune-13353763-haberi/", "site_name": "Haberler.com", "locale": "tr_TR", "type": "article", "title": "Son dakika haberi! Bey\u015fehir Belediyesi Sel\u00e7uklu hal\u0131lar\u0131n\u0131 g\u00fcn y\u00fcz\u00fcne \u00e7\u0131kar\u0131yor", "description": "Son dakika g\u00fcncel haberine g\u00f6re Bey\u015fehir Belediyesi'nin, tarihi Anadolu Sel\u00e7uklu hal\u0131lar\u0131n\u0131 y\u00fcr\u00fct\u00fclen \u00e7al\u0131\u015fmalarla yeniden g\u00fcn y\u00fcz\u00fcne \u00e7\u0131kard\u0131\u011f\u0131 bildirildi.", "image": {"identifier": "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg", "alt": "Son dakika haberi! Bey\u015fehir Belediyesi Sel\u00e7uklu hal\u0131lar\u0131n\u0131 g\u00fcn y\u00fcz\u00fcne \u00e7\u0131kar\u0131yor", "secure_url": "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg", "width": 1200, "height": 675, "type": "image/jpeg"}}, "article": {"author": "Haberler.com", "content_tier": "free", "section": "G\u00fcncel", "published_time": "2020-06-23T14:17:09+03:00", "modified_time": "2020-06-23T15:21:40+03:00"}, "fb": {"pages": 130833686950210, "app_id": 1094461860619988, "page_id": 116642265047044}, "twitter": {"url": "https://www.haberler.com/son-dakika-haberi-beysehir-belediyesi-selcuklu-halilarini-gun-yuzune-13353763-haberi/", "card": "summary_large_image", "site": "Haberler", "title": "Son dakika haberi! Bey\u015fehir Belediyesi Sel\u00e7uklu hal\u0131lar\u0131n\u0131 g\u00fcn y\u00fcz\u00fcne \u00e7\u0131kar\u0131yor", "description": "Son dakika g\u00fcncel haberine g\u00f6re Bey\u015fehir Belediyesi'nin, tarihi Anadolu Sel\u00e7uklu hal\u0131lar\u0131n\u0131 y\u00fcr\u00fct\u00fclen \u00e7al\u0131\u015fmalarla yeniden g\u00fcn y\u00fcz\u00fcne \u00e7\u0131kard\u0131\u011f\u0131 bildirildi.", "image": "https://foto.haberler.com/haber/2020/06/23/beysehir-belediyesi-selcuklu-halilarini-gun-y-13353763_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/static/img/favicons/icon152.png?v=2", "theme-color": "#ffffff", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/son-dakika-haberi-beysehir-belediyesi-selcuklu-halilarini-gun-yuzune-13353763-haberi/"}