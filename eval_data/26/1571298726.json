{"source_url": "https://web.archive.org", "url": "https://web.archive.org/web/20200425034132id_/https://www.laredazione.eu/pmi-fondi-europa-1-miliardo-economia/", "title": "Liquidit\u00e0 a 100\u2019000 PMI, l\u2019Europa sblocca 1 miliardo di euro", "top_image": "https://www.laredazione.eu/wp-content/uploads/2017/09/fondi-pmi-soldi-progetti.jpg", "meta_img": "https://www.laredazione.eu/wp-content/uploads/2017/09/fondi-pmi-soldi-progetti.jpg", "images": ["https://www.laredazione.eu/wp-content/uploads/2020/04/ADNKRONOS_AGENZIA_LARED-400x400.png", "https://www.laredazione.eu/wp-content/uploads/2020/04/consigliocomunale-on-line-300x200.jpg", "https://www.laredazione.eu/wp-content/uploads/2020/03/covid19-coronavirus-300x200.jpg", "https://www.laredazione.eu/wp-content/uploads/2020/04/24-aprile-2020-300x200.jpg", "https://www.laredazione.eu/wp-content/uploads/2017/09/fondi-pmi-soldi-progetti.jpg", "https://www.laredazione.eu/wp-content/uploads/2018/07/tw-social-200x200.jpg", "https://www.laredazione.eu/wp-content/uploads/2018/08/banner-paola-la-valle-vita-foglietti.png", "https://www.laredazione.eu/wp-content/uploads/2020/04/24-aprile-2020-215x120.jpg", "https://www.laredazione.eu/wp-content/uploads/2018/07/radio-alfa-banner_lared.jpg", "https://www.laredazione.eu/wp-content/uploads/2018/05/redazione_928_lared.jpg", "https://www.laredazione.eu/wp-content/uploads/2017/09/AdvCity_partner1.png", "https://www.laredazione.eu/wp-content/uploads/2020/04/ttbene08-300x200.jpg", "https://www.laredazione.eu/wp-content/uploads/2018/09/radiobase_partner-lared-300x164.png", "https://www.laredazione.eu/wp-content/uploads/2020/03/covid19-coronavirus-215x120.jpg", "https://www.laredazione.eu/wp-content/uploads/2017/09/banner-500x500-GI-011.png", "https://www.laredazione.eu/wp-content/uploads/2017/09/sarnonotizie_banner_footer_def.png", "https://www.laredazione.eu/wp-content/uploads/2020/04/mes-300x200.jpg", "https://www.laredazione.eu/wp-content/uploads/2020/04/copertina-300x200.png", "https://www.laredazione.eu/wp-content/uploads/2020/04/vincenzo-de-luca-01-300x200.jpg", "https://web.archive.org/web/20200425034132id_/https:/www.laredazione.eu/pmi-fondi-europa-1-miliardo-economia/ https:/www.laredazione.eu/wp-content/uploads/2018/03/radio-cava-ng.jpg", "https://www.laredazione.eu/wp-content/uploads/2020/04/25-APRILE-300x200.jpg", "https://www.laredazione.eu/wp-content/uploads/2020/04/LARED_LAREDAZIONE-EU_INFORMAZIONE_LOGO_TM.png", "https://www.laredazione.eu/wp-content/uploads/2020/04/copertina-215x120.png", "https://www.laredazione.eu/wp-content/uploads/2018/12/sbarra-300x200.jpg", "https://www.laredazione.eu/wp-content/uploads/2020/04/smog-215x120.jpg", "https://www.laredazione.eu/wp-content/uploads/2020/04/smog-300x200.jpg", "https://www.laredazione.eu/wp-content/uploads/2018/09/Poste_Italiane-200x200.jpg", "https://www.laredazione.eu/wp-content/uploads/2016/11/regione-campania-2-817x404_c-200x200.jpg"], "movies": [], "text": "La Commissione europea ha sbloccato 1 miliardo di \u20ac dal Fondo europeo per gli investimenti strategici (FEIS) a titolo di garanzia per il Fondo europeo per gli investimenti (FEI), parte del Gruppo Banca europea per gli investimenti.\n\nIn questo modo il FEI potr\u00e0 fornire garanzie speciali per incentivare le banche e altri finanziatori a fornire liquidit\u00e0, per un importo disponibile stimabile in 8 miliardi di \u20ac, ad almeno 100 000 PMI e piccole imprese a media capitalizzazione europee colpite dalle conseguenze economiche della pandemia di coronavirus.\n\nL\u2019annuncio odierno risponde all\u2019impegno assunto dalla Commissione nella comunicazione del 13 marzo, di apportare un sollievo immediato alle PMI duramente colpite grazie a fondi che saranno disponibili gi\u00e0 in aprile e che sono parte integrante del pacchetto di misure annunciato dal gruppo BEI il 16 marzo per erogare in tempi rapidi un sostegno alle PMI e alle imprese a media capitalizzazione europee.\n\nUna delle conseguenze economiche immediate della pandemia di coronavirus \u00e8 l\u2019improvvisa mancanza di liquidit\u00e0 che colpisce le piccole e medie imprese.\n\nPoich\u00e9 si tratta delle imprese che di solito risentono maggiormente degli effetti di una crisi, \u00e8 essenziale sostenerle con liquidit\u00e0 adeguata per consentire loro di superare la crisi. In una situazione di crisi di liquidit\u00e0, tuttavia, le banche non sono incentivate a erogare prestiti alle PMI dato il repentino aumento del rischio percepito.\n\nEcco perch\u00e9 sono necessarie garanzie dell\u2019UE a sostegno di tali prestiti. A partire da oggi il FEI offre sul mercato garanzie specifiche del FEIS per limitare l\u2019impatto della pandemia sulle piccole e medie imprese e sulle piccole imprese a media capitalizzazione.\n\nIl vicepresidente esecutivo della Commissione europea per Un\u2019economia al servizio delle persone, Valdis Dombrovskis, ha dichiarato: \u201cIn tutta l\u2019Europa le nostre imprese sono in difficolt\u00e0. L\u2019UE sta reagendo con rapidit\u00e0 per attenuare l\u2019impatto della crisi e aiutare le piccole e medie imprese, che sono particolarmente vulnerabili. Oggi la Commissione e il Fondo europeo per gli investimenti mettono a disposizione 8 miliardi di \u20ac di finanziamenti, apportando un sostegno di cassa immediato alle PMI europee colpite dalla pandemia di coronavirus. I fondi saranno disponibili gi\u00e0 nel mese in corso tramite banche e finanziatori locali per aiutare le imprese pi\u00f9 duramente colpite dalla crisi.\u201d\n\nAlain Godard, amministratore unico del Fondo europeo per gli investimenti, ha aggiunto: \u201cIn questa fase segnata da una crisi senza precedenti \u00e8 essenziale che le PMI ricevano il sostegno necessario. Il FEI, che sta operando incessantemente per garantire una risposta rapida e adeguata alla pandemia di Covid-19, si compiace di avviare oggi con la Commissione questa nuova iniziativa da 8 miliardi di \u20ac. Bench\u00e9 si tratti di un primo passo importante, il gruppo BEI continuer\u00e0 la ricerca di ulteriori soluzioni per soddisfare in tempi rapidi le esigenze di finanziamento degli imprenditori europei.\u201d\n\nIl miliardo di \u20ac sbloccato dal FEIS nell\u2019ambito dello strumento di garanzia dei prestiti COSME e delle garanzie InnovFin per le PMI del programma Orizzonte 2020 consente al FEI di fornire a intermediari finanziari garanzie del valore di 2,2 miliardi di \u20ac, sbloccando cos\u00ec 8 miliardi di \u20ac di finanziamenti disponibili.\n\nLe garanzie saranno offerte tramite il FEI al mercato mediante un invito a manifestare interesse pubblicato oggi e destinato a diverse centinaia di intermediari finanziari, comprendenti banche e creditori alternativi. Le garanzie avranno le seguenti caratteristiche principali:\n\nun accesso semplificato e pi\u00f9 rapido alla garanzia del FEI;\n\nuna maggiore copertura del rischio: fino all\u201980 % delle perdite potenziali sui prestiti individuali (rispetto al consueto 50 %);\n\nun\u2019attenzione particolare al capitale di esercizio in tutta l\u2019UE;\n\nla concessione di condizioni pi\u00f9 flessibili, quali proroga, nuova rateizzazione o sospensione dei crediti.\n\nLe nuove possibilit\u00e0 saranno accessibili a nuovi intermediari finanziari e agli intermediari esistenti che gi\u00e0 lavorano con il FEI e che potranno estendere le condizioni speciali a pi\u00f9 di centomila imprese, avvalendosi di garanzie nell\u2019ambito dei programmi COSME LGF e InnovFin SMEG.\n\nProssime tappe\n\nDopo l\u2019invito odierno a manifestare interesse, gli intermediari finanziari che abbiano in corso accordi con il FEI nell\u2019ambito dei programmi COSME e InnovFin, avranno, previa loro richiesta, accesso immediato alle nuove garanzie.\n\nAltri intermediari finanziari potranno accedere alle garanzie a seguito di una procedura di domanda rapida. In questo modo le imprese duramente colpite dalla crisi potranno disporre di nuove risorse gi\u00e0 in aprile. Le PMI potranno rivolgersi direttamente alle loro banche e finanziatori locali partecipanti al programma, il cui nominativo sar\u00e0 disponibile sul seguente sito: www.access2finance.eu.\n\nLa Commissione e il gruppo BEI continueranno a lavorare per mettere a punto ulteriori misure e utilizzeranno tutti gli strumenti a loro disposizione per aiutare a contrastare la pandemia di coronavirus e le sue conseguenze economiche.\n\nContesto\n\nPer sbloccare 1 miliardo di \u20ac dal bilancio dell\u2019UE, la Commissione e il gruppo BEI hanno apportato una serie di modifiche ai loro accordi specifici.\n\nIl Fondo europeo per gli investimenti (FEI) fa parte del gruppo Banca europea per gli investimenti. La sua missione fondamentale \u00e8 sostenere le microimprese e le piccole e medie imprese europee, facilitandone l\u2019accesso ai finanziamenti. Il FEI elabora e sviluppa strumenti di capitale di rischio e di capitale di crescita, strumenti di garanzia e di microfinanza destinati specificamente a questo segmento di mercato. In questo ruolo il FEI promuove gli obiettivi dell\u2019UE a sostegno dell\u2019innovazione, della ricerca e dello sviluppo, dell\u2019imprenditorialit\u00e0, della crescita e dell\u2019occupazione.\n\nCOSME \u00e8 il programma dell\u2019UE per la competitivit\u00e0 delle imprese e le piccole e medie imprese (PMI) per il periodo 2014-2020, che dispone di un bilancio totale di 2,3 miliardi di \u20ac. Almeno il 60 % delle risorse del programma \u00e8 destinato a migliorare l\u2019accesso delle PMI ai finanziamenti in Europa mediante due strumenti finanziari. Lo strumento di garanzia dei prestiti del programma COSME offre garanzie e controgaranzie agli istituti finanziari per aiutarli a erogare nuovi prestiti e finanziamenti tramite leasing alle PMI. Lo strumento di capitale per la crescita COSME contribuisce a fornire capitale di rischio alle PMI, soprattutto nelle fasi di espansione e crescita.\n\nOrizzonte 2020 \u00e8 il programma UE per la ricerca e l\u2019innovazione 2014-2020 con una dotazione totale di bilancio di 77 miliardi di \u20ac. Nell\u2019ambito di Orizzonte 2020 gli strumenti finanziari di InnovFin, il finanziamento dell\u2019UE per l\u2019innovazione, hanno l\u2019obiettivo di agevolare e accelerare l\u2019accesso ai finanziamenti per le imprese innovative in tutta Europa. In particolare, lo strumento di garanzia delle PMI (SMEG) di InnovFin offre garanzie e controgaranzie sul finanziamento del debito comprese tra 25 000 \u20ac e 7,5 milioni di \u20ac, per migliorare l\u2019accesso ai finanziamenti per le PMI e le imprese a media capitalizzazione innovative. Nell\u2019ambito dello strumento SMEG di InnovFin, gestito dal FEI, gli intermediari finanziari \u2013 banche e altre istituzioni finanziarie \u2013 beneficiano di una garanzia per una quota delle perdite che potrebbero subire a fronte dei crediti concessi nel quadro di tale strumento.\n\nIl Fondo europeo per gli investimenti strategici (FEIS) \u00e8 il pilastro finanziario del piano di investimenti per l\u2019Europa, avviato nel novembre 2014 per invertire il calo tendenziale dei livelli degli investimenti e per riportare l\u2019Europa sulla via della ripresa economica. Il suo approccio innovativo, basato sull\u2019uso di una garanzia fornita dal bilancio dell\u2019UE al gruppo BEI, consente di mobilitare ingenti fondi del settore pubblico e privato per investimenti in settori strategici dell\u2019economia europea. Il piano di investimenti per l\u2019Europa ha gi\u00e0 permesso di generare investimenti per oltre 460 miliardi di \u20ac e di sostenere 1,1 milioni di start-up e PMI in Europa.\n\nDati aggiornati sul FEIS per settore e per paese sono disponibili qui.\n\n(comunicazione ufficiale della Commissione europea)", "keywords": [], "meta_keywords": [""], "tags": ["europa"], "authors": [], "publish_date": "Tue Apr  7 13:04:07 2020", "summary": "", "article_html": "", "meta_description": "Una delle conseguenze economiche immediate del coronavirus \u00e8 l'improvvisa mancanza di liquidit\u00e0 che colpisce le piccole e medie imprese.", "meta_lang": "it", "meta_favicon": "https://www.laredazione.eu/wp-content/uploads/2018/07/cropped-favicon-1-32x32.png", "meta_data": {"viewport": "width=device-width,initial-scale=1.0", "description": "Una delle conseguenze economiche immediate del coronavirus \u00e8 l'improvvisa mancanza di liquidit\u00e0 che colpisce le piccole e medie imprese.", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Liquidit\u00e0 a 100'000 PMI, l'Europa sblocca 1 miliardo di euro", "description": "Una delle conseguenze economiche immediate del coronavirus \u00e8 l'improvvisa mancanza di liquidit\u00e0 che colpisce le piccole e medie imprese.", "url": "https://www.laredazione.eu/pmi-fondi-europa-1-miliardo-economia/", "site_name": "laRed", "updated_time": "2020-04-07T13:04:13+00:00", "image": {"identifier": "https://www.laredazione.eu/wp-content/uploads/2017/09/fondi-pmi-soldi-progetti.jpg", "secure_url": "https://www.laredazione.eu/wp-content/uploads/2017/09/fondi-pmi-soldi-progetti.jpg", "width": 700, "height": 451}}, "article": {"publisher": "https://www.facebook.com/laredazione.eu", "author": "https://www.facebook.com/laredazione.eu/", "tag": "europa", "section": "Europa e Mondo", "published_time": "2020-04-07T13:04:07+00:00", "modified_time": "2020-04-07T13:04:13+00:00"}, "twitter": {"card": "summary", "description": "Una delle conseguenze economiche immediate del coronavirus \u00e8 l'improvvisa mancanza di liquidit\u00e0 che colpisce le piccole e medie imprese.", "title": "Liquidit\u00e0 a 100'000 PMI, l'Europa sblocca 1 miliardo di euro", "site": "@laRedazioneEU", "image": "https://www.laredazione.eu/wp-content/uploads/2017/09/fondi-pmi-soldi-progetti.jpg", "creator": "@laRedazioneEU"}, "generator": "Site Kit by Google 1.7.1", "onesignal": "wordpress-plugin", "msapplication-TileImage": "https://www.laredazione.eu/wp-content/uploads/2018/07/cropped-favicon-1-270x270.png"}, "canonical_link": "https://www.laredazione.eu/pmi-fondi-europa-1-miliardo-economia/"}