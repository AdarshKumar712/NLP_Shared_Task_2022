{"source_url": "https://web.archive.org", "url": "https://web.archive.org/web/20200321141301id_/https://tvn24.pl/polska/szkoly-zamkniete-do-wielkanocy-co-z-egzaminami-i-harmonogramem-roku-szkolnego-4377875?source=rss", "title": "Szko\u0142y pozostan\u0105 zamkni\u0119te do Wielkanocy. Harmonogram roku szkolnego bez zmian", "top_image": "https://tvn24.pl/najnowsze/cdn-zdjecie-9v4gjt-szkoly-pozostana-zamkniete-do-wielkiej-nocy-4377852/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-9v4gjt-szkoly-pozostana-zamkniete-do-wielkiej-nocy-4377852/alternates/LANDSCAPE_1280", "images": ["https://tvn24.pl/najnowsze/cdn-zdjecie-9v4gjt-szkoly-pozostana-zamkniete-do-wielkiej-nocy-4377852/alternates/LANDSCAPE_1280"], "movies": [], "text": "- Og\u0142aszamy stan epidemii, podj\u0119li\u015bmy decyzj\u0119 o dalszym wstrzymaniu lekcji a\u017c do \u015awi\u0105t Wielkiej Nocy \u2013 poinformowa\u0142 premier Mateusz Morawiecki. Plac\u00f3wki edukacyjne maj\u0105 przej\u015b\u0107 na zdalne nauczanie, nauczyciele od 25 marca b\u0119d\u0105 mogli wystawia\u0107 oceny, zaczn\u0105 te\u017c uczy\u0107 zgodnie z podstaw\u0105 programow\u0105.\n\nW pi\u0105tek wieczorem na konferencji prasowej premier poinformowa\u0142 o og\u0142oszeniu stanu epidemii zwi\u0105zanego z zagro\u017ceniem koronawirusem.\n\n- Mam nadziej\u0119, \u017ce po \u015awi\u0119tach Wielkiej Nocy b\u0119dzie mo\u017cna zmieni\u0107 tryb funkcjonowania - m\u00f3wi\u0142 premier, by zaraz poinformowa\u0107, \u017ce przed\u0142u\u017ca przerw\u0119 w zawieszeniu normalnych zaj\u0119\u0107 w plac\u00f3wkach o\u015bwiatowych. - To czas wyciszenia narodowego, ale szko\u0142y funkcjonuj\u0105 na zasadzie zdalnej - podkre\u015bla\u0142 i dzi\u0119kowa\u0142 nauczycielom, rodzicom i uczniom.\n\n- Ca\u0142a ta okoliczno\u015b\u0107 to pewien egzamin z odpowiedzialno\u015bci, kt\u00f3ry wszyscy prze\u017cywamy. Robimy to dla wszystkich Polak\u00f3w, ale w szczeg\u00f3lno\u015bci dla senior\u00f3w - m\u00f3wi\u0142 premier. I przypomina\u0142, \u017ce seniorzy s\u0105 bardzo nara\u017ceni na skutki koronawirusa.\n\nDyscyplina ratuje \u017cycie\n\n- Ta nasza kwarantanna narodowa, t\u0119sknota za normalno\u015bci\u0105, nie mo\u017ce oznacza\u0107 tego, \u017ce b\u0119dziemy luzowa\u0107 swoje regu\u0142y. Te dwa, trzy tygodnie musz\u0105 by\u0107 tygodniami pe\u0142nej dyscypliny \u2013 m\u00f3wi\u0142 Morawiecki.\n\n- Dzi\u0119ki tej dyscyplinie, dzi\u0119ki temu, \u017ce nie wychodzimy na ulice, mo\u017cemy komu\u015b uratowa\u0107 \u017cycie \u2013 wt\u00f3rowa\u0142 mu \u0141ukasz Szumowski, minister zdrowia. - Og\u0142oszenie stanu epidemii w kraju to sytuacja bardzo trudna, ale je\u015bli popatrzymy na Niemcy, Hipszani\u0119, W\u0142ochy, to te trudne decyzje i odpowiedzialne zachowania Polak\u00f3w, s\u0105 decyzjami ratuj\u0105cymi \u017cycie \u2013 dodawa\u0142. Polakom dzi\u0119kowa\u0142 za to, \u017ce jeste\u015bmy narodem, kt\u00f3ry potrafi dzia\u0142a\u0107 w kryzysowych sytuacjach.\n\nJu\u017c wiedz\u0105, \u017ce to nie przerwa wakacyjna\n\nMinister edukacji Dariusz Piontkowski dzi\u0119kowa\u0142 rodzicom, nauczycielom i uczniom, kt\u00f3rzy \"zrozumieli, \u017ce to nie jest przerwa wakacyjna\".\n\n- W zdecydowanej wi\u0119kszo\u015bci polskich szk\u00f3\u0142 wida\u0107, \u017ce cho\u0107 dot\u0105d nie by\u0142o do tego narz\u0119dzi, nauczanie na odleg\u0142o\u015b\u0107 odbywa si\u0119 \u2013 m\u00f3wi\u0142 Piontkowski. - Ponad 90 procent plac\u00f3wek prowadzi je ro\u017cnymi metodami. A zasady izolacji na pewno pomog\u0105 ograniczy\u0107 rozprzestrzenianie si\u0119 wirusa w naszym kraju \u2013 dodawa\u0142.\n\nPiontkowski przyzna\u0142, \u017ce dot\u0105d te dzia\u0142ania by\u0142y niesystematyczne. - Sprawdzali\u015bmy, czy to w og\u00f3le jest mo\u017cliwe do przeprowadzenia - zauwa\u017ca\u0142 minister. \u2013 Uczniowie otrzymywali ciekawe materia\u0142y, nauczyciele organizowali powt\u00f3rki, chodzi\u0142o o nawi\u0105zanie kontaktu. Teraz rozporz\u0105dzenie to usystematyzuje. Wprowadzimy obowi\u0105zek realizowania podstaw programowych od 25 marca, a nauczyciele b\u0119d\u0105 mogli wystawia\u0107 oceny - poinformowa\u0142.\n\nNauczyciele maj\u0105 si\u0119 dostosowa\u0107\n\nPiontkowski m\u00f3wi\u0142, \u017ce nauczyciele b\u0119d\u0105 musieli dostosowa\u0107 metody do mo\u017cliwo\u015bci dzieci, a tak\u017ce ilo\u015b\u0107 przesy\u0142anego im materia\u0142u do wieku. B\u0119d\u0105 musieli te\u017c wzi\u0105\u0107 pod uwag\u0119, \u017ce nie wszystkie dzieci maj\u0105 dobry dost\u0119p do internetu, a uczniowie cz\u0119sto dziel\u0105 sprz\u0119t z rodze\u0144stwem.\n\n- Wierzymy, \u017ce te decyzje nie tylko pozwol\u0105 efektywnie ten czas wykorzysta\u0107, ale te\u017c pozwol\u0105 na zachowanie wi\u0119zi szkolnej \u2013 m\u00f3wi\u0142 Piontkowski. - Rodzic\u00f3w prosimy o wyrozumia\u0142o\u015b\u0107. Nie zawsze wszystko uda si\u0119 najlepiej, a na pewno doprowadzimy do tego, \u017ce dzieci b\u0119d\u0105 bezpieczniejsze, ale te\u017c nie zmarnuj\u0105 tego czasu. Zdob\u0119d\u0105 now\u0105 wiedz\u0119 i umiej\u0119tno\u015bci \u2013 dodawa\u0142.\n\nNa razie nie zmieniaj\u0105 si\u0119 terminy egzamin\u00f3w \u2013 \u00f3smoklasisty i matur. Pi\u0105tkowa decyzja nie zmienia harmonogramu roku szkolnego.\n\nRozporz\u0105dzenie w praktyce\n\nNowe rozporz\u0105dzenie b\u0119dzie obowi\u0105zywa\u0142o od 25 marca do 10 kwietnia. Na jego podstawie w czasie ograniczenia funkcjonowania szk\u00f3\u0142 i plac\u00f3wek o\u015bwiatowych zwi\u0105zanego z zagro\u017ceniem epidemicznym nauka jest realizowana na odleg\u0142o\u015b\u0107.\n\nW sytuacji, gdy wyst\u0105pi\u0105 trudno\u015bci w organizacji zaj\u0119\u0107, dyrektor szko\u0142y w uzgodnieniu z organem prowadz\u0105cym, powinien okre\u015bli\u0107 inny spos\u00f3b ich realizowania. O wybranym sposobie musi tak\u017ce poinformowa\u0107 kuratora o\u015bwiaty. Dzi\u015b minister tego nie precyzowa\u0142, ale wcze\u015bniej informowa\u0142, \u017ce zadania i materia\u0142y uczniom b\u0119dzie mo\u017cna przekazywa\u0107 w formie papierowej np. kurierem.\n\nZa organizacj\u0119 kszta\u0142cenia na odleg\u0142o\u015b\u0107 odpowiada dyrektor szko\u0142y. Jest on zobowi\u0105zany do tego, aby powiadomi\u0107 rodzic\u00f3w, w jaki spos\u00f3b b\u0119dzie zorganizowana nauka. Dyrektor musi r\u00f3wnie\u017c ustali\u0107 z nauczycielami tygodniowy zakres materia\u0142u dla poszczeg\u00f3lnych klas, uwzgl\u0119dniaj\u0105c m.in.: r\u00f3wnomierne obci\u0105\u017cenie ucznia zaj\u0119ciami w danym dniu, zr\u00f3\u017cnicowanie tych zaj\u0119\u0107 czy mo\u017cliwo\u015bci psychofizyczne ucznia. Dyrektor ma te\u017c okre\u015bli\u0107 formy kontaktu czy konsultacji nauczyciela z rodzicami i uczniami. To on ma te\u017c ustali\u0107 w uzgodnieniu z nauczycielami, w jaki spos\u00f3b b\u0119dzie monitorowana i sprawdzana wiedza ucznia oraz post\u0119py w nauce.\n\nJustyna Suchecka\n\n\u0179r\u00f3d\u0142o: tvn24.pl", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "- Og\u0142aszamy stan epidemii, podj\u0119li\u015bmy decyzj\u0119 o dalszym wstrzymaniu lekcji a\u017c do \u015awi\u0105t Wielkiej Nocy \u2013 poinformowa\u0142 premier Mateusz Morawiecki. Plac\u00f3wki edukacyjne maj\u0105 przej\u015b\u0107 na zdalne nauczanie, nauczyciele od 25 marca b\u0119d\u0105 mogli wystawia\u0107 oceny, zaczn\u0105 te\u017c uczy\u0107 zgodnie z podstaw\u0105 programow\u0105.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "- Og\u0142aszamy stan epidemii, podj\u0119li\u015bmy decyzj\u0119 o dalszym wstrzymaniu lekcji a\u017c do \u015awi\u0105t Wielkiej Nocy \u2013 poinformowa\u0142 premier Mateusz Morawiecki. Plac\u00f3wki edukacyjne maj\u0105 przej\u015b\u0107 na zdalne nauczanie, nauczyciele od 25 marca b\u0119d\u0105 mogli wystawia\u0107 oceny, zaczn\u0105 te\u017c uczy\u0107 zgodnie z podstaw\u0105 programow\u0105.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/polska/szkoly-zamkniete-do-wielkanocy-co-z-egzaminami-i-harmonogramem-roku-szkolnego-4377875", "title": "Szko\u0142y pozostan\u0105 zamkni\u0119te do Wielkanocy. Harmonogram roku szkolnego bez zmian", "description": "- Og\u0142aszamy stan epidemii, podj\u0119li\u015bmy decyzj\u0119 o dalszym wstrzymaniu lekcji a\u017c do \u015awi\u0105t Wielkiej Nocy \u2013 poinformowa\u0142 premier Mateusz Morawiecki. Plac\u00f3wki edukacyjne maj\u0105 przej\u015b\u0107 na zdalne nauczanie, nauczyciele od 25 marca b\u0119d\u0105 mogli wystawia\u0107 oceny, zaczn\u0105 te\u017c uczy\u0107 zgodnie z podstaw\u0105 programow\u0105.", "image": "https://tvn24.pl/najnowsze/cdn-zdjecie-9v4gjt-szkoly-pozostana-zamkniete-do-wielkiej-nocy-4377852/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-9v4gjt-szkoly-pozostana-zamkniete-do-wielkiej-nocy-4377852/alternates/LANDSCAPE_1280"}, "next-head-count": 51}, "canonical_link": "https://tvn24.pl/polska/szkoly-zamkniete-do-wielkanocy-co-z-egzaminami-i-harmonogramem-roku-szkolnego-4377875"}