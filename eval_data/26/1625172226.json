{"source_url": "https://web.archive.org", "url": "https://web.archive.org/web/20211231043650id_/https://www.haberler.com/karabuk-safranbolu-da-tarihi-tuneller-turizme-13288877-haberi/", "title": "KARAB\u00dcK Safranbolu'da tarihi t\u00fcneller turizme kazand\u0131r\u0131lacak", "top_image": "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "meta_img": "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "images": ["data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "https://web.archive.org/static/reklam/advertisement.gif?ads=1", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://web.archive.org/mstatic/assets/img/haberler-logo.png", "https://web.archive.org/_blank.gif"], "movies": [], "text": "Safranbolu'da tarihi t\u00fcneller turizme kazand\u0131r\u0131lacak\n\nUNESCO D\u00fcnya Miras\u0131 Listesinde yer alan tarihi kent Safranbolu'nun alt\u0131nda kesme ta\u015f ile \u00f6rme kemerlerden olu\u015fan, 4 as\u0131rl\u0131k 378 metre uzunlu\u011fundaki t\u00fcnellerin 180 metresi turizme kazand\u0131r\u0131lacak. Osmanl\u0131'dan kalan cami, han, hamam, k\u00f6pr\u00fc ve \u00e7e\u015fmeleri, tarihi konak ve evleriyle \u00fcnl\u00fc Karab\u00fck'\u00fcn Safranbolu il\u00e7esinde, il\u00e7enin alt\u0131nda bulunan t\u00fcneller turizme kazand\u0131r\u0131lacak. Mimari g\u00fczelli\u011fiyle yerli ve yabanc\u0131 turistlerin ilgi oda\u011f\u0131 olan Safranbolu'ya yeralt\u0131 t\u00fcnelleri de\u011fer katacak. Ak\u00e7asu Deresi'nin \u00fcst\u00fcne kemerler vas\u0131tas\u0131yla kurulan, ya\u011fmur sular\u0131 ve kanalizasyonun sa\u011fl\u0131kl\u0131 bir \u015fekilde uzakla\u015ft\u0131r\u0131lmas\u0131 i\u00e7in yap\u0131lan t\u00fcneller, Demirciler ve Bak\u0131rc\u0131lar \u00e7ar\u015f\u0131lar\u0131 ile Cinci Han\u0131 ile \u0130zzet Mehmet Pa\u015fa Camii'nin alt\u0131ndan ge\u00e7iyor. Yeralt\u0131na kemerler kurularak yap\u0131lan t\u00fcneller o d\u00f6nemde temizli\u011fin ne kadar \u00f6nemli oldu\u011funu g\u00f6sterirken, 380 metrelik t\u00fcnellerin 180 metresi ziyarete a\u00e7\u0131lacak. Safranbolu'daki yeralt\u0131 t\u00fcnellerinin turizme kazand\u0131r\u0131lmas\u0131 amac\u0131yla \u00e7al\u0131\u015fmalar s\u00fcrd\u00fcren Safranbolu K\u00fclt\u00fcr Turizm Vakf\u0131 Ba\u015fkan\u0131 \u015eefik Y\u0131lmaz Dizdar, \"Safranbolu'nun tarihi \u00e7ar\u015f\u0131s\u0131 i\u00e7erisinde \u00e7ok \u00f6nemli bir at\u0131k su menfezi var. Bu Cinci Han Hamam\u0131 de\u011fimiz yerden ba\u015fl\u0131yor, \u0130zzet Mehmet Pa\u015fa Camii'nin alt\u0131ndan ge\u00e7erek Tabakhane deresine ak\u0131yor. Buraya gelen turistler, hatta belki Safranbolulular\u0131n bir k\u0131sm\u0131 bu eserin fark\u0131nda bile de\u011fil. Safranbolu'nun alt\u0131nda da muazzam bir gezi alan\u0131 var.\" dedi.\n\nDizdar, zaman\u0131nda Londra'da kanalizasyon nedir bilinmezken, Osmanl\u0131 Devleti'nin k\u00fc\u00e7\u00fck bir kasabas\u0131 olan Safranbolu'da bir at\u0131k su menfezinin oldu\u011funu belirterek, ?Biz bunu g\u00fcn y\u00fcz\u00fcne \u00e7\u0131kart\u0131p, yap\u0131ld\u0131\u011f\u0131 d\u00f6nemdeki \u00f6nemini ortaya koyarak buran\u0131n ne kadar \u00f6nemli oldu\u011funu anlataca\u011f\u0131z. Osmanl\u0131 Devleti'nin, T\u00fcrklerin hijyene ve temizli\u011fe ne kadar \u00f6nem verdiklerini ortaya \u00e7\u0131kartacak bir proje oldu\u011funu biliyoruz. Bunun i\u00e7in buran\u0131n \u00e7ok ilgi g\u00f6rece\u011fini umuyoruz. Safranbolu'da b\u00fct\u00fcn kanalizasyonlar belli bir yerde toplan\u0131r ve \u00f6yle pencerelerden kaplar ile soka\u011fa at\u0131lmazd\u0131. Osmanl\u0131 Devleti'nin k\u00fc\u00e7\u00fck bir kasabas\u0131nda bile hijyene son derece \u00f6nem veren tesislerin oldu\u011fu k\u0131yaslamas\u0131 yap\u0131l\u0131rsa, turistlerimize \u00e7ok \u00f6nemli bir yer olarak lanse edilecek. Buray\u0131 b\u00f6ylece g\u00fcn y\u00fcz\u00fcne \u00e7\u0131kartarak Safranbolu'nun bir turizm merkezi haline gelip ilgi oda\u011f\u0131 haline gelece\u011fini umuyoruz.\" diye konu\u015ftu.", "keywords": [], "meta_keywords": ["Safranbolu", "Osmanl\u0131", "Karab\u00fck", "Han", "G\u00fcncel", "karab\u00fck", "safranbolu", "tarihi", "t\u00fcneller", "turizme", "kazand\u0131r\u0131lacak"], "tags": [], "authors": [], "publish_date": "Thu Jun  4 09:34:00 2020", "summary": "", "article_html": "", "meta_description": "Safranbolu\u2019da tarihi t\u00fcneller turizme kazand\u0131r\u0131lacakUNESCO D\u00fcnya Miras\u0131 Listesinde yer alan tarihi kent Safranbolu\u2019nun alt\u0131nda kesme ta\u015f ile \u00f6rme kemerlerden olu\u015fan, 4 as\u0131rl\u0131k 378 metre uzunlu\u011fundaki t\u00fcnellerin 180 metresi turizme kazand\u0131r\u0131lacak.", "meta_lang": "tr", "meta_favicon": "/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "description": "Safranbolu\u2019da tarihi t\u00fcneller turizme kazand\u0131r\u0131lacakUNESCO D\u00fcnya Miras\u0131 Listesinde yer alan tarihi kent Safranbolu\u2019nun alt\u0131nda kesme ta\u015f ile \u00f6rme kemerlerden olu\u015fan, 4 as\u0131rl\u0131k 378 metre uzunlu\u011fundaki t\u00fcnellerin 180 metresi turizme kazand\u0131r\u0131lacak.", "keywords": "Safranbolu,Osmanl\u0131,Karab\u00fck,Han,G\u00fcncel, karab\u00fck, safranbolu, tarihi, t\u00fcneller, turizme, kazand\u0131r\u0131lacak", "news_keywords": "Safranbolu,Osmanl\u0131,Karab\u00fck,Han,G\u00fcncel, karab\u00fck, safranbolu, tarihi, t\u00fcneller, turizme, kazand\u0131r\u0131lacak", "viewport": "width=device-width, initial-scale=1.0", "medium": "News", "dateCreated": "2020-06-04T09:34:00+03:00", "dateModified": "2020-10-14T00:39:00+03:00", "datePublished": "2020-06-04T09:34:00+03:00", "og": {"url": "https://www.haberler.com/karabuk-safranbolu-da-tarihi-tuneller-turizme-13288877-haberi/", "site_name": "Haberler.com", "locale": "tr_TR", "type": "article", "title": "KARAB\u00dcK Safranbolu'da tarihi t\u00fcneller turizme kazand\u0131r\u0131lacak", "description": "Safranbolu\u2019da tarihi t\u00fcneller turizme kazand\u0131r\u0131lacakUNESCO D\u00fcnya Miras\u0131 Listesinde yer alan tarihi kent Safranbolu\u2019nun alt\u0131nda kesme ta\u015f ile \u00f6rme kemerlerden olu\u015fan, 4 as\u0131rl\u0131k 378 metre uzunlu\u011fundaki t\u00fcnellerin 180 metresi turizme kazand\u0131r\u0131lacak.", "image": {"identifier": "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "alt": "KARAB\u00dcK Safranbolu'da tarihi t\u00fcneller turizme kazand\u0131r\u0131lacak", "secure_url": "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "width": 1200, "height": 675, "type": "image/jpeg"}, "video": {"identifier": "https://videolar.haberler.com/2020/06/04/karabuk-safranbolu-da-tarihi-tuneller-turizme-13288877_kj_0948.mp4", "height": 360, "width": 640, "type": "video/mp4"}}, "article": {"content_tier": "free", "tag": "Safranbolu,Osmanl\u0131,Karab\u00fck,Han,G\u00fcncel, karab\u00fck, safranbolu, tarihi, t\u00fcneller, turizme, kazand\u0131r\u0131lacak", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-06-04T09:34:00+03:00", "modified_time": "2020-10-14T00:39:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "KARAB\u00dcK Safranbolu'da tarihi t\u00fcneller turizme kazand\u0131r\u0131lacak", "description": "Safranbolu\u2019da tarihi t\u00fcneller turizme kazand\u0131r\u0131lacakUNESCO D\u00fcnya Miras\u0131 Listesinde yer alan tarihi kent Safranbolu\u2019nun alt\u0131nda kesme ta\u015f ile \u00f6rme kemerlerden olu\u015fan, 4 as\u0131rl\u0131k 378 metre uzunlu\u011fundaki t\u00fcnellerin 180 metresi turizme kazand\u0131r\u0131lacak.", "image": "https://foto.haberler.com/haber/2020/06/04/karabuk-safranbolu-da-tarihi-tuneller-turizme-13288877_amp.jpg", "url": "https://www.haberler.com/karabuk-safranbolu-da-tarihi-tuneller-turizme-13288877-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/karabuk-safranbolu-da-tarihi-tuneller-turizme-13288877-haberi/"}