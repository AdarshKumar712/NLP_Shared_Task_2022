{"source_url": "https://web.archive.org", "url": "https://web.archive.org/web/20220307172304id_/https://www.ilmattino.it/primopiano/sanita/testicoli_coronavirus_uomini_ricerca_oggi_20_aprile_2020-5181574.html", "title": "Covid, pi\u00f9 morti tra gli uomini \u00abperch\u00e9 il Coronavirus si rifugia nei testicoli\u00bb", "top_image": "https://www.ilmattino.it/photos/MED_HIGH/15/74/5181574_1009_coronavirus_ultime_notizie_oggi.jpg", "meta_img": "https://www.ilmattino.it/photos/MED_HIGH/15/74/5181574_1009_coronavirus_ultime_notizie_oggi.jpg", "images": ["https://web.archive.org/photos/THUMB/04/36/5180436_2112_divano.jpg", "https://web.archive.org/photos/THUMB/98/54/6539854_03112401_covid.jpg", "https://web.archive.org/photos/LOW/61/98/6546198_poster.jpg", "https://web.archive.org/photos/THUMB/13/57/5181357_2238_ospedale_bergamo.jpg", "https://web.archive.org/photos/LOW/61/61/6546161_06144930_ucraina_monica_maggioni_commossa_andrea_vianello.jpg", "https://web.archive.org/photos/THUMB/04/30/5180430_2105_lorenzo_calo_.jpg", "https://www.facebook.com/tr?id=3250029561771476&ev=PageView&noscript=1", "https://www.ilmessaggero.it/img/logo_guidalloshopping.png", "https://www.ilmattino.it/photos/MED_HIGH/15/74/5181574_1009_coronavirus_ultime_notizie_oggi.jpg", "https://caltagironeeditore01.wt-eu02.net/927615140575951/wt.pl?p=328,0", "https://web.archive.org/photos/MED/79/76/6547976_poster.jpg", "https://web.archive.org/img/mobile/AjaxLoader_small.gif", "https://www.guidalloshopping.com/wp-content/uploads/2018/12/food-processor-3765024_1920-620x340.jpg", "https://web.archive.org/photos/PANORAMA/15/74/5181574_1009_coronavirus_ultime_notizie_oggi.jpg", "https://web.archive.org/photos/THUMB/03/89/5180389_2021_coronavirus.jpg", "https://web.archive.org/img/logo_tv.png", "https://web.archive.org/photos/THUMB/65/41/6546541_06213911_covid_contagi_aumento_cosa_succede_quarta_ondata_.jpg", "https://www.facebook.com/tr?id=613826478728879&ev=PageView&noscript=1", "https://web.archive.org/photos/LOW/60/80/6546080_06124958_svizzera10.jpg", "https://web.archive.org/photos/LOW/64/82/6546482_07012804_alina_kabaeva_1.jpg", "https://web.archive.org/photos/THUMB/20/81/6542081_04111409_ucraina_un_milione.jpg", "https://web.archive.org/photos/THUMB/62/68/6546268_06164922_covid.jpg", "https://web.archive.org/img/logo.png", "https://web.archive.org/photos/THUMB/20/04/6542004_04095357_109147861.jpg"], "movies": [], "text": "Coronavirus, pi\u00f9 morti tra gli uomini. I ricercatori: \u00abIl Covid-19 si rifugia nei testicoli\u00bb.\n\n\n\nPerch\u00e8 il coronavirus uccide pi\u00f9 uomini che donne? Uno dei tanti misteri che ancora circondano la pandemia pu\u00f2 essere vicino a una spiegazione. Uno studio condotto negli Usa dal Montefiore Health System e dall\u2019Albert Einstein College of Medicine, in collaborazione con l\u2019Ospedale di Malattie Infettive Kasturba a Mumbai in India, propone una risposta inedita, e cio\u00e9 che la colpa sarebbe dei testicoli. Lo riporta Il Messaggero in un articolo di Anna Guaita.\n\n\n\nSecondo i ricercatori, le ghiandole sessuali maschili costituirebbero una specie di \u200b \u00abroccaforte\u200b\u00bb in cui il virus si rifugia quando \u00e8 sotto attacco. Una roccaforte che non esiste nelle donne, poich\u00e9 le ovaie a differenza dei testicoli non presentano la proteina ACE2, il recettore a cui il covid-19 si lega per invadere le cellule umane. La ricerca \u00e8 stata condotta da quattro studiosi, il professore di biologia molecolare Amit Verma, il professore di biologia Ulrich Steidl, l\u2019oncologa Aditi Shastri, e sua madre, Jayanthi Shastri, microbiologa in India. I quattro hanno pubblicato il loro saggio su MedRxiv, un sito su cui in queste settimane gli scienziati si scambiano informazioni e dati sul coronavirus, anche se non sono state controllate da fonti autonome. \u00abStudi condotti in tutto il mondo \u2013 scrivono i quattro \u2013 hanno ripetutamente dimostrato una incidenza maggiore e una severit\u00e0 pi\u00f9 grave della malattia negli uomini rispetto alle donne\u00bb. Gli studiosi spiegano di aver notato come gli uomini impieghino pi\u00f9 tempo a \u00abliberarsi del virus\u00bb, e che ci\u00f2 pu\u00f2 spiegare \u00abla maggior gravit\u00e0 dei casi per loro\u00bb.\n\n\n\nEffettivamente, se il contagio avviene allo stesso ritmo fra donne e uomini, \u00e8 stato per\u00f2 confermato che sia in Cina, che in Corea del sud che in Italia, in Gran Bretagna, Spagna, e negli Stati Uniti, gli uomini rappresentano un numero maggiore dei decessi. Nella citt\u00e0 di New York si \u00e8 arrivati a una disparit\u00e0 per cui i decessi maschili sono il 68 per cento e quelli femminili il 32 per cento. C\u2019era la teoria che gli uomini siano pi\u00f9 spesso fumatori e abbiano la pressione pi\u00f9 alta, o anche che il sistema immunitario femminile reagisca subito con maggiore forza di quello maschile.\n\nLa spiegazione dei quattro studiosi americani e indiani, rilancia con grande evidenza anche dal Los Angeles Times, invece \u00e8 che il virus entri nel corpo degli uomini anche attraverso i testicoli, dove resterebbe pi\u00f9 protetto dalla reazione del sistema immunitario. E grazie a questa \u00abroccaforte\u00bb il covid-19 riuscirebbe a resistere pi\u00f9 a lungo negli uomini, uccidendone di pi\u00f9 che non le donne. Naturalmente la ricerca deve essere soggetta a vari controlli, ma le prime reazioni di esperti nello stesso campo sembra accettare la teoria come possibile. La professoressa Kathryn Sandberg, della Georgetown University, ad esempio, \u00e8 una specialista della differenza nelle reazioni immunitarie fra uomo e donna.\n\n\n\nLa professoressa ha detto al Washington Post di considerare che effettivamente \u00abi testicoli potrebbero avere un ruolo\u00bb, e ha raccomandato che in tutti gli ospedali si cerchi di tenere dati molto pi\u00f9 accurati sulle reazioni diverse fra donne e uomini, perch\u00e9 \u00absolo cos\u00ec si possono capire i meccanismi che il virus usa per attaccare il corpo umano\u00bb. Se la teoria dovesse essere confermata da ulteriori studi, ne conseguirebbe anche un altro fattore preoccupante, e cio\u00e9 che il covid-19 sia trasmesso anche per via sessuale: \u00abDovr\u00e0 essere preso in considerazione che il virus possa essere secreto nel liquido seminale\u00bb ammonisce la professoressa Aditi Shastri.", "keywords": [], "meta_keywords": ["coronavirus"], "tags": [], "authors": [], "publish_date": "Mon Apr 20 10:14:26 2020", "summary": "", "article_html": "", "meta_description": "Coronavirus, pi\u00f9 morti tra gli uomini. I ricercatori: \u00abIl Covid-19 si rifugia nei testicoli\u00bb. Perch\u00e8 il coronavirus uccide pi\u00f9 uomini che donne? Uno dei tanti...", "meta_lang": "it", "meta_favicon": "https://statics.cedscdn.it/utils/img/favicon/ilmattino/apple-icon-57x57.png", "meta_data": {"viewport": "width=device-width", "description": "Coronavirus, pi\u00f9 morti tra gli uomini. I ricercatori: \u00abIl Covid-19 si rifugia nei testicoli\u00bb. Perch\u00e8 il coronavirus uccide pi\u00f9 uomini che donne? Uno dei tanti...", "keywords": "coronavirus", "robots": "max-image-preview:large", "news_keywords": "coronavirus", "pay": 0, "og": {"type": "article", "title": "Covid, pi\u00f9 morti tra gli uomini \u00abperch\u00e9 il Coronavirus si rifugia nei testicoli\u00bb", "url": "https://www.ilmattino.it/primopiano/sanita/testicoli_coronavirus_uomini_ricerca_oggi_20_aprile_2020-5181574.html", "image": {"identifier": "https://www.ilmattino.it/photos/MED_HIGH/15/74/5181574_1009_coronavirus_ultime_notizie_oggi.jpg", "width": 1280, "height": 701}, "description": "Coronavirus, pi\u00f9 morti tra gli uomini. I ricercatori: \u00abIl Covid-19 si rifugia nei testicoli\u00bb. Perch\u00e8 il coronavirus uccide pi\u00f9 uomini che donne? Uno dei tanti..."}, "fb": {"pages": 210639995470, "app_id": 2484655151607357}, "article": {"publisher": "https://www.facebook.com/ilmattino.it", "published_time": "2020-04-20T10:14:26+0200", "modified_time": "2020-04-20T19:34:44+0200"}, "twitter": {"card": "summary_large_image", "url": "https://www.ilmattino.it/primopiano/sanita/testicoli_coronavirus_uomini_ricerca_oggi_20_aprile_2020-5181574.html", "site": "@mattinodinapoli", "title": "Covid, pi\u00f9 morti tra gli uomini \u00abperch\u00e9 il Coronavirus si rifugia nei testicoli\u00bb", "description": "Coronavirus, pi\u00f9 morti tra gli uomini. I ricercatori: \u00abIl Covid-19 si rifugia nei testicoli\u00bb. Perch\u00e8 il coronavirus uccide pi\u00f9 uomini che donne? Uno dei tanti...", "image": "https://www.ilmattino.it/photos/MED/15/74/5181574_1009_coronavirus_ultime_notizie_oggi.jpg", "label2": "tempo di lettura", "data2": "3 minuti"}}, "canonical_link": "https://www.ilmattino.it/primopiano/sanita/testicoli_coronavirus_uomini_ricerca_oggi_20_aprile_2020-5181574.html"}