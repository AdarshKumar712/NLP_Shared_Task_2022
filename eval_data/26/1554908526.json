{"source_url": "https://web.archive.org", "url": "https://web.archive.org/web/20200328234942id_/https://napoli.fanpage.it/coronavirus-comunita-cinese-dona-mascherine-al-cotugno-in-arrivo-anche-tamponi-veloci/", "title": "Coronavirus, Comunit\u00e0 cinese dona mascherine al Cotugno. In arrivo anche tamponi veloci", "top_image": "https://static.fanpage.it/wp-content/uploads/sites/4/2020/03/6123fad5-e6cf-4fdf-aae1-ae0dcd1685a7.jpg", "meta_img": "https://static.fanpage.it/wp-content/uploads/sites/4/2020/03/6123fad5-e6cf-4fdf-aae1-ae0dcd1685a7.jpg", "images": ["https://static.fanpage.it/site/img/common/fanpage-ft-logo.png?v=202003271932", "https://www.facebook.com/tr?id=2062554930705272&ev=PageView&noscript=1", "https://static.fanpage.it/wp-content/uploads/sites/4/2016/05/napoli-cat1-90x90.jpg?v=202003271932", "https://static.fanpage.it/wp-content/uploads/2020/01/LP_10831757-300x225.jpg", "https://static.fanpage.it/wp-content/uploads/2020/02/coronavirus-23-3-300x225.jpg", "https://static.fanpage.it/site/img/common/icon-footer.png?v=202003271932", "https://static.fanpage.it/site/img/common/fb-iconfanpage.jpg?v=202003271932", "https://static.fanpage.it/wp-content/uploads/sites/4/2015/12/cronaca-napoli-cat-90x90.jpg?v=202003271932", "https://b.scorecardresearch.com/p?c1=2&c2=18904044&cv=2.0&cj=1", "https://api.fanpage.it/views/s.gif", "https://staticfanpage.akamaized.net/wp-content/uploads/sites/4/2020/03/6123fad5-e6cf-4fdf-aae1-ae0dcd1685a7-300x225.jpg", "https://graph.facebook.com/NapoliFanpage.it/picture?size=square&width=100&height=100", "https://static.fanpage.it/wp-content/uploads/2017/03/stress-donna-lavoro-300x225.jpg", "https://static.fanpage.it/wp-content/uploads/sites/4/2020/03/6123fad5-e6cf-4fdf-aae1-ae0dcd1685a7.jpg"], "movies": [], "text": "Da quando \u00e8 iniziata l'emergenza Covid 19 in Italia e in Campania, la Comunit\u00e0 cinese non si \u00e8 tirata indietro. Cos\u00ec dopo aver donato mascherine chirurgiche ai napoletani \u2013 donazione che continua in queste ore \u2013 questa mattina la Comunit\u00e0 cinese della Campania ha consegnato all'Azienda Ospedaliera dei Colli, in particolare al Cotugno, mascherine ffp3 e altri dispositivi per affrontare l'emergenza Coronavirus. Un gesto che arriva in un momento delicato per la regione, costretta come il resto del Paese in quarantena per tentare di fermare il contagio.\n\n\u201cA loro il nostro pi\u00f9 sentito ringraziamento per questo gesto di profonda vicinanza e solidariet\u00e0, una solidariet\u00e0 che in questi giorni cos\u00ec complessi ci sta arrivando da parte di tutta la cittadinanza\u201d, spiega in una nota il direttore generale dell'Azienda Ospedaliera dei Colli Maurizio di Mauro. Nei prossimi giorni arriveranno anche dei kit per la rilevazione del contagio attraverso il prelievo ematico direttamente dalla Cina. La donazione verr\u00e0 fatta sempre all'ospedale Cotugno e dovrebbero essere circa 2000 i kit che grazie al \"Comitato Cinese della Regione Campania contro Il Coronavirus\u201d e di \u201cBlazing Youth Community\u201d dovrebbero arrivare nelle prossime settimane.\n\nIntanto secondo l\u2019Unit\u00e0 di Crisi della Protezione Civile della Regione Campania per l\u2019emergenza Coronavirus il bollettino dei contagi sul territorio regionale, aggiornato alla sera del 20 marzo, vede 88 positivi nella sola giornata di ieri per un numero complessivo di 837 contagiati dal Covid 19 in Campania. Il Presidente De Luca ha chiesto al Governo di prendere misure drastiche per evitare lo spostamento da altre regioni. \"Ho rivolto un invito al Governo affinch\u00e9 vengano assunte misure drastiche per evitare o controllare l'arrivo di cittadini da regioni e Paesi in cui il contagio \u00e8 gi\u00e0 elevato. Ho gi\u00e0 sottolineato il pericolo eccezionale che pu\u00f2 derivare da spostamenti incontrollati che si andrebbero a sommare a quelli delle settimane scorse\".", "keywords": [], "meta_keywords": [""], "tags": [], "authors": ["- Di F. Piccinini", "- Di A. Biondi", "- Di M. Boldrin", "- Di F. Cancellato", "- Di E. D'Amore", "- Di M. Paretti", "- Di G. Rezza", "- Di L. Wieler", "- Di A. Crisanti", "- Di F. Pregliasco"], "publish_date": null, "summary": "", "article_html": "", "meta_description": "La Comunit\u00e0 Cinese ha donato all'ospedale Cotugno mascherine ffp3 e altri dispositivi per aiutare a contrastare il Covid 19", "meta_lang": "it", "meta_favicon": "https://static.fanpage.it/site/img/wordpress/favicon/favicon-news.ico?v=202003271932", "meta_data": {"description": "La Comunit\u00e0 Cinese ha donato all'ospedale Cotugno mascherine ffp3 e altri dispositivi per aiutare a contrastare il Covid 19", "og": {"title": "Coronavirus, Comunit\u00e0 cinese dona mascherine al Cotugno. In arrivo anche tamponi veloci", "type": "article", "url": "https://napoli.fanpage.it/coronavirus-comunita-cinese-dona-mascherine-al-cotugno-in-arrivo-anche-tamponi-veloci/", "description": "La Comunit\u00e0 Cinese ha donato all\u2019ospedale Cotugno mascherine ffp3 e altri dispositivi per aiutare a contrastare il Covid 19", "image": {"identifier": "https://static.fanpage.it/wp-content/uploads/sites/4/2020/03/6123fad5-e6cf-4fdf-aae1-ae0dcd1685a7.jpg", "width": 2048, "height": 1152}, "site_name": "Napoli Fanpage"}, "fb": {"app_id": 1139907616062098, "admins": 1169898145, "pages": 119000911471062}, "twitter": {"card": "summary_large_image", "url": "https://napoli.fanpage.it/coronavirus-comunita-cinese-dona-mascherine-al-cotugno-in-arrivo-anche-tamponi-veloci/", "title": "Coronavirus, Comunit\u00e0 cinese dona mascherine al Cotugno. In arrivo anche tamponi veloci", "description": "La Comunit\u00e0 Cinese ha donato all'ospedale Cotugno mascherine ffp3 e altri dispositivi per aiutare a contrastare il Covid 19. Nelle prossime settimane sono in arrivo anche kit per la rivelazione del contagio attraverso il prelievo ematico direttamente dalla Cina. L'ospedale: 'Grazie per questo gesto di solidariet\u00e0'", "image": "https://static.fanpage.it/wp-content/uploads/sites/4/2020/03/6123fad5-e6cf-4fdf-aae1-ae0dcd1685a7.jpg", "site": "@fanpage", "creator": "@fanpage"}, "application-name": "Napoli Fanpage", "msapplication-TileColor": "#FFFFFF", "msapplication-TileImage": "https://static.fanpage.it/site/img/wordpress/favicon/extra/news/ms-icon-144x144.png", "msapplication-square70x70logo": "https://static.fanpage.it/site/img/wordpress/favicon/extra/news/ms-icon-70x70.png", "msapplication-square150x150logo": "https://static.fanpage.it/site/img/wordpress/favicon/extra/news/ms-icon-150x150.png", "msapplication-square310x310logo": "https://static.fanpage.it/site/img/wordpress/favicon/extra/news/ms-icon-310x310.png", "al": {"android": {"package": "com.ciaopeople.fanpage", "app_name": "Fanpage", "url": "fanpage://napoli.fanpage.it/coronavirus-comunita-cinese-dona-mascherine-al-cotugno-in-arrivo-anche-tamponi-veloci/"}}, "google-site-verification": "RrCAmt1WPfmFVL9gXmXglbXmard3emNsKhceNIR6Tzo"}, "canonical_link": "https://napoli.fanpage.it/coronavirus-comunita-cinese-dona-mascherine-al-cotugno-in-arrivo-anche-tamponi-veloci/"}