{"source_url": "https://web.archive.org", "url": "https://web.archive.org/web/20210121062615id_/https://www.polsatnews.pl/wiadomosc/2020-02-07/poczatek-kampanii-wyborczej-leszek-miller-w-gosciu-wydarzen/", "title": "Miller: jak Nawacki chcia\u0142 zab\u0142ysn\u0105\u0107, to m\u00f3g\u0142 si\u0119 posypa\u0107 brokatem", "top_image": "https://r.dcs.redcdn.pl/http/o2/redefine/cp/sb/sbd4s8s9zdjxp23fyk7xziatz6euzmg6.jpg", "meta_img": "https://r.dcs.redcdn.pl/http/o2/redefine/cp/sb/sbd4s8s9zdjxp23fyk7xziatz6euzmg6.jpg", "images": ["https://web.archive.org/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/ys/ys7pw89k7uxeyw2tk2a2c4mixa4q2jcp.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://r.dcs.redcdn.pl/http/o2/redefine/cp/sb/sbd4s8s9zdjxp23fyk7xziatz6euzmg6.jpg", "https://r.dcs.redcdn.pl/http/o2/redefine/cp/67/677nthguprs53sh85b42ntb7f3qsec1c.jpg"], "movies": [], "text": "- Jak chcia\u0142 zab\u0142ysn\u0105\u0107, to m\u00f3g\u0142 si\u0119 posypa\u0107 brokatem i wtedy by b\u0142yszcza\u0142, \u017ce ho-ho - powiedzia\u0142 w programie \"Go\u015b\u0107 Wydarze\u0144\" by\u0142y premier, europose\u0142 Lewicy Leszek Miller. Odni\u00f3s\u0142 si\u0119 w ten spos\u00f3b do zachowania prezesa S\u0105du Rejonowego w Olsztynie Macieja Nawackiego, kt\u00f3ry podar\u0142 uchwa\u0142\u0119 s\u0119dzi\u00f3w wzywaj\u0105c\u0105 go do \"zaniechania dzia\u0142a\u0144 utrudniaj\u0105cych s\u0119dziemu Juszczyszynowi wykonywanie obowi\u0105zk\u00f3w\".\n\nMiller zaznaczy\u0142, \u017ce jest zszokowany zachowaniem prezesa Nawackiego. - Prowadzi\u0142em tysi\u0105ce spotka\u0144. Je\u015bli z sali jest zg\u0142oszony wniosek o rozszerzenie porz\u0105dku obrad, to si\u0119 go poddaje pod g\u0142osowanie i albo przechodzi, albo nie - t\u0142umaczy\u0142.\n\nZOBACZ: S\u0119dziowie wezwali prezesa s\u0105du, by nie utrudnia\u0142 Juszczyszynowi pracy. Nawacki podar\u0142 apel\n\n- Nawacki sprawia\u0142 wra\u017cenie, \u017ce jest ofiar\u0105 emocjonalnego przeci\u0105\u017cenia. Nie m\u00f3wi\u0105c ju\u017c o tym, \u017ce zachowa\u0142 si\u0119 w spos\u00f3b - chc\u0119 powiedzie\u0107 ci\u0119\u017ckie s\u0142owa, ale nie chc\u0119 wprowadza\u0107 pana w trudn\u0105 sytuacj\u0119 - powiedzia\u0142 Miller.\n\n\"Polsko, ratuj si\u0119\"\n\nJak doda\u0142, \"to jest nie do zniesienia\". - Je\u015bli tak ma wygl\u0105da\u0107 nowa zmiana w polskim s\u0105downictwie, to Polsko, ratuj si\u0119 - podkre\u015bli\u0142 by\u0142y premier.\n\nBogdan Rymanowski, przywo\u0142uj\u0105c g\u0142o\u015bn\u0105 spraw\u0119 obni\u017cenia wyroku gwa\u0142cicielowi i zab\u00f3jcy 3-letniego ch\u0142opca, zapyta\u0142 by\u0142ego premiera, czy s\u0119dziowie wydaj\u0105c takie orzeczenia sami nie daj\u0105 pretekstu do wspierania zmian w s\u0105downictwie przeprowadzanych przez PiS.\n\nZOBACZ: Zgwa\u0142ci\u0142 i \u015bmiertelnie pobi\u0142 3-letniego Nikosia. S\u0105d apelacyjny z\u0142agodzi\u0142 mu kar\u0119\n\n- Bardzo \u0142atwo jest wywo\u0142a\u0107 gniew ludu przeciwko s\u0119dziom. Ka\u017cdy wyrok w s\u0105dzie to jedna strona zadowolona, a druga nie. Jak si\u0119 m\u00f3wi, \u017ce trzeba pozmienia\u0107 s\u0119dzi\u00f3w, to osi\u0105gnie si\u0119 szybszy tok procesu, to ka\u017cdy b\u0119dzie klaska\u0142. Tylko przez ca\u0142y czas rz\u0105d\u00f3w dobrej zmiany w og\u00f3le nie nast\u0105pi\u0142o skr\u00f3cenie toku proces\u00f3w, a nast\u0105pi\u0142o wyd\u0142u\u017cenie - t\u0142umaczy\u0142 Miller.\n\n- W ka\u017cdym \u015brodowisku, ka\u017cdej profesji, ka\u017cdych kategoriach zawodowych znajdzie si\u0119 jaka\u015b czarna owca - doda\u0142.\n\nWIDEO: zobacz rozmow\u0119 Bogdana Rymanowskiego z Leszkiem Millerem\n\n\"Polexit ju\u017c nast\u0105pi\u0142\"\n\nZdaniem europos\u0142a, \"Polexit ju\u017c nast\u0105pi\u0142 w sensie prawnym\". - Podpis prezydenta pod t\u0105 skandaliczn\u0105 kaga\u0144cow\u0105 ustaw\u0105 wy\u0142\u0105cza nas z europejskiego systemu prawnego - stwierdzi\u0142 Miller.\n\nNa pytanie, czy instytucje europejskie maj\u0105 prawo ingerowa\u0107 w polski wymiar sprawiedliwo\u015bci, by\u0142y premier odpowiedzia\u0142: \"oczywi\u015bcie, \u017ce maj\u0105\". - Zareaguje TSUE, bo zinterpretuje podpis prezydenta jako zablokowanie wykonania orzeczenia, kt\u00f3re TSUE wyda\u0142. S\u0105d Najwy\u017cszy wykona\u0142 to orzeczenie, ale prezydent podpisa\u0142 ustaw\u0119, kt\u00f3ra blokuje orzeczenie SN - m\u00f3wi\u0142 Miller.\n\nZOBACZ: Prof. Strzembosz: nowelizacja ustaw s\u0105dowych jest daniem w twarz TSUE\n\n- Je\u015bli Polska nie zawiesi Izby Dyscyplinarnej, a rozumiem, \u017ce tego nie zrobi, to zaczn\u0105 si\u0119 kary finansowe. Plotka w Brukseli m\u00f3wi, \u017ce to b\u0119dzie mniej wi\u0119cej 2 mln euro dziennie. Je\u015bli to nie pomo\u017ce, to zacznie si\u0119 proces nie tyle wyrzucania Polski z UE, bo nie ma na to \u017cadnej mo\u017cliwo\u015bci, ale okr\u0105\u017cania i wypychania Polski z rzeczy istotnych i wa\u017cnych - t\u0142umaczy\u0142 by\u0142y premier.\n\n- Je\u017celi Polska utrzyma kolizyjny kurs, a to idzie jak Titanic na g\u00f3r\u0119 lodow\u0105, to Polska poniesie bardzo powa\u017cne konsekwencje - doda\u0142.\n\n\"To nie jest starcie gigant\u00f3w\"\n\n- Mam wra\u017cenie, \u017ce to nie jest starcie gigant\u00f3w, jak pojedynek Kwa\u015bniewski vs. Wa\u0142\u0119sa albo Tusk vs. Kaczy\u0144ski - w ten spos\u00f3b Leszek Miller skomentowa\u0142 trwaj\u0105c\u0105 kampani\u0119 wyborcz\u0105 przed wyborami prezydenckimi.\n\n- Ta kampania nie b\u0119dzie mia\u0142a takiego olbrzymiego znaczenia. Po raz kolejny widz\u0119, \u017ce kandydaci na prezydent\u00f3w sk\u0142adaj\u0105 obietnice, kt\u00f3re nie le\u017c\u0105 w kompetencjach prezydenta. To upowa\u017cnia mnie do z\u0142o\u017cenia kolejny raz wniosku, \u017ceby prezydent by\u0142 wybierany przez Zgromadzenie Narodowe, a nie w wyborach powszechnych - stwierdzi\u0142 by\u0142y premier.\n\nZOBACZ: Funkcjonariusze SOP zatrzymali ch\u0142opaka, zabrali transparent. Andrzej Duda kaza\u0142 odda\u0107 has\u0142o\n\nMiller \"nie ryzykowa\u0142by tezy, \u017ce Andrzej Duda nie ma z kim przegra\u0107\". - Atmosfera wok\u00f3\u0142 niego si\u0119 zag\u0119szcza. Atmosfera w ca\u0142ym kraju si\u0119 zag\u0119szcza. Konflikty rosn\u0105 w bardzo oczywistym tempie. Dla ludzi, kt\u00f3rzy ceni\u0105 sobie spok\u00f3j i pewno\u015b\u0107 jutra, to prezydent nie stoi na wysoko\u015bci zadania, bo to on powinien to wszystko zapewnia\u0107 - m\u00f3wi\u0142.\n\n- Brakuje mi atmosfery wielkiego wydarzenia. Te wybory mog\u0142yby takim by\u0107, ale tylko wtedy, kiedy naprzeciw Andrzeja Dudy stan\u0105\u0142by Donald Tusk. Ale poniewa\u017c nie stan\u0105\u0142, to atmosfera jest obni\u017cona o kilka punkt\u00f3w - oceni\u0142 Miller.\n\nDotychczasowe odcinki programu mo\u017cna obejrze\u0107 tutaj.\n\nWIDEO - Jakimowiczowi pu\u015bci\u0142y nerwy. Za\u017c\u0105da\u0142 wyproszenia go\u015bcia ze \"Skandalist\u00f3w\" Twoja przegl\u0105darka nie wspiera odtwarzacza wideo...\n\ndk/prz/ Polsat News, polsatnews.pl", "keywords": [], "meta_keywords": [""], "tags": [], "authors": ["Polsat News", "Dk Prz"], "publish_date": "Fri Feb  7 00:00:00 2020", "summary": "", "article_html": "", "meta_description": "- Jak chcia\u0142 zab\u0142ysn\u0105\u0107, to m\u00f3g\u0142 si\u0119 posypa\u0107 brokatem i wtedy by b\u0142yszcza\u0142, \u017ce ho-ho - powiedzia\u0142 w programie \"Go\u015b\u0107 Wydarze\u0144\" by\u0142y premier, europose\u0142 Lewicy Leszek Miller. Odni\u00f3s\u0142 si\u0119 w ten spos\u00f3b do zachowania prezesa S\u0105du Rejonowego w Olsztynie Macieja Nawackiego, kt\u00f3ry podar\u0142 uchwa\u0142\u0119 s\u0119dzi\u00f3w wzywaj\u0105c\u0105 go do \"zaniechania dzia\u0142a\u0144 utrudniaj\u0105cych s\u0119dziemu Juszczyszynowi wykonywanie obowi\u0105zk\u00f3w\".", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "- Jak chcia\u0142 zab\u0142ysn\u0105\u0107, to m\u00f3g\u0142 si\u0119 posypa\u0107 brokatem i wtedy by b\u0142yszcza\u0142, \u017ce ho-ho - powiedzia\u0142 w programie \"Go\u015b\u0107 Wydarze\u0144\" by\u0142y premier, europose\u0142 Lewicy Leszek Miller. Odni\u00f3s\u0142 si\u0119 w ten spos\u00f3b do zachowania prezesa S\u0105du Rejonowego w Olsztynie Macieja Nawackiego, kt\u00f3ry podar\u0142 uchwa\u0142\u0119 s\u0119dzi\u00f3w wzywaj\u0105c\u0105 go do \"zaniechania dzia\u0142a\u0144 utrudniaj\u0105cych s\u0119dziemu Juszczyszynowi wykonywanie obowi\u0105zk\u00f3w\".", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-02-07/poczatek-kampanii-wyborczej-leszek-miller-w-gosciu-wydarzen/", "title": "Miller: jak Nawacki chcia\u0142 zab\u0142ysn\u0105\u0107, to m\u00f3g\u0142 si\u0119 posypa\u0107 brokatem - Polsat News", "description": "- Jak chcia\u0142 zab\u0142ysn\u0105\u0107, to m\u00f3g\u0142 si\u0119 posypa\u0107 brokatem i wtedy by b\u0142yszcza\u0142, \u017ce ho-ho - powiedzia\u0142 w programie \"Go\u015b\u0107 Wydarze\u0144\" by\u0142y premier, europose\u0142 Lewicy Leszek Miller. Odni\u00f3s\u0142 si\u0119 w ten spos\u00f3b do zachowania prezesa S\u0105du Rejonowego w Olsztynie Macieja Nawackiego, kt\u00f3ry podar\u0142 uchwa\u0142\u0119 s\u0119dzi\u00f3w wzywaj\u0105c\u0105 go do \"zaniechania dzia\u0142a\u0144 utrudniaj\u0105cych s\u0119dziemu Juszczyszynowi wykonywanie obowi\u0105zk\u00f3w\".", "image": "https://r.dcs.redcdn.pl/http/o2/redefine/cp/sb/sbd4s8s9zdjxp23fyk7xziatz6euzmg6.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-02-07/poczatek-kampanii-wyborczej-leszek-miller-w-gosciu-wydarzen/"}