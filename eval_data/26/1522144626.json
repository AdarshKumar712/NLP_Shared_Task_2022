{"source_url": "https://web.archive.org", "url": "https://web.archive.org/web/20210226044828id_/https://wiadomosci.onet.pl/kraj/adam-szustak-zdradzil-ze-zaglosuje-na-szymona-holownie-teraz-przeprasza/d4pfrwm", "title": "Dominikanin Adam Szustak zdradzi\u0142, \u017ce zag\u0142osuje na Szymona Ho\u0142owni\u0119. Teraz przeprasza", "top_image": "https://ocdn.eu/pulscms-transforms/1/NXPk9kpTURBXy84NWMxNWFmMzZmMzgzNGQ1N2VkY2JmZDYwZDU1NTkyYy5wbmeTlQM8XM0EhM0Ci5MJpjk5NzQ5OAaTBc0COs0BLIGhMAE/adam-szustak.jpg", "meta_img": "https://ocdn.eu/pulscms-transforms/1/NXPk9kpTURBXy84NWMxNWFmMzZmMzgzNGQ1N2VkY2JmZDYwZDU1NTkyYy5wbmeTlQM8XM0EhM0Ci5MJpjk5NzQ5OAaTBc0COs0BLIGhMAE/adam-szustak.jpg", "images": ["https://ocdn.eu/weather/weather_state_icons/2.svg", "https://ocdn.eu/pulscms-transforms/1/NXPk9kpTURBXy84NWMxNWFmMzZmMzgzNGQ1N2VkY2JmZDYwZDU1NTkyYy5wbmeTlQM8XM0EhM0Ci5MJpjk5NzQ5OAaTBc0COs0BLIGhMAE/adam-szustak.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/9.svg", "data:image/png;base64,iVBORw0KGgoAAAANSUhEUgAAABAAAAAJCAQAAACRI2S5AAAAEElEQVR42mNkIAAYRxWAAQAG9gAKqv6+AwAAAABJRU5ErkJggg==", "https://ocdn.eu/pulscms-transforms/1/Asck9kpTURBXy84NWMxNWFmMzZmMzgzNGQ1N2VkY2JmZDYwZDU1NTkyYy5wbmeTlQM8XM0EhM0Ci5MFzQMUzQG8kwmmOTk3NDk4BoGhMAE/adam-szustak.jpg", "https://ocdn.eu/pulscms-transforms/1/Cjsk9kqTURBXy8xODRmYjJmZTlhZTExYWM2MmM4MTcyZjg4YjVmMDFmMS5qcGVnkZUDAADNAyBkgaEwAQ", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Adam Szustak to dominikanin znany z popularnego na YouTube kana\u0142u \"Langusta na palmie\". Na codzie\u0144 obserwuje go 600 tys. internaut\u00f3w, kt\u00f3rzy \u015bledz\u0105 aktywno\u015b\u0107 zakonnika zwi\u0105zan\u0105 z jego pos\u0142ug\u0105. Jednak w ostatni pi\u0105tek postanowi\u0142 w serii pyta\u0144 i odpowiedzi widz\u00f3w nawi\u0105za\u0107 do polityki, gdy przyzna\u0142 si\u0119, \u017ce w majowych wyborach prezydenckich zag\u0142osuje na Szymona Ho\u0142owni\u0119. - Nikogo do tego nie zach\u0119cam. To moje, adamo-szustakowe zdanie, id\u0119 w tym roku po raz pierwszy na wybory - doda\u0142.\n\nPod nagraniem wywi\u0105za\u0142a si\u0119 ostra dyskusja. Dominikanin zosta\u0142 szeroko skrytykowany za g\u0142oszenie swoich pogl\u0105d\u00f3w politycznych. Oberwa\u0142o mu si\u0119 tak\u017ce za pogl\u0105dy popieranego kandydata. Wypominano mu zdanie Szymona Ho\u0142owni na temat in vitro (zosta\u0142 zwolennikiem tej metody), aborcji (jest za utrzymaniem istniej\u0105cego kompromisu) oraz zwi\u0105zk\u00f3w partnerskich (podpisa\u0142by ustaw\u0119 za ich prawnym uregulowaniem).\n\nPublicznie Adama Szustaka skrytykowali te\u017c inni duchowni. \"Nie zag\u0142osuj\u0119 tak jak o. Szustak, poniewa\u017c jego kandydat Szymon Ho\u0142ownia sprzeciwia si\u0119 nauczaniu Ko\u015bcio\u0142a\" - napisa\u0142 ksi\u0105dz Janusz Chy\u0142a.\n\n\"Uwa\u017cam, \u017ce \u017caden duchowny nie powinien publicznie ods\u0142ania\u0107 swoich politycznych preferencji albo organizowa\u0107 w parafii zbi\u00f3rki podpis\u00f3w na jakiegokolwiek kandydata, m\u00f3wi\u0107 o tym, na kogo g\u0142osowa\u0107 podczas kazania lub og\u0142osze\u0144 czy lajkowa\u0107 kandydat\u00f3w na FB. W sferze publicznej duchowny zawsze reprezentuje r\u00f3wnocze\u015bnie instytucj\u0119 Ko\u015bcio\u0142a\" - stwierdzi\u0142 jezuita Dariusz Pi\u00f3rkowski.\n\nAdam Szustak przeprasza\n\n- Odnosz\u0119 si\u0119 do zdania ludzi, kt\u00f3rych szanuje, kt\u00f3rzy wyra\u017caj\u0105 si\u0119 z kultur\u0105, i kt\u00f3rych uwa\u017cam za autorytety (...) Przemy\u015bla\u0142em to, co mi powiedzieli i maj\u0105 racj\u0119 - stwierdzi\u0142 Adam Szustak w najnowszym filmie na swoim kanale.\n\nDodaje, \u017ce na pytanie o wybory zareagowa\u0142 spontanicznie i \"pope\u0142ni\u0142 b\u0142\u0105d\", poniewa\u017c jako reprezentant Ko\u015bcio\u0142a nie powinien wyra\u017ca\u0107 swoich preferencji politycznych. - Wpu\u015bci\u0142em na \"Langust\u0119 na palmie\" polityk\u0119. Chcia\u0142em bardzo za to przeprosi\u0107 - oznajmi\u0142.\n\n\u0179r\u00f3d\u0142o: YouTube, Facebook, Twitter\n\n(mba)", "keywords": [], "meta_keywords": [""], "tags": [], "authors": [], "publish_date": "Sat Feb 15 21:01:30 2020", "summary": "", "article_html": "", "meta_description": "Nie przemy\u015bla\u0142em tego - m\u00f3wi Adam Szustak OP odnosz\u0105c si\u0119 do swoich s\u0142\u00f3w, \u017ce po raz pierwszy w swoim \u017cyciu p\u00f3jdzie na wybory i zag\u0142osuje na Szymona Ho\u0142owni\u0119. Jego wyznanie spotka\u0142o si\u0119 z szerok\u0105 krytyk\u0105 w\u015br\u00f3d widz\u00f3w, kt\u00f3rzy przypominali pogl\u0105dy dziennikarza na kwesti\u0119 in vitro, aborcji oraz zwi\u0105zk\u00f3w partnerskich, cz\u0119sto dalekich od pogl\u0105d\u00f3w Ko\u015bcio\u0142a.", "meta_lang": "pl", "meta_favicon": "", "meta_data": {"referrer": "unsafe-url", "DC.Identifier": "052f5824-e2d7-4d41-96bf-0c0512649b53", "pkg-uuid": "052f5824-e2d7-4d41-96bf-0c0512649b53", "detailType": "article", "serviceUuid": "b177a2c9-166f-4113-9b28-185bbe554807", "description": "Nie przemy\u015bla\u0142em tego - m\u00f3wi Adam Szustak OP odnosz\u0105c si\u0119 do swoich s\u0142\u00f3w, \u017ce po raz pierwszy w swoim \u017cyciu p\u00f3jdzie na wybory i zag\u0142osuje na Szymona Ho\u0142owni\u0119. Jego wyznanie spotka\u0142o si\u0119 z szerok\u0105 krytyk\u0105 w\u015br\u00f3d widz\u00f3w, kt\u00f3rzy przypominali pogl\u0105dy dziennikarza na kwesti\u0119 in vitro, aborcji oraz zwi\u0105zk\u00f3w partnerskich, cz\u0119sto dalekich od pogl\u0105d\u00f3w Ko\u015bcio\u0142a.", "og": {"title": "Dominikanin Adam Szustak zdradzi\u0142, \u017ce zag\u0142osuje na Szymona Ho\u0142owni\u0119. Teraz przeprasza", "description": "Nie przemy\u015bla\u0142em tego - m\u00f3wi Adam Szustak OP odnosz\u0105c si\u0119 do swoich s\u0142\u00f3w, \u017ce po raz pierwszy w swoim \u017cyciu p\u00f3jdzie na wybory i zag\u0142osuje na Szymona Ho\u0142owni\u0119. Jego wyznanie spotka\u0142o si\u0119 z szerok\u0105 krytyk\u0105 w\u015br\u00f3d widz\u00f3w, kt\u00f3rzy przypominali pogl\u0105dy dziennikarza na kwesti\u0119 in vitro, aborcji oraz zwi\u0105zk\u00f3w partnerskich, cz\u0119sto dalekich od pogl\u0105d\u00f3w Ko\u015bcio\u0142a.", "image": {"identifier": "https://ocdn.eu/pulscms-transforms/1/NXPk9kpTURBXy84NWMxNWFmMzZmMzgzNGQ1N2VkY2JmZDYwZDU1NTkyYy5wbmeTlQM8XM0EhM0Ci5MJpjk5NzQ5OAaTBc0COs0BLIGhMAE/adam-szustak.jpg", "width": 570, "height": 300, "type": "image/png"}, "url": "https://wiadomosci.onet.pl/kraj/adam-szustak-zdradzil-ze-zaglosuje-na-szymona-holownie-teraz-przeprasza/d4pfrwm", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-02-15 21:01:30+0100"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Nie przemy\u015bla\u0142em tego - m\u00f3wi Adam Szustak OP odnosz\u0105c si\u0119 do swoich s\u0142\u00f3w, \u017ce po raz pierwszy w swoim \u017cyciu p\u00f3jdzie na wybory i zag\u0142osuje na Szymona Ho\u0142owni\u0119. Jego wyznanie spotka\u0142o si\u0119 z szerok\u0105 krytyk\u0105 w\u015br\u00f3d widz\u00f3w, kt\u00f3rzy przypominali pogl\u0105dy dziennikarza na kwesti\u0119 in vitro, aborcji oraz zwi\u0105zk\u00f3w partnerskich, cz\u0119sto dalekich od pogl\u0105d\u00f3w Ko\u015bcio\u0142a.", "title": "Dominikanin Adam Szustak zdradzi\u0142, \u017ce zag\u0142osuje na Szymona Ho\u0142owni\u0119. Teraz przeprasza", "site": "OnetWiadomosci", "image": "https://ocdn.eu/pulscms-transforms/1/HrVktkpTURBXy84NWMxNWFmMzZmMzgzNGQ1N2VkY2JmZDYwZDU1NTkyYy5wbmeSlQM8XM0EhM0Ci5MFzQSwzQJY"}}, "canonical_link": "https://wiadomosci.onet.pl/kraj/adam-szustak-zdradzil-ze-zaglosuje-na-szymona-holownie-teraz-przeprasza/d4pfrwm"}