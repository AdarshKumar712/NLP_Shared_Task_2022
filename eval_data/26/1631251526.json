{"source_url": "http://www.ansa.it", "url": "http://www.ansa.it/canale_motori/notizie/attualita/2020/06/10/federautoper-veicoli-merci-occorrono-interventi-strutturali_4b22ae18-e8fd-46a7-b09d-30ac4f5614cf.html", "title": "Federauto,per veicoli merci occorrono interventi strutturali - Attualit\u00e0", "top_image": "https://www.ansa.it/webimages/img_700/2020/6/10/224c58d3933da9c8b432b160e1b989a9.jpg", "meta_img": "https://www.ansa.it/webimages/img_700/2020/6/10/224c58d3933da9c8b432b160e1b989a9.jpg", "images": ["http://www.ansa.it/webimages/img_620x438/2020/6/10/224c58d3933da9c8b432b160e1b989a9.jpg", "https://www.ansa.it/webimages/img_700/2020/6/10/224c58d3933da9c8b432b160e1b989a9.jpg", "https://cdn.flipboard.com/badges/flipboard_mrrw.png", "http://www.ansa.it/ansa2030/img/ansa2030_300x80.svg", "http://www.ansa.it/webimages/img_115x80/2020/6/11/2803f731ee3cdf96bd998a7fc9c8899b.jpg", "http://b.scorecardresearch.com/p?c1=2&c2=18389568&cv=2.0&cj=1", "http://www.ansa.it/webimages/img_115x80/2020/6/11/458bb08aec2cd6768e752c67a670680a.jpg", "http://www.ansa.it/sito/img/lazy.png", "http://www.ansa.it/canale_viaggiart/img/banner/banner_300x80_ansaviaggiart.gif", "http://www.ansa.it/webimages/img_115x80/2020/6/11/02427ff79aab03c970e55911367a40e9.jpg", "http://www.ansa.it/webimages/img_300x200/2020/6/11/ef46bfb43abf074797c735b7f4f5ad27.jpg", "http://www.ansa.it/webimages/img_115x80/2020/6/11/c99c6bcb8e5bee6ff1567c3848f5ca2b.png"], "movies": [], "text": "Per stimolare l'economia del Paese e contribuire, contemporaneamente, ad una rapida riduzione delle emissioni generate dai veicoli \u00e8 indispensabile che il Governo preveda adeguati interventi che tengano conto della 'vecchiaia' del parco circolante italiano di mezzi trasporto merci. Se ci\u00f2 non dovesse avvenire contestualmente ai provvedimenti che sono in corso di definizione, si rischia non solo di peggiorare la qualit\u00e0 dell'aria nelle aree urbane e di continuare ad avere sulle strade mezzi pericolosi, ma anche di dare una 'spallata' ad un comparto gi\u00e0 in sofferenza avendo perso dopo la crisi Lehman Brothers del 2008, il 30% delle concessionarie operanti in Italia.\n\n\n\nA lanciare l'allarme \u00e8 Gianandrea Ferrajoli, vice presidente di Federauto e presidente di Federauto Trucks che - nel corso di una intervista rilasciata ad ANSA - ha anche espresso tutta la preoccupazione delle aziende del settore, per l'assenza di interventi adeguati e strutturali. ''Federauto - ha detto Ferrajoli - \u00e8 l'associazione che rappresenta 1.400 imprese che costituiscono oltre l'80% della distribuzione automobilistica in Italia. Aziende che realizzano quasi 50 miliardi di fatturato e che occupano oltre 120.000 addetti.\n\n\n\nNella loro totalit\u00e0 i concessionari generano il 3% del Pil italiano e l'intero settore dell'automotive costituisce il 18% del totale delle entrate erariali dello Stato''. Alla luce del calo delle vendite dell'85.4% a marzo e del 97.5% ad aprile e con un dipendente su due tutt'ora in cassa integrazione, per Ferrajoli ''chiudere il 2020 con 800mila auto vendute in meno avr\u00e0 un effetto devastante, con un mancato gettito Iva vicino ai 4 miliardi, con una perdita occupazionale di 40.000 dipendenti delle concessionarie''.\n\n\n\nNel ribadire che ''l'eco-bonus \u00e8 una risposta molto limitata nella sua portata e nella capacit\u00e0 d'acquisto delle famiglie italiane di accedervi'' il presidente di Federauto Trucks ha detto che nel caso specifico dei veicoli da trasporto leggeri e pesanti ''c'\u00e8 bisogno di un piano quinquennale che permetta di eliminare completamente dalle strade i veicoli Euro 0 e 1 e ridurre drasticamente gli Euro 2 e 3, in modo da avvicjnare la nostra situazione a quella della Francia e della Germania, dove l'anzianit\u00e0 dei media dei veicoli \u00e8 rispettivamente di 11 e 9 anni, contro i 14 dell'Italia''. Per ci\u00f2 che riguarda l'impatto ambientale di mezzi cos\u00ec obsoleti, Ferrajoli ha sottolineato come in Italia, a fronte di una gi\u00e0 elevata quota del 32,5% di autovetture pre Euro 4, \u00e8 sulle strade un 40% di veicoli merci pre Euro 4 e ''quelli che vediamo ogni giorno in giro sono mezzi che non ha nessun altro Paese sviluppato, sia per le emissioni che per la mancanza di dotazioni di sicurezza''.\n\n\n\nIntervenire tempestivamente e con piani di medio e lungo termine, su 3 o 5 anni, \u00e8 dunque ''una priorit\u00e0 per dare ossigeno all'economia, per sostenere il settore ed eliminare quei veicoli, ad esempio gli Euro 3, che inquinano 100 volte pi\u00f9 di un Euro 6''. L'auspicio che si guardi a quanto \u00e8 stato gi\u00e0 fatto in precedenti situazioni, come il super ammortamento, e che si snelliscano le procedure. ''Occorrono provvedimenti che aiutino l'ottenimento e la liquidazione dei sostegni, e che guardino in primo luogo al diesel Euro 6 e, solo parallelamente, ai carburanti alternativi e all'elettrico''.\n\n", "keywords": [], "meta_keywords": ["Federauto-Trucks", "Gianandrea-Ferrajoli", "veicolo", "concessionaria", "azienda", "settore", "Italia"], "tags": [], "authors": ["Agenzia Ansa", "Redazione Ansa"], "publish_date": "Wed Jun 10 00:00:00 2020", "summary": "", "article_html": "", "meta_description": "Ferrajoli 'togliere dalle strade mezzi inquinanti e pericolosi' (ANSA)", "meta_lang": "it", "meta_favicon": "/canale_motori/img/ico/favicon.ico", "meta_data": {"data-newschain": "fac27f7acaf8970fa5499c75356e4e40@ansa.newschain", "Author": "Agenzia ANSA", "description": "Ferrajoli 'togliere dalle strade mezzi inquinanti e pericolosi' (ANSA)", "keywords": "Federauto-Trucks,Gianandrea-Ferrajoli,veicolo,concessionaria,azienda,settore,Italia", "news_keywords": "Federauto-Trucks,Gianandrea-Ferrajoli,veicolo,concessionaria,azienda,settore,Italia", "EdTitle": "Federauto,per veicoli merci occorrono interventi strutturali", "EdImage": "https://www.ansa.it/webimages/img_115x80/2020/6/10/224c58d3933da9c8b432b160e1b989a9.jpg", "twitter": {"card": "summary_large_image", "site": "@Agenzia_Ansa", "title": "Federauto,per veicoli merci occorrono interventi strutturali - Attualit\u00e0", "description": "Ferrajoli 'togliere dalle strade mezzi inquinanti e pericolosi' (ANSA)", "image": {"src": "https://www.ansa.it/webimages/img_700/2020/6/10/224c58d3933da9c8b432b160e1b989a9.jpg"}}, "fb": {"app_id": 514987508589175}, "og": {"title": "Federauto,per veicoli merci occorrono interventi strutturali - Attualit\u00e0", "type": "article", "url": "https://www.ansa.it/canale_motori/notizie/attualita/2020/06/10/federautoper-veicoli-merci-occorrono-interventi-strutturali_4b22ae18-e8fd-46a7-b09d-30ac4f5614cf.html", "image": {"identifier": "https://www.ansa.it/webimages/img_700/2020/6/10/224c58d3933da9c8b432b160e1b989a9.jpg", "width": 476, "height": 248}, "description": "Ferrajoli 'togliere dalle strade mezzi inquinanti e pericolosi' (ANSA)", "site_name": "ANSA.it"}, "article": {"published_time": "2020-06-10T19:41:00+02:00", "modified_time": "2020-06-10T19:43:35+02:00", "section": "Attualit\u00e0"}, "application-name": "Canale Motori - Ansa.it", "msapplication-starturl": "http://www.ansa.it/canale_motori/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "https://www.ansa.it/canale_motori/notizie/attualita/2020/06/10/federautoper-veicoli-merci-occorrono-interventi-strutturali_4b22ae18-e8fd-46a7-b09d-30ac4f5614cf.html"}