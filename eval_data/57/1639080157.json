{"source_url": "https://web.archive.org", "url": "https://web.archive.org/web/20201211004039id_/https://www.lastampa.it/esteri/2020/06/19/news/facebook-contro-trump-rimuove-lo-spot-con-simbolo-nazista-nuova-censura-anche-su-twitter-1.38985004", "title": "Facebook contro Trump: rimuove lo spot con simbolo nazista. Nuova censura anche su Twitter", "top_image": "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "meta_img": "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "images": ["https://www.consigli.it/wp-content/uploads/2020/12/honor-1-150x150.jpg", "https://www.gelestatic.it/thimg/unsafe/290x163/smart/https://www.repstatic.it/video/photo/2020/12/03/744137/744137-thumb-full-s201203_tiktok.jpg", "https://www.consigli.it/wp-content/uploads/2017/11/logo289_consigli.it_.jpg", "https://www.consigli.it/wp-content/uploads/2020/12/NAT-800x450.jpg", "https://www.gelestatic.it/thimg/cSaLJeLQ-yymOgxzw9M65fzjPtg=/fit-in/960x540/https%3A//www.lastampa.it/image/contentid/policy%3A1.38985003%3A1592551097/trum.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D4e3192e", "https://www.gelestatic.it/thimg/unsafe/290x163/smart/https://www.repstatic.it/video/photo/2020/12/07/744820/744820-thumb-full-s201207_autozerostellencap.jpg", "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "https://www.consigli.it/wp-content/uploads/2020/12/speaker-150x150.jpg", "https://www.gelestatic.it/thimg/nCkBjTyRm5lFdpPs14X_p7b4ILQ=/290x163/smart/https%3A//www.lastampa.it/image/contentid/policy%3A1.39642932%3A1607610574/regeni.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dbf125a7", "https://www.gelestatic.it/cless/common/2018-v1/img/lazy.png", "https://www.gelestatic.it/thimg/unsafe/290x163/smart/https://www.repstatic.it/video/photo/2020/12/08/745035/745035-thumb-full-s201208_cargo_rimossop.jpg", "https://www.consigli.it/wp-content/uploads/2020/12/natale_5-1536x1024-2-800x450.jpg"], "movies": [], "text": "Dopo le polemiche delle scorse settimane per il \u201cnon intervento\u201d di Mark Zuckerberg contro Donald Trump, ora anche Facebook cambia rotta e censura il presidente Usa, rimuovendo alcuni spot elettorali della campagna elettorale per la sua rielezione che contengono simboli nazisti e di istigazione all'odio. \u00abNon permettiamo simboli che rappresentano organizzazioni e ideologie ispirate all'odio senza che siano contestualizzati o oggetto di condanna\u00bb, scrive il social. Tra i simboli utilizzati nelle pubblicit\u00e0 andate sugli account ufficiali del presidente e del suo vice, Mike Pence, ce ne sarebbe uno che richiama quelli adottati dai nazisti per \u201cmarchiare\u201d le divise consegnate agli ebrei del campo di Auschwitz: un triangolo rosso capovolto.\n\nPoco dopo anche Twitter \u00e8 tornata a \u201cbacchettare\u201d il presidente degli Stati Uniti, etichettando come \u201cmanipulated media\u201d (contenuto multimediale manipolato), un video postato su un tweet.\n\nLa censura di Facebook\n\nPer quanto riguarda Facebook, gli annunci riguardavano in particolare gli attacchi a quelli che Trump definiva \u00abpericolosi gruppi di sinistra\u00bb, contrassegnandoli con un triangolo rosso rovesciato, considerato un simbolo nazista. La Lega Anti diffamazione ha segnalato che si tratta dello stesso simbolo con cui i nazisti bollavano i prigionieri politici nei campi di concentramento. \u00abLa nostra politica proibisce l\u2019uso del simbolo di un gruppo bandito senza il contesto che condanna o discute il simbolo\u00bb, ha detto Andy Stone, portavoce di Facebook, alla Cnn. \u00abNon consentiamo simboli che rappresentano organizzazioni odiose o ideologie odiose se non per condannarle\u00bb, ha aggiunto Nathaniel Gleicher, direttore dei regolamenti sulla sicurezza informatica di Facebook, al Washington Post. La campagna di Trump si \u00e8 difesa, sostenendo che, in realt\u00e0, il triangolo rosso capovolto era un \u00absimbolo usato dalla Antifa\u00bb.\n\nLa reazione di Twitter per un video definito \u201cmanipolato\u201d\n\n\n\nInvece Twitter si schiera nuovamente contro Trump per un video che aveva fatto il giro del mondo e che il presidente degli Stati Uniti ha condiviso sul suo account del social network ma in una versione \u201cmanipolata\u201d. E' la versione di un video diventato virale nel 2019 di due bambini, uno bianco e l'altro nero, che si abbracciano per strada e di cui la Cnn aveva dato notizia. La versione condivisa da Trump inizia con un segmento delle immagini in cui il ragazzino bianco sembra inseguire il nero e la scritta \u201cBimbo terrorizzato scappa da un bambino razzista\u201d e \u201cIl bambino razzista \u00e8 probabilmente un elettore di Trump\u201d accanto al logo della Cnn.\n\nIl segmento modificato lascia poi il posto al video originale in cui i due bambini si abbracciano e quindi il messaggio: \u00abNon \u00e8 l'America il problema. Lo \u00e8 la notizia falsa\u00bb. Twitter ha etichettato il video come \u201cmanipolato\u201d e ha inviato ad alcuni dei suoi utenti un avviso con un link che fornisce maggiori dettagli per \u201cdare alla gente piu' contesto\u201d. \u00abA settembre 2019, la Cnn diede notizia di un video virale sull'amicizia tra due bambini. Il presidente ha condiviso una versione di quel video.... che e' stato modificato e manipolato con un falso logo della Cnn\u00bb.\n\nL'obiettivo del presidente americano era, in teoria, di sensibilizzare i suoi follower sulle fake news. Il tweet non \u00e8 stato rimosso ma sotto \u00e8 comparsa la dicitura \u201cContenuto multimediale manipolato\u201d. E' la terza volta, in poche settimane, che Twitter contesta il contenuto dei tweet di Trump, che si \u00e8 infuriato visto che da anni usa il social network per comunicare direttamente con i suoi 80 milioni di follower senza passare attraverso il filtro del media.", "keywords": [], "meta_keywords": [""], "tags": [], "authors": [], "publish_date": "Fri Jun 19 00:00:00 2020", "summary": "", "article_html": "", "meta_description": "Nelle scorse settimane il Ceo di Fb, Zuckerberg, non era intervenuto contro i controversi messaggi social del presidente Usa, che ha invece subito una nuova censura da parte di Twitter per un video definito \u201cmanipolato\u201d", "meta_lang": "it", "meta_favicon": "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "Nelle scorse settimane il Ceo di Fb, Zuckerberg, non era intervenuto contro i controversi messaggi social del presidente Usa, che ha invece subito una nuova censura da parte di Twitter per un video definito \u201cmanipolato\u201d", "title": "Facebook contro Trump: rimuove lo spot con simbolo nazista. Nuova censura anche su Twitter  - La Stampa", "thumb": "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "siteBrand": "La Stampa - Ultime notizie di cronaca e news dall'Italia e dal mondo", "siteLabel": "La Stampa - Ultime notizie di cronaca e news dall'Italia e dal mondo", "editions": "novara,cuneo,verbano-cusio-ossola,vercelli,asti,roma,biella,torino,milano,alessandria,savona,aosta,imperia-sanremo", "tags": "esteri,usa,stati uniti,donald trump,facebook,twitter", "twitter": {"card": "summary_large_image", "site": "@LaStampa", "title": "Facebook contro Trump: rimuove lo spot con simbolo nazista. Nuova censura anche su Twitter", "description": "Nelle scorse settimane il Ceo di Fb, Zuckerberg, non era intervenuto contro i controversi messaggi social del presidente Usa, che ha invece subito una nuova censura da parte di Twitter per un video definito \u201cmanipolato\u201d", "image": "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "url": "https://www.lastampa.it/esteri/2020/06/19/news/facebook-contro-trump-rimuove-lo-spot-con-simbolo-nazista-nuova-censura-anche-su-twitter-1.38985004"}, "fb": {"app_id": 869207869794513}, "og": {"site_name": "lastampa.it", "type": "article", "title": "Facebook contro Trump: rimuove lo spot con simbolo nazista. Nuova censura anche su Twitter", "description": "Nelle scorse settimane il Ceo\u00a0di Fb,\u00a0Zuckerberg,\u00a0non era intervenuto\u00a0contro i controversi messaggi social del presidente Usa, che ha invece subito una nuova censura da parte di Twitter per un video definito \u201cmanipolato\u201d", "image": "https://www.lastampa.it/image/contentid/policy:1.38985003:1592551097/trum.jpg?f=detail_558&h=720&w=1280&$p$f$h$w=4e3192e", "url": "https://www.lastampa.it/esteri/2020/06/19/news/facebook-contro-trump-rimuove-lo-spot-con-simbolo-nazista-nuova-censura-anche-su-twitter-1.38985004"}, "article": {"published_time": "2020-06-19T09:18+0200", "modified_time": "2020-06-19T09:18+0200", "publisher": "http://www.facebook.com/lastampa.it"}, "format-detection": "telephone=no"}, "canonical_link": "https://www.lastampa.it/esteri/2020/06/19/news/facebook-contro-trump-rimuove-lo-spot-con-simbolo-nazista-nuova-censura-anche-su-twitter-1.38985004"}