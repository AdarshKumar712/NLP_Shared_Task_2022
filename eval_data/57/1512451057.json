{"source_url": "https://web.archive.org", "url": "https://web.archive.org/web/20200204122946id_/https://voce.com.ve/2020/02/03/473747/liowa-apre-le-primarie-dem-a-caccia-dellanti-trump/", "title": "L\u2019Iowa apre le primarie. Dem a caccia dell\u2019anti Trump", "top_image": "https://voce.com.ve/wp-content/uploads/2020/02/sanders2.jpg", "meta_img": "https://voce.com.ve/wp-content/uploads/2020/02/sanders2.jpg", "images": ["https://www.w3.org/WAI/wcag1A", "https://voce.com.ve/wp-content/uploads/2014/04/Skyy-2-background.jpg", "https://voce.com.ve/wp-content/uploads/2020/01/Pubblicita\u0300-Practiche360.jpg", "https://voce.com.ve/wp-content/uploads/2019/11/Lilit-foto-bio-150x150.jpg", "https://voce.com.ve/wp-content/uploads/2019/05/Appartamenti-Ascoli.jpg", "https://web.archive.org/wp-content/themes/voce2/images/donatellodandrea.jpg", "https://voce.com.ve/wp-content/uploads/2014/03/Casa-Italia-de-Maracay.gif", "https://voce.com.ve/wp-content/uploads/2014/03/MH_banner.jpg", "https://voce.com.ve/wp-content/plugins/the-events-calendar/src/resources/images/tribe-loading.gif", "https://voce.com.ve/wp-content/uploads/2020/02/sanders2.jpg", "https://voce.com.ve/wp-content/uploads/2019/10/Pubblicita\u0300-Iovino-sidebar.jpg", "https://voce.com.ve/wp-content/themes/voce2/images/logo.png", "https://voce.com.ve/wp-content/uploads/2019/08/Venta-de-lotes.gif\"", "https://web.archive.org/wp-content/themes/voce2/images/maurobafile.jpg", "https://web.archive.org/wp-content/themes/voce2/images/marianopalazzo.jpg", "https://voce.com.ve/wp-content/uploads/2018/06/anigif.gif", "https://web.archive.org/wp-content/themes/voce2/images/michele-castelli.jpg", "https://voce.com.ve/wp-content/uploads/2018/03/Abbonamenti.gif", "https://voce.com.ve/wp-content/uploads/2015/10/Aviso-Vellisimo.jpg", "https://voce.com.ve/wp-content/uploads/2019/10/Representacion-judicial2-1.png", "https://web.archive.org/wp-content/themes/voce2/images/emiliobuttaro.jpg"], "movies": [], "text": "DES MOINES (IOWA). \u2013 Prima sfida della stagione elettorale stanotte in Iowa, dove i caucus danno il calcio d\u2019inizio alle primarie dem per la nomination in giugno del \u201cnominee\u201d che il 3 novembre sfider\u00e0 Donald Trump.\n\nDopo mesi di dibatti, sondaggi e polemiche, 10 dei 30 candidati rimasti in corsa vanno alla prova del voto in questo piccolo stato rurale del Midwest che quasi sempre incorona il futuro vincitore, spesso fiutando il nuovo, come nel caso di Barack Obama.\n\nA dare il la\u2019 ad una campagna costata finora un miliardo di dollari alcune centinaia di elettori in 1678 caucus: riunioni in scuole, biblioteche, chiese, uffici, palestre in cui si esercita il rito corale della democrazia dal basso cercando di convincersi reciprocamente a sostenere il proprio candidato.\n\nL\u2019obiettivo e\u2019 quello di selezionare chi pu\u00f2 avere pi\u00f9 chance di battere il tycoon, mentre scorrono i titoli di coda del proceso d\u2019impeachment con l\u2019attesa assoluzione per mercoled\u00ec.\n\nIl campo \u00e8 diviso in due. Da un lato i progressisti radicali, con i senatori Bernie Sanders ed Elizabeth Warren. Dall\u2019altro i moderati, con l\u2019ex vicepresidente Joe Biden, la senatrice Amy Klobuchar e l\u2019ex sindaco di South Bend Pete Buttigieg. Tutti gli altri sono al di sotto del 5%.\n\nFino a domenica i sondaggi indicavano un duello Sanders e Biden, con il primo favorito e il terzo posto conteso tra Buttigieg e Warren. Ma una rilevazione last minute del grupo democratico Focus on Rural America prospetta l\u2019ex sindaco in testa col 19%, seguito dal senatore del Vermont col 17%.\n\nBiden e Warren sono appaiati al 15%, mentre la Klobuchar si ferma all\u201911%. Un risultato che dimostra quanta incertezza ci sia ancora, e non solo tra gli elettori. Le rilevazioni infatti non tengono conto delle dinamiche dei caucus, dove gli elettori spesso sono costretti ad una seconda scelta se il loro candidato non raggiunge la soglia prevista, generalmente del 15%. Un meccanismo che pu\u00f2 favorire i candidati inseguitori.\n\nNell\u2019establishment del partito democratico serpeggia inoltre il timore che una vittoria di Sanders in Iowa e nella seconda tappa delle primarie l\u201911 febbraio in New Hampshire, dove i sondaggi lo danno in testa, possa lanciarlo verso la nomination col rischio di fare il gioco di Trump e della sua crociata contro il socialismo. Le speranze dell\u2019apparato del partito sono riposte in Biden, che tuttavia per restare in corsa deve vincere o non perdere male.\n\nLa Warren si gioca la sopravvivenza nella sfida con Sanders per rappresentare l\u2019ala progressista, mentre Buttigieg e la Klobuchar sperano di essere la sorpresa dei caucus e di diventare l\u2019alternativa a Biden. Questo primo voto dovrebbe servire a restringere il campo.\n\nPer questo i candidati hanno lanciato i loro ultimi appelli. Trump \u201c\u00e8 una minaccia esistenziale e, se rester\u00e0 altri quattro anni, alterer\u00e0 in modo fondamentale il carattere della nostra nazione\u201d, ha messo in guardia l\u2019ex presidente, vantando la sua lunga esperienza e la capacita\u2019 di unire il Paese.\n\n\u201cServe una rivoluzione politica, mandiamo a casa questo presidente che si crede al di sopra della legge e che non \u00e8 solo un bugiardo patologico, ma anche uno xenofobo, un razzista, un sessista\u201d, ha arringato Bernie.\n\n\u201cHo sempre unito le persone e portato a casa risultati\u201d, ha insistito la pragmatica Klobuchar. La Warren e Buttigieg hanno evocato invece la possibilit\u00e0 di una nuova svolta storica. \u201cUna donna pu\u00f2 battere Trump\u201d, ha assicurato la senatrice, che vorrebbe rompere quel soffitto di cristallo sfiorato da Hillary.\n\n\u201cSiete pronti a fare la storia un\u2019altra volta?\u201d, ha chiesto l\u2019ex sindaco dell\u2019Indiana, proponendosi come prima presidente gay dopo che Obama ha ipotecato in Iowa la sua vittoria per diventare il primo presidente americano nero.\n\n(dell\u2019inviato Claudio Salvalaggio/ANSA)", "keywords": [], "meta_keywords": [""], "tags": [], "authors": ["Di Mauro Bafile", "Di Andrea Iovino", "Di Emilio Buttaro", "Di Michele Castelli", "Di Donatello D'Andrea", "Di Mariano Palazzo", "Di Lilit"], "publish_date": "Mon Feb  3 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "L'Iowa apre le primarie. Dem a caccia dell'anti Trump - La Voce d'Italia", "description": "Ultimo sondaggio, guida Buttigieg. Impeachment ai titoli di coda", "url": "https://voce.com.ve/2020/02/03/473747/liowa-apre-le-primarie-dem-a-caccia-dellanti-trump/", "site_name": "La Voce d'Italia", "image": {"identifier": "https://voce.com.ve/wp-content/uploads/2020/02/sanders2.jpg", "secure_url": "https://voce.com.ve/wp-content/uploads/2020/02/sanders2.jpg", "width": 395, "height": 275}}, "article": {"publisher": "https://www.facebook.com/voce.com.ve/", "tag": "Sondaggi primarie", "section": "Mondo", "published_time": "2020-02-03T19:40:14+00:00"}, "twitter": {"card": "summary", "description": "Ultimo sondaggio, guida Buttigieg. Impeachment ai titoli di coda", "title": "L'Iowa apre le primarie. Dem a caccia dell'anti Trump - La Voce d'Italia", "site": "@voceditalia", "image": "https://voce.com.ve/wp-content/uploads/2020/02/sanders2.jpg", "creator": "@voceditalia"}, "generator": "WordPress 5.3.2", "tec-api-version": "v1", "tec-api-origin": "https://voce.com.ve"}, "canonical_link": "https://voce.com.ve/2020/02/03/473747/liowa-apre-le-primarie-dem-a-caccia-dellanti-trump/"}