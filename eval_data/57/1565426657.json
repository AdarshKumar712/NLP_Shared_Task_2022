{"source_url": "http://www.ansa.it", "url": "http://www.ansa.it/valledaosta/notizie/consiglio/2020/04/01/coronavirus-marquis-misure-a-rischio-per-problemi-uffici_b312a003-4fce-459e-bb60-20a85451ce08.html", "title": "Coronavirus: Marquis, misure a rischio per problemi uffici - Valle d'Aosta", "top_image": "http://www.ansa.it/webimages/img_700/2017/10/11/af86d08a6289b56fdf9eae23c9b2115a.jpg", "meta_img": "http://www.ansa.it/webimages/img_700/2017/10/11/af86d08a6289b56fdf9eae23c9b2115a.jpg", "images": ["http://www.ansa.it/webimages/img_115x80/2020/4/3/2a76fb2ec64be906c6607676ca422d77.jpg", "http://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "http://www.ansa.it/canale_viaggiart/img/banner/banner_300x80_ansagolf.jpg", "http://www.ansa.it/webimages/img_300x200/2020/4/3/1602f391ffa2c4eb16c20288e9707e5c.jpg", "http://www.ansa.it/pmi/img/banner_300x45_pianetacamere2.png", "http://www.ansa.it/sito/img/logo_a_14x13.png", "http://www.ansa.it/webimages/ch_300x169/2020/3/26/df2095ea03e278930a875509724bc4f5.jpg", "http://www.ansa.it/ansa2030/img/ansa2030_300x80.svg", "http://www.ansa.it/webimages/img_115x80/2020/4/3/b4b6db4013995f9b0073022dbee54f5f.jpg", "http://b.scorecardresearch.com/p?c1=2&c2=18389568&cv=2.0&cj=1", "http://www.ansa.it/valledaosta/img/banner/banner_300x294_emergenza_coronavirus_vda.jpg", "http://www.ansa.it/sito/img/lazy.png", "http://www.ansa.it/webimages/img_700/2017/10/11/af86d08a6289b56fdf9eae23c9b2115a.jpg", "http://www.ansa.it/webimages/img_457x/2017/10/11/af86d08a6289b56fdf9eae23c9b2115a.jpg", "http://www.ansa.it/canale_viaggiart/img/banner/banner_300x80_ansaviaggiart.gif", "https://cdn.flipboard.com/badges/flipboard_srrw.png"], "movies": [], "text": "(ANSA) - AOSTA, 01 APR - Le misure urgenti a sostegno dell'economia valdostana in crisi per l'emergenza coronavirus, in fase di predisposizione da parte della seconda commissione consiliare 'Affari generali', potrebbero essere messe a rischio da \"difficolt\u00e0 nella relazione e nella comprensione tra gli uffici della Regione e gli uffici del Consiglio\". L'allarme \u00e8 stato dato dal presidente della commissione Pierluigi Marquis, in una lettera inviata alla presidente del Consiglio Valle, Emily Rini, e al presidente della Regione, Renzo Testolin, in cui si propone di formare un gruppo tecnico per velocizzare le procedure.\n\n\"La Commissione Affari generali si \u00e8 prontamente attivata per la predisposizione urgente delle proposte di legge necessarie\", spiega Marquis. Ma \"dopo la riunione di venerd\u00ec 27 marzo, le interlocuzioni avute hanno mostrato difficolt\u00e0 nella relazione e nella comprensione tra gli uffici della Regione e gli uffici del Consiglio, con un rallentamento dell'attivazione della produzione tecnico-legislativa\", rileva il presidente. \"\u00c8 evidente - aggiunge - che, con le procedure attuali, i tempi saranno quelli ordinari e non sar\u00e0 possibile rispondere in modo adeguato ai bisogni prodotti dall'attuale crisi\".\n\nLa proposta \u00e8 dunque di formare un \"gruppo tecnico-amministrativo interforze\" dedicato al tema economico-sociale con i dirigenti le risorse sia della Regione sia del Consiglio regionale che \"deve essere in grado di operare in rapidit\u00e0 e con facilit\u00e0 di collaborazione, per rispettare il cronoprogramma e per la rapida produzione dei testi tecnico-legislativi che recepiscano gli orientamenti politici che si stanno formando\". (ANSA).\n\n", "keywords": [], "meta_keywords": ["Pierluigi-Marquis", "ufficio", "regione", "Renzo-Testolin", "comprensione", "presidente", "misura", "coronavirus", "Commissione-Affari", "Emily-Rini", "interlocuzione", "relazione", "orientamento-politico"], "tags": [], "authors": ["Agenzia Ansa", "Redazione Ansa"], "publish_date": "Wed Apr  1 00:00:00 2020", "summary": "", "article_html": "", "meta_description": "Le misure urgenti a sostegno dell'economia valdostana in crisi per l'emergenza coronavirus, in fase\r\ndi predisposizione da parte della seconda commissione consiliare 'Affari generali', potrebbero\r\nessere messe a rischio da \"difficolt\u00e0 nella relazione e nella... (ANSA)", "meta_lang": "it", "meta_favicon": "/sito/img/ico/favicon.ico", "meta_data": {"Author": "Agenzia ANSA", "description": "Le misure urgenti a sostegno dell'economia valdostana in crisi per l'emergenza coronavirus, in fase\r\ndi predisposizione da parte della seconda commissione consiliare 'Affari generali', potrebbero\r\nessere messe a rischio da \"difficolt\u00e0 nella relazione e nella... (ANSA)", "keywords": "Pierluigi-Marquis,ufficio,regione,Renzo-Testolin,comprensione,presidente,misura,coronavirus,Commissione-Affari,Emily-Rini,interlocuzione,relazione,orientamento-politico", "news_keywords": "Pierluigi-Marquis,ufficio,regione,Renzo-Testolin,comprensione,presidente,misura,coronavirus,Commissione-Affari,Emily-Rini,interlocuzione,relazione,orientamento-politico", "EdTitle": "Coronavirus: Marquis, misure a rischio per problemi uffici", "EdImage": "http://www.ansa.it/webimages/img_165x110/2017/10/11/af86d08a6289b56fdf9eae23c9b2115a.jpg", "twitter": {"card": "summary_large_image", "site": "@Agenzia_Ansa", "title": "Coronavirus: Marquis, misure a rischio per problemi uffici - Valle d'Aosta", "description": "Le misure urgenti a sostegno dell'economia valdostana in crisi per l'emergenza coronavirus, in fase\r\ndi predisposizione da parte della seconda commissione consiliare 'Affari generali', potrebbero\r\nessere messe a rischio da \"difficolt\u00e0 nella relazione e nella... (ANSA)", "image": {"src": "http://www.ansa.it/webimages/img_700/2017/10/11/af86d08a6289b56fdf9eae23c9b2115a.jpg"}}, "fb": {"app_id": 514987508589175}, "og": {"title": "Coronavirus: Marquis, misure a rischio per problemi uffici - Valle d'Aosta", "type": "article", "url": "http://www.ansa.it/valledaosta/notizie/consiglio/2020/04/01/coronavirus-marquis-misure-a-rischio-per-problemi-uffici_b312a003-4fce-459e-bb60-20a85451ce08.html", "image": "http://www.ansa.it/webimages/img_700/2017/10/11/af86d08a6289b56fdf9eae23c9b2115a.jpg", "description": "Le misure urgenti a sostegno dell'economia valdostana in crisi per l'emergenza coronavirus, in fase\r\ndi predisposizione da parte della seconda commissione consiliare 'Affari generali', potrebbero\r\nessere messe a rischio da \"difficolt\u00e0 nella relazione e nella... (ANSA)", "site_name": "Agenzia ANSA"}, "article": {"published_time": "2020-04-01T12:52:00+02:00", "modified_time": "2020-04-01T12:52:00+02:00", "section": "Valle d'Aosta"}, "application-name": "Ansa.it", "msapplication-starturl": "http://www.ansa.it/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/valledaosta/notizie/consiglio/2020/04/01/coronavirus-marquis-misure-a-rischio-per-problemi-uffici_b312a003-4fce-459e-bb60-20a85451ce08.html"}