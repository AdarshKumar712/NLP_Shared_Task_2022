{"source_url": "https://web.archive.org", "url": "https://web.archive.org/web/20220207025026id_/https://kresy.pl/wydarzenia/ukrainskie-media-w-polsce-zastanawiaja-sie-jak-sciagnac-z-powrotem-pracownikow-z-ukrainy/", "title": "Ukrai\u0144skie media: w Polsce zastanawiaj\u0105 si\u0119, jak \u015bci\u0105gn\u0105\u0107 z powrotem pracownik\u00f3w z Ukrainy \u00bb Kresy", "top_image": "https://kresy.pl/wp-content/uploads/2017/08/erdbeeren-wjp-2.jpg", "meta_img": "https://kresy.pl/wp-content/uploads/2017/08/erdbeeren-wjp-2.jpg", "images": ["https://kresy.pl/wp-content/uploads/2017/03/kresy_logo_header_vector_full.svg", "http://adserver.kresy.pl/www/delivery/avw.php?zoneid=100&cb=4813801&n=v0bx5mt0", "https://kresy.pl/wp-content/uploads/2021/09/Olaf-Scholz-zr.-pixabay.jpg", "https://kresy.pl/wp-content/uploads/2017/11/4919795171_771ae41b50_b.jpg", "https://kresy.pl/wp-content/uploads/2018/06/aysvtlpp1llsgieamahws6xpqlog1ewc.jpg", "https://web.archive.org/wp-content/uploads/2017/03/kresy_logo_footer_vector.svg", "https://kresy.pl/wp-content/uploads/2017/08/erdbeeren-wjp-2.jpg", "https://kresy.pl/wp-content/uploads/2022/02/Deutsche-Welle.jpg", "https://kresy.pl/wp-content/uploads/2022/02/Marsz-w-Charkowie-zr.-YouTube-screen.png", "https://kresy.pl/wp-content/uploads/2022/02/Zbigniew-Rau-i-Antony-Blinken.-Fot.-Sebastian-Indra-MSZ.jpg", "https://kresy.pl/wp-content/uploads/2022/01/Mali_army_drill_Tombouctou_070904-scaled.jpg", "https://kresy.pl/wp-content/uploads/2019/10/1280px-The_state_visit_of_Reuven_Rivlin_to_Spain_November_2017_9872.jpg", "http://adserver.kresy.pl/www/delivery/avw.php?zoneid=100&cb=7633650&n=qdvf4e8v", "https://kresy.pl/wp-content/uploads/2020/07/Premier-M.-Morawiecki-na-szczycie-UE-w-Brukseli-VII-2020-r.-Fot.-KPRM.jpg", "https://kresy.pl/wp-content/uploads/2019/04/kresy-avatar2-80x80.png", "https://kresy.pl/wp-content/uploads/2022/02/Bez-tytulu-3.jpg", "https://kresy.pl/wp-content/uploads/2017/08/erdbeeren-wjp-2-970x542.jpg", "https://kresy.pl/wp-content/uploads/2017/04/german_flag_7664379976.jpg", "http://adserver.kresy.pl/www/delivery/avw.php?zoneid=144&cb=INSERT_RANDOM_NUMBER_HERE&n=acd4a7ef&ct0=INSERT_ENCODED_CLICKURL_HERE", "https://kresy.pl/wp-content/uploads/2021/11/Iskander.-Fot.-RIA-Novosti.jpg", "https://kresy.pl/wp-content/uploads/2017/06/occupational-safety-and-health-1038550_1280-180x180.jpg", "https://kresy.pl/wp-content/uploads/2021/08/zr.-Straz-graniczna-Litwy-screen-180x180.png", "https://kresy.pl/wp-content/uploads/2020/02/Hacker.-Fot.-wikimedia.jpg", "https://kresy.pl/wp-content/uploads/2020/08/Zbigniew-Rau.-Fot.-wikipedia.jpg", "https://kresy.pl/wp-content/uploads/2022/02/Amerykanscy-zolnierze-na-lotnisku-zr.-MON.png", "https://kresy.pl/wp-content/uploads/2017/02/7d3a8780bd8c032b1d7aa2b9919b358e..jpg", "https://kresy.pl/wp-content/uploads/2020/08/Zbigniew-Rau.-Fot.-wikipedia-180x180.jpg", "https://kresy.pl/wp-content/uploads/2017/02/ad3db2a17fc26370889a066e7bc46c45..jpg", "https://kresy.pl/wp-content/uploads/2017/02/bfaafd231cad4b29e7da3cc9f5e3ab53..jpg", "https://kresy.pl/wp-content/uploads/2017/04/ukraincy-w-polsce-fot-svitua-org-jan-gorko2-180x180.jpg", "https://kresy.pl/wp-content/uploads/2022/02/przekarz1procent-1500x294.jpg", "https://www.paypalobjects.com/pl_PL/i/scr/pixel.gif", "https://kresy.pl/wp-content/uploads/2021/11/Rosyjscy-zolnierze-zr.-Wikipedia-1.jpg", "https://kresy.pl/wp-content/uploads/2018/10/crime-2-180x180.jpg", "https://kresy.pl/wp-content/uploads/2022/02/Rozowa-i-Fioletowa-Sportowa-Gradient-Fitness-YouTube-Miniatura-82.jpg", "https://kresy.pl/wp-content/uploads/2021/05/Marianne-Arndt-z-KfD-glosi-kazanie-w-kosciele-sw.-Elzbiety-w-Kolonii.-Fot.-KfD-2.jpg", "https://kresy.pl/wp-content/uploads/2017/11/russian_air_force_tupolev_tu-22m3_beltyukov.jpg", "https://kresy.pl/wp-content/uploads/2020/04/maxresdefault-80x80.jpg", "https://kresy.pl/wp-content/uploads/2022/02/Mateusz-Morawiecki-w-elektrowni-Turow.-Fot.-KPRM-Daniel-Gnap.jpg", "https://kresy.pl/wp-content/uploads/2020/03/1280px-Kabul_TV_Hill_view-180x180.jpg", "https://kresy.pl/wp-content/uploads/2017/02/2b2a9b7f02a417fc6715a07136e3daae..jpg", "http://adserver.kresy.pl/www/delivery/avw.php?zoneid=99&cb=2222113&n=85nfeavv", "https://kresy.pl/wp-content/uploads/2020/04/donice-Krakow-\u017ar.-Facebook-Krak\u00f3w-PL-80x80.jpg", "https://kresy.pl/wp-content/uploads/2021/06/Supermarket-zr.-Wikimedia.jpg", "https://kresy.pl/wp-content/uploads/2017/04/img-5889-210158-1-180x180.jpg", "https://kresy.pl/wp-content/uploads/2022/01/ls-project-63-slide-2-2.jpg", "https://kresy.pl/wp-content/uploads/2021/08/1-26137-180x180.jpg", "https://kresy.pl/wp-content/uploads/2017/08/rosja-chiny-rt-com.jpg", "https://kresy.pl/wp-content/uploads/2022/01/United_States_Air_Force_Northrop_Grumman_E-8_Joint_STARS_in_flight.jpg", "https://kresy.pl/wp-content/uploads/2019/05/F-35A.-Fot.-flickr.jpg", "https://kresy.pl/wp-content/uploads/2020/05/1280px-Arak_Heavy_Water4.jpg"], "movies": [], "text": "Jak pisze ukrai\u0144ska agencja Ukrinform, \u201ew Polsce zastanawiaj\u0105 si\u0119, jak sprowadzi\u0107 z powrotem migrant\u00f3w zarobkowych z Ukrainy, a Ukrai\u0144cy, kt\u00f3rzy wyjechali z Polski zaczynaj\u0105 si\u0119 zastanawia\u0107, jak wr\u00f3ci\u0107 do Polski\u201d. Zaznacza, \u017ce MSZ i resort rolnictwa d\u0105\u017c\u0105 do z\u0142agodzenia przepis\u00f3w, by umo\u017cliwi\u0107 wjazd do Polski ukrai\u0144skim pracownikom sezonowym.\n\nW ci\u0105gu ponad miesi\u0105ca, wed\u0142ug danych Ambasady Ukrainy w Warszawie, w rezultacie epidemii koronawirusa z Polski wyjecha\u0142o blisko 175 tys. Ukrai\u0144c\u00f3w. W ostatnich dniach ich nap\u0142yw do ojczyzny znacznie zmala\u0142 i obecnie jest na poziomie 400-600 os\u00f3b na dob\u0119. To nawet dziesi\u0119\u0107 razy mniej, ni\u017c przed Wielkanoc\u0105.\n\nPrzeczytaj: Z Polski z powodu epidemii COVID-19 wyjecha\u0142o ju\u017c ponad 143 tys. ukrai\u0144skich migrant\u00f3w zarobkowych\n\nPrzeka\u017c sw\u00f3j 1% na Kresy.pl Fundacja Kompania Kresowa KRS 0000350493 Przeka\u017c 1% podatku\n\nWed\u0142ug Ukrinform, wi\u0119kszo\u015b\u0107 Ukrai\u0144c\u00f3w, kt\u00f3ra wyjecha\u0142a z Polski, czeka teraz na pozytywne sygna\u0142y z polskiego rynku i na popraw\u0119 warunk\u00f3w \u017cycia i pracy w czasie obostrze\u0144 zwi\u0105zanych z epidemi\u0105. Jednocze\u015bnie, sami Ukrai\u0144cy ostatnio zn\u00f3w zaczynaj\u0105 zerka\u0107 w stron\u0119 Polski \u2013 g\u0142\u00f3wnie ci, kt\u00f3rzy niedawno z niej przyjechali i ci, kt\u00f3rzy tradycyjnie wyje\u017cd\u017cali do naszego kraju na prace w sezonie wiosenno-letnim.\n\nUkrinform zwraca uwag\u0119, \u017ce w ostatnim czasie polskie media informowa\u0142y si\u0119 o innych krajach cz\u0142onkowskich UE, kt\u00f3re mimo pandemii \u015bci\u0105gaj\u0105 do siebie pracownik\u00f3w z zagranicy. Dotyczy to m.in. Niemc\u00f3w, kt\u00f3rzy potrzebuj\u0105 pracownik\u00f3w sezonowych do pracy na polach, w tym do zbierania szparag\u00f3w, co dot\u0105d cz\u0119sto robili migranci z Polski.\n\nPrzeczytaj: Niemieckie media: W kraju nic nie dzia\u0142a bez Polak\u00f3w\n\n\u201eBez migrant\u00f3w zarobkowych zza granicy trudno wyobrazi\u0107 sobie gospodarki kraj\u00f3w UE, a gospodark\u0119 Polski \u2013 bez pracownik\u00f3w z Ukrainy\u201d \u2013 pisze Jurij Banachewycz, polski korespondent Ukrinform. \u201eTeraz w Polsce, i nie jest to przesada, rozpoczyna si\u0119 walka na czas o to, \u017ceby po pierwsze stworzy\u0107 sprzyjaj\u0105ce warunki dla unikni\u0119cia dalszego odp\u0142ywu z Polski ukrai\u0144skich migrant\u00f3w zarobkowych, a po drugie \u2013 stworzy\u0107 w zamkni\u0119tych granicach \u201eszczelin\u0119\u201d, kt\u00f3ra mog\u0142aby da\u0107 pracownikom sezonowym mo\u017cliwo\u015b\u0107 przyjechania do Polski\u201d.\n\nTarcza antykryzysowa korzystna dla Ukrai\u0144c\u00f3w\n\nZdaniem ukrai\u0144skiej agencji, pierwszy z tych problem\u00f3w zosta\u0142 ju\u017c cz\u0119\u015bciowo rozwi\u0105zany. Zaznaczono, \u017ce wprowadzone przez polski rz\u0105d tarcze antykryzysowe daj\u0105 imigrantom zarobkowym, a szczeg\u00f3lnie Ukrai\u0144com, mo\u017cliwo\u015b\u0107 zostania w kraju nawet po terminie wyga\u015bni\u0119cia wa\u017cno\u015bci ich pozwole\u0144 na prac\u0119.\n\nPrzypomnijmy, \u017ce pod koniec marca polski Sejm w ramach przyj\u0119tego pakietu antykryzysowego wprowadzi\u0142 udogodnienia dla imigrant\u00f3w zarobkowych. Jak pisali\u015bmy, imigrantom zarobkowym automatycznie wyd\u0142u\u017ca si\u0119 wizy pobytowe i zezwolenia na pobyt czasowy. Co wi\u0119cej, wyd\u0142u\u017cono termin sk\u0142adania wniosk\u00f3w o udzielenie zezwole\u0144 pobytowych, przed\u0142u\u017cenie wizy oraz przed\u0142u\u017cenie pobytu w ramach ruchu bezwizowego, je\u017celi wypada\u0142by w okresie stanu zagro\u017cenia epidemicznego lub stanu epidemii. \u201eZ mocy prawa\u201d wyd\u0142u\u017cono okresy wa\u017cno\u015bci zezwole\u0144 na pobyt czasowy oraz wiz krajowych, do 30 dni od dnia odwo\u0142ania tego stanu. Od soboty dotyczy to tak\u017ce Ukrai\u0144c\u00f3w, kt\u00f3rzy przebywaj\u0105 w Polsce na mocy wiz pa\u0144stwowych i Schengen, kart pobytu czasowego czy podr\u00f3\u017cy bezwizowych. Nie musz\u0105 oni te\u017c wyrabia\u0107 sobie nowych dokument\u00f3w pobytowych. Dotyczy to os\u00f3b, kt\u00f3rym pozwolenie na pobyt i prac\u0119 up\u0142yn\u0105\u0142 po 14 marca br. Automatycznie przed\u0142u\u017cono te\u017c wa\u017cno\u015b\u0107 pozwole\u0144 na prac\u0119, r\u00f3wnie\u017c sezonow\u0105, a tak\u017ce zatrudnienie na bazie o\u015bwiadczenia pracodawcy.\n\nUkrinform podkre\u015bla, \u017ce Ukrai\u0144cy faktycznie nie musz\u0105 nic robi\u0107, \u017ceby m\u00f3c pozosta\u0107 w Polsce oraz, \u017ce wnioskowali o to lokalni polscy przedsi\u0119biorcy. Pierwotnie, obcokrajowcy mieli zg\u0142asza\u0107 si\u0119 do urz\u0119d\u00f3w wojew\u00f3dzkich, \u017ceby przed\u0142u\u017cy\u0107 sw\u00f3j pobyt, ale p\u00f3\u017aniej z tego zrezygnowano. Jednocze\u015bnie, Ukrai\u0144cy trac\u0105 te udogodnienia, je\u015bli zdecyduj\u0105 si\u0119 nawet na kr\u00f3tki powr\u00f3t do kraju. Dotyczy to z drugiej strony r\u00f3wnie\u017c os\u00f3b, kt\u00f3re zwykle przyje\u017cd\u017ca\u0142y do Polski na prace sezonowe jedynie na podstawie wiz lub w ramach ruchu bezwizowego. Teraz uzyskanie wizy w Polsce jest ju\u017c niemo\u017cliwe.\n\nPolski rz\u0105d szuka \u201efurtki\u201d dla ukrai\u0144skich gastarbeiter\u00f3w\n\nBanachewycz twierdzi, \u017ce znaczny spadek liczby Ukrai\u0144c\u00f3w wyje\u017cd\u017caj\u0105cych z Polski to efekt dzia\u0142a\u0144 polskich w\u0142adz, kt\u00f3rym uda\u0142o si\u0119 ograniczy\u0107 wyjazdy migrant\u00f3w zarobkowych, a zarazem zablokowa\u0107 \u201enegatywny scenariusz\u201d. Zmian\u0119 maj\u0105 potwierdza\u0107 te\u017c przedstawiciele ukrai\u0144skiej dyplomacji w Polsce. Swit\u0142ana Krysa, kierowniczka wydzia\u0142u konsularnego Ambasady Ukrainy powiedzia\u0142a, \u017ce cho\u0107 do pocz\u0105tku kwietnia ukrai\u0144scy obywatele zwracali si\u0119 najcz\u0119\u015bciej z zapytaniami jak wyjecha\u0107 na Ukrain\u0119, to teraz pytaj\u0105, jak mo\u017cna by wr\u00f3ci\u0107 do Polski lub przed\u0142u\u017cy\u0107 sobie pobyt.\n\nUkrinform analizuje te\u017c wypowiedzi cz\u0142onk\u00f3w polskiego rz\u0105du. Jak pisze, wicepremier i minister rozwoju Jadwiga Emilewicz szacuje, na ile wyjazdy Ukrai\u0144c\u00f3w zwolni\u0142y miejsca pracy dla Polak\u00f3w i czy bardzo wzro\u015bnie w kraju bezrobocie. Z kolei minister rolnictwa Jan Krzysztof Ardanowski ma obecnie sprawdza\u0107, jak umo\u017cliwi\u0107 nowej fali pracownik\u00f3w sezonowych przyjazd do Polski do pracy w rolnictwie, szczeg\u00f3lnie w sadownictwie i przy uprawach warzyw. Prawdopodobnie takie oferty prac\u0105 maj\u0105 by\u0107 kierowane do Ukrai\u0144c\u00f3w, kt\u00f3rzy w efekcie epidemii stracili dotychczasow\u0105 prac\u0119. Jednocze\u015bnie, nie wiadomo na razie, jak na liczb\u0119 potrzebnych pracownik\u00f3w wp\u0142ynie panuj\u0105ca ju\u017c w Polsce susza, chocia\u017c \u201ena obecnym etapie w RP wci\u0105\u017c jeszcze widz\u0105 wi\u0119ksze niebezpiecze\u0144stwo straty plan\u00f3w z powodu braku si\u0142y roboczej\u201d. Przywo\u0142ano te\u017c szacunki firmy EWL, wed\u0142ug kt\u00f3rej w ubieg\u0142ym roku w Polsce co dziesi\u0105ty Ukrainiec pracowa\u0142 w sektorze rolniczym, co oznacza co najmniej 100 tys. os\u00f3b.\n\nZaznaczono r\u00f3wnie\u017c, \u017ce niedawno przedstawiciele biznesu rolniczego i firm przetw\u00f3rczych zwr\u00f3cili si\u0119 do premiera z pro\u015bb\u0105 o wprowadzenie uproszcze\u0144 przy przekraczaniu granicy polsko-ukrai\u0144skiej i uzyskiwaniu przez migrant\u00f3w zarobkowych, szczeg\u00f3lnie z Ukrainy, pozwole\u0144 na prac\u0119 sezonow\u0105. Twierdzili zarazem, \u017ce brak takich u\u0142atwie\u0144 mo\u017ce doprowadzi\u0107 wiele firm i gospodarstw do bankructwa. W odpowiedzi na ten apel minister Ardanowski pracuje nad kwestiami koniecznymi dla przyci\u0105gni\u0119cia Ukrai\u0144c\u00f3w do pracy w Polsce.\n\n\u201eWed\u0142ug jego s\u0142\u00f3w, MSZ Polski analizuje obecnie, w jaki spos\u00f3b Ukrai\u0144cy mogliby szybciej przyje\u017cd\u017ca\u0107 do Polski i zacz\u0105\u0107 pracowa\u0107 w ramach obowi\u0105zkowej, 14-dniowej kwarantanny po przekroczeniu granicy\u201d \u2013 pisze Banachewycz. Agencja przypuszcza, \u017ce rozwi\u0105zaniem mog\u0142oby by\u0107 np. zwi\u0119kszenie wydawania elektronicznych pozwole\u0144 na o\u015bwiadczenie o zamiarze zatrudnienia obcokrajowca, co pozwala na wjazd bez wizy.\n\nUkrinform powo\u0142uje si\u0119 te\u017c na Andrzeja Korkusa, szefa firmy EastWestLink zajmuj\u0105cej si\u0119 zatrudnianiem obcokrajowc\u00f3w. Uwa\u017ca on, \u017ce w obecnej sytuacji miejscowi pracodawcy powinni zrobi\u0107 wszystko co mo\u017cliwe, by zagwarantowa\u0107 migrantom zarobkowym bezpieczn\u0105 prac\u0119, stabilne zarobki, a tak\u017ce pomaga\u0107 im w formalno\u015bciach. Jego zdaniem, polskie w\u0142adze i polski biznes winni s\u0105 Ukrai\u0144com wsparcie w zamian za ich wk\u0142ad w rozw\u00f3j polskiej gospodarki.\n\nJak pisze Banachewycz, w obecnej sytuacji i w obliczu obowi\u0105zuj\u0105cych restrykcji, Ukrai\u0144cy w Polsce mog\u0105 rozwa\u017ca\u0107 tak\u017ce propozycje ze strony bank\u00f3w oraz firm oferuj\u0105cych mi\u0119dzynarodowe przekazy pieni\u0119\u017cne. Zaznacza, \u017ce w Polsce ju\u017c wcze\u015bniej biznes zwraca\u0142 uwag\u0119 na Ukrai\u0144c\u00f3w jako na atrakcyjn\u0105 \u201egrup\u0119 fokusow\u0105\u201d, do kt\u00f3rej mo\u017cna kierowa\u0107 specjalnie dla nich sprofilowane oferty handlowo-us\u0142ugowe. Wymieniono jako przyk\u0142ad oferty operator\u00f3w sieci kom\u00f3rkowych, jak Play, a tak\u017ce banku Pekao S.A.\n\nWed\u0142ug danych ukrai\u0144skiego banku centralnego, w 2019 roku nap\u0142yw przekaz\u00f3w pieni\u0119\u017cnych na Ukrain\u0119 wyni\u00f3s\u0142 blisko 12 mld dolar\u00f3w, z czego najwi\u0119cej (3,8 mld dol.) pochodzi\u0142o od migrant\u00f3w zarobkowych pracuj\u0105cych w Polsce.\n\n\u201eKryzys znacznie ograniczy\u0142 mo\u017cliwo\u015bci Ukrai\u0144c\u00f3w w Polsce. Jednocze\u015bnie, jest to te\u017c [dla nich-red.] szansa na odkrycie u siebie nowych atrakcyjnych propozycji, z kt\u00f3rych warto skorzysta\u0107\u201d \u2013 podsumowuje korespondent Ukrinform.\n\nWcze\u015bniej ukrai\u0144skie media przytacza\u0142y dane wydzia\u0142u konsularnego ambasady Ukrainy w Polsce, wed\u0142ug kt\u00f3rych od 2014 roku liczba ukrai\u0144skich migrant\u00f3w zarobkowych w naszym kraju wzros\u0142a pi\u0119ciokrotnie, z 300 tys. do 1,5 miliona. Zaznaczono przy tym, \u017ce oficjalnie zatrudnionych by\u0142o jedynie 483 tys. obywateli Ukrainy, stanowi\u0105cych 67 proc. wszystkich legalnych imigrant\u00f3w zarobkowych w Polsce. Wed\u0142ug danych z ubieg\u0142ego roku, za granic\u0105 d\u0142ugoterminowo pracuje szacunkowo ponad 3 mln Ukrai\u0144c\u00f3w, a w Polsce \u2013 ok. 1,3-1,5 miliona.\n\nJak informowali\u015bmy, badania przeprowadzone w\u015br\u00f3d ukrai\u0144skich migrant\u00f3w zarobkowych w Polsce pokazuj\u0105, \u017ce prawie trzy czwarte z nich (74 proc.) wie o udogodnieniach wprowadzonych przez rz\u0105d RP dla obywateli Ukrainy przebywaj\u0105cych w Polsce w zwi\u0105zku z epidemi\u0105, takich jak przed\u0142u\u017cenie prawa pobytu czy darmowa opieka medyczna. 30 proc. z nich ju\u017c straci\u0142o prac\u0119 lub musia\u0142o j\u0105 bardzo ograniczy\u0107. Z badania wynika, \u017ce pomimo epidemii zdecydowana wi\u0119kszo\u015b\u0107 Ukrai\u0144c\u00f3w nie zamierza opuszcza\u0107 Polski. 83 proc. chce pozosta\u0107 w naszym kraju tak, jak wcze\u015bniej planowa\u0142o. Niemal co czwarty badany (22 proc.) zadeklarowa\u0142, \u017ce pozostanie w Polsce nielegalnie, je\u015bli up\u0142ynie termin, do kiedy mog\u0105 przebywa\u0107 w naszym kraju.\n\nZdaniem pos\u0142a Krzysztofa Bosaka, kandydata Konfederacji na prezydenta, Polsk\u0119 prawdopodobnie czeka bardzo du\u017cy wzrost bezrobocia, a wraz z tym konieczno\u015b\u0107 przeprowadzenia debaty \u201eo tym, co z masow\u0105 imigracj\u0105 zarobkow\u0105 w czasach dekoniunktury\u201d. Wcze\u015bniej w podobnym tonie w rozmowie z portalem Kresy.pl wypowiedzia\u0142 si\u0119 pose\u0142 Konfederacji i polityk Ruchu Narodowego, Krystian Kami\u0144ski.\n\nUkrinform / Kresy.pl", "keywords": [], "meta_keywords": [""], "tags": ["MSZ", "Ukrinform", "Polska", "rz\u0105d", "polityka", "Wydarzenia", "imigracja ukrai\u0144ska", "Jan Krzysztof Ardanowski", "Ministerstwo Rolnictwa", "praca", "Ukrai\u0144cy w Polsce", "Ambasada Ukrainy w Polsce", "spo\u0142ecze\u0144stwo", "imigracja", "Ukraina", "gospodarka", "Swit\u0142ana Krysa", "Jadwiga Emilewicz"], "authors": ["Marek Trojan", "Dls Maverick"], "publish_date": "Wed Apr 22 13:48:56 2020", "summary": "", "article_html": "", "meta_description": "Jak pisze ukrai\u0144ska agencja Ukrinform, \u201ew Polsce zastanawiaj\u0105 si\u0119, jak sprowadzi\u0107 z powrotem migrant\u00f3w zarobkowych z Ukrainy, a Ukrai\u0144cy, kt\u00f3rzy wyjechali z Polski zaczynaj\u0105 si\u0119 zastanawia\u0107, jak wr\u00f3ci\u0107 do Polski\u201d. Zaznacza, \u017ce MSZ i resort rolnictwa d\u0105\u017c\u0105 do z\u0142agodzenia przepis\u00f3w, by umo\u017cliwi\u0107 wjazd do Polski ukrai\u0144skim pracownikom sezonowym.", "meta_lang": "pl", "meta_favicon": "https://kresy.pl/wp-content/uploads/2017/03/kresy_logo_header_vector-1.svg", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "description": "Jak pisze ukrai\u0144ska agencja Ukrinform, \u201ew Polsce zastanawiaj\u0105 si\u0119, jak sprowadzi\u0107 z powrotem migrant\u00f3w zarobkowych z Ukrainy, a Ukrai\u0144cy, kt\u00f3rzy wyjechali z Polski zaczynaj\u0105 si\u0119 zastanawia\u0107, jak wr\u00f3ci\u0107 do Polski\u201d. Zaznacza, \u017ce MSZ i resort rolnictwa d\u0105\u017c\u0105 do z\u0142agodzenia przepis\u00f3w, by umo\u017cliwi\u0107 wjazd do Polski ukrai\u0144skim pracownikom sezonowym.", "og": {"locale": "pl_PL", "type": "article", "title": "Ukrai\u0144skie media: w Polsce zastanawiaj\u0105 si\u0119, jak \u015bci\u0105gn\u0105\u0107 z powrotem pracownik\u00f3w z Ukrainy", "description": "Jak pisze ukrai\u0144ska agencja Ukrinform, \u201ew Polsce zastanawiaj\u0105 si\u0119, jak sprowadzi\u0107 z powrotem migrant\u00f3w zarobkowych z Ukrainy, a Ukrai\u0144cy, kt\u00f3rzy wyjechali z Polski zaczynaj\u0105 si\u0119 zastanawia\u0107, jak wr\u00f3ci\u0107 do Polski\u201d. Zaznacza, \u017ce MSZ i resort rolnictwa d\u0105\u017c\u0105 do z\u0142agodzenia przepis\u00f3w, by umo\u017cliwi\u0107 wjazd do Polski ukrai\u0144skim pracownikom sezonowym.", "url": "https://kresy.pl/wydarzenia/ukrainskie-media-w-polsce-zastanawiaja-sie-jak-sciagnac-z-powrotem-pracownikow-z-ukrainy/", "site_name": "Kresy.pl", "image": "https://kresy.pl/wp-content/uploads/2017/08/erdbeeren-wjp-2.jpg"}, "article": {"publisher": "https://facebook.com/KresyPL/", "author": "https://www.facebook.com/marek.troian", "published_time": "2020-04-22T13:48:56+00:00", "modified_time": "2020-04-22T13:57:30+00:00"}, "twitter": {"card": "summary", "creator": "@kresypl", "site": "@kresypl", "label1": "Napisane przez", "data1": "Marek Trojan", "label2": "Szacowany czas czytania", "data2": "8 minut"}, "fb": {"admins": 1313922530, "app_id": 135654636480702}, "generator": "WordPress 5.9", "msapplication-TileImage": "https://kresy.pl/wp-content/uploads/2020/12/cropped-KRESY-circle-512-270x270.png"}, "canonical_link": "https://kresy.pl/wydarzenia/ukrainskie-media-w-polsce-zastanawiaja-sie-jak-sciagnac-z-powrotem-pracownikow-z-ukrainy/"}