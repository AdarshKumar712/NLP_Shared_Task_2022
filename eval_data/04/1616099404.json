{"source_url": "https://web.archive.org", "url": "https://web.archive.org/web/20200611214527id_/https://fakty.interia.pl/raporty/raport-koronawirus-chiny/aktualnosci/news-koronawirus-we-wloszech-powstal-nowy-zawod,nId,4515641", "title": "Koronawirus we W\u0142oszech. Powsta\u0142 nowy zaw\u00f3d", "top_image": "https://i.iplsc.com/-/000A57QL3BBOGB4P-C411.jpg", "meta_img": "https://i.iplsc.com/-/000A57QL3BBOGB4P-C411.jpg", "images": ["https://web.archive.org/i/interia_logo_b.svg", "https://web.archive.org/i/service_logo_s.svg", "https://i.iplsc.com/nocne-zycie-w-turynie-specjalisci-ds-przestrzegania-zasad-wa/000A57QL3BBOGB4P-C122-F4.jpg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://i.iplsc.com/-/000A57QL3BBOGB4P-C411.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "We W\u0142oszech powsta\u0142 zaw\u00f3d specjalista do spraw przestrzegania zasad walki z epidemi\u0105. To nowa profesja, na przedstawicieli kt\u00f3rej ro\u015bnie zapotrzebowanie. Do zada\u0144 takich kontroler\u00f3w nale\u017cy regulowanie nap\u0142ywu ludzi mi\u0119dzy innymi w sklepach, centrach handlowych, urz\u0119dach i na pla\u017cach. Oferowane s\u0105 ju\u017c kursy dla kandydat\u00f3w.\n\nZdj\u0119cie Nocne \u017cycie w Turynie. Specjali\u015bci ds. przestrzegania zasad walki z epidemi\u0105 maj\u0105 pilnowa\u0107 mi\u0119dzy innymi tego, by ludzie nie gromadzili si\u0119 zbyt t\u0142umnie. /Tino Romano /PAP/EPA\n\nJedna z w\u0142oskich agencji do spraw zatrudnienia wyst\u0105pi\u0142a z inicjatyw\u0105 bezp\u0142atnego szkolenia os\u00f3b, kt\u00f3re chc\u0105 wykonywa\u0107 prac\u0119 \"kontrolera do spraw Covid\" lub \"stewarda pla\u017cowego\".\n\nReklama\n\nIch zadaniem b\u0119dzie czuwanie nad przestrzeganiem zasad dystansowania spo\u0142ecznego i bezpiecze\u0144stwa sanitarnego w obecnej, drugiej fazie epidemii, czyli zniesienia restrykcji i odmro\u017cenia kraju.\n\nZatrudnienie kontrolerzy mog\u0105 znale\u017a\u0107 w fabrykach i innych zak\u0142adach pracy, supermarketach, galeriach handlowych, restauracjach, na pla\u017cach, w miejscach kultury i rozrywki, czyli potencjalnych skupiskach ludzi.\n\nJak zdoby\u0107 ten zaw\u00f3d?\n\nOferta zdobycia zawodu kontrolera do spraw bezpiecze\u0144stwa sanitarnego i zasad walki z zaka\u017ceniem skierowana jest mi\u0119dzy innymi do os\u00f3b bezrobotnych.\n\nW ramach sze\u015bciu przewidzianych na razie kurs\u00f3w dla kandydat\u00f3w prowadzone b\u0119d\u0105 szkolenia wideo, przygotowano te\u017c specjalne broszury. \"Kurs skoncentrowany b\u0119dzie przede wszystkim na regulowaniu nap\u0142ywu ludzi i zapobieganiu tworzenia si\u0119 zgromadze\u0144\" - wyja\u015bni\u0142 jego organizator Francesco Gordiani.\n\nMo\u017cna te\u017c zdoby\u0107 zaw\u00f3d \"mened\u017cera do spraw Covid\", kt\u00f3ry zosta\u0142 ju\u017c oficjalnie uznany przez w\u0142adze region\u00f3w Lombardia i Wenecja Euganejska. Osoba pe\u0142ni\u0105ca takie kierownicze stanowisko koordynuje podejmowane dzia\u0142ania zapobiegaj\u0105ce szerzeniu si\u0119 wirusa i reprezentuje firm\u0119 w kontaktach z krajowym systemem s\u0142u\u017cby zdrowia.\n\nWraz z otwarciem pla\u017c w wielu cz\u0119\u015bciach W\u0142och tak\u017ce tam potrzebni s\u0105 stewardzi, kt\u00f3rzy b\u0119d\u0105 pilnowa\u0107 przestrzegania zasad higieny i dystansowania spo\u0142ecznego, b\u0119d\u0105 te\u017c informowa\u0107 turyst\u00f3w o obowi\u0105zuj\u0105cych tam regu\u0142ach i \u015bwiadczonych us\u0142ugach gastronomicznych.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "W\u0142oszech, powsta\u0142, zaw\u00f3d, specjalista, spraw, przestrzegania, zasad, walki, epidemi\u0105, nowa, profesja, przedstawicieli, kt\u00f3rej, ro\u015bnie, zapotrzebowanie, zada\u0144, takich, kontroler\u00f3w, nale\u017cy, regulowanie, nap\u0142ywu, ludzi, mi\u0119dzy, innymi, sklepach", "Description": "Koronawirus we W\u0142oszech. Powsta\u0142 nowy zaw\u00f3d - fakty.interia.pl - We W\u0142oszech powsta\u0142 zaw\u00f3d specjalista do spraw przestrzegania zasad walki z epidemi\u0105. To nowa profesja, na przedstawicieli kt\u00f3rej ro\u015bnie zapotrzebowanie. Do zada\u0144 takich kontroler\u00f3w nale\u017cy", "twitter": {"description": "We W\u0142oszech powsta\u0142 zaw\u00f3d specjalista do spraw przestrzegania zasad walki z epidemi\u0105. To nowa profesja, na przedstawicieli kt\u00f3rej ro\u015bnie zapotrzebowanie. Do zada\u0144 takich kontroler\u00f3w nale\u017cy regulowanie nap\u0142ywu ludzi mi\u0119dzy innymi w sklepach, centrach handlowych, urz\u0119dach i na pla\u017cach. Oferowane s\u0105 ju\u017c kursy dla kandydat\u00f3w.", "card": "summary_large_image"}, "og": {"type": "article", "title": "Koronawirus. Powsta\u0142 nowy zaw\u00f3d", "description": "Kliknij i zobacz wi\u0119cej.", "image": "https://i.iplsc.com/-/000A57QL3BBOGB4P-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-koronawirus-we-wloszech-powstal-nowy-zawod,nId,4515641"}, "news_keywords": "fakty.interia.pl, Koronawirus z Chin, koronawirus z chin, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-koronawirus-we-wloszech-powstal-nowy-zawod,nId,4515641"}