{"source_url": "https://web.archive.org", "url": "https://web.archive.org/web/20201024180555id_/https://tr.sputniknews.com/turkiye/202006041042185198-manavgata-otel-insaati-meclis-gundeminde/", "title": "Manavgat'a otel in\u015faat\u0131 Meclis g\u00fcndeminde", "top_image": "https://cdntr1.img.sputniknews.com/images/104218/51/1042185170.jpg", "meta_img": "https://cdntr1.img.sputniknews.com/images/104218/51/1042185170.jpg", "images": ["https://cdntr1.img.sputniknews.com/images/104218/51/1042185170.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://cdntr1.img.sputniknews.com/i/avatar-default.png", "https://web.archive.org/services/counter/?project=&obj_id=1042185198&obj_type=article&action_type=&ts=1603562755", "https://cdntr1.img.sputniknews.com/img/104218/51/1042185139_0:0:1201:650_1000x541_80_0_0_f7f8bb01bdcd0ebaec371d938ba3bfca.jpg", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E"], "movies": [], "text": "Antalya Manavgat'ta bulunan yakla\u015f\u0131k 3 bin d\u00f6n\u00fcml\u00fck alanda, golf sahal\u0131 d\u00f6rt otel yap\u0131lmas\u0131 i\u00e7in K\u00fclt\u00fcr ve Turizm Bakanl\u0131\u011f\u0131 taraf\u0131ndan onaylanan yeni imar plan\u0131 Meclis g\u00fcndemine ta\u015f\u0131nd\u0131. CHP Antalya Milletvekili Budak, \"T\u0131pk\u0131 Serik ve Belek\u2019te oldu\u011fu gibi Manavgat\u2019ta da el de\u011fmemi\u015f bu b\u00f6lgeye 4 otel yapmak i\u00e7in halkla inatla\u015f\u0131yorlar\u201d dedi.\n\nUlualan Mevkiinde denize s\u0131f\u0131r konumda bulunan ve yakla\u015f\u0131k 3 bin d\u00f6n\u00fcml\u00fck alanda, golf sahal\u0131 d\u00f6rt otel yap\u0131lmas\u0131 i\u00e7in K\u00fclt\u00fcr ve Turizm Bakanl\u0131\u011f\u0131 taraf\u0131ndan onaylanan yeni imar plan\u0131 tepkilere neden oldu.\n\nGazete Sol'un haberine g\u00f6re, CHP Antalya Milletvekili \u00c7etin Osman Budak, \u201cYine ayn\u0131 \u015feyi yap\u0131yorlar. T\u0131pk\u0131 Serik ve Belek\u2019te oldu\u011fu gibi Manavgat\u2019ta da el de\u011fmemi\u015f bu b\u00f6lgeye 4 otel yapmak i\u00e7in halkla inatla\u015f\u0131yorlar. Ama yeter art\u0131k, s\u00fcrekli halkla inatla\u015fmaktan vazge\u00e7in\u201d diye konu\u015ftu.\n\nBudak ayr\u0131ca, K\u00fclt\u00fcr ve Turizm Bakan\u0131 Mehmet Nuri Ersoy\u2019un yan\u0131tlamas\u0131 istemiyle Meclis'te bir soru \u00f6nergesi de verdi.\n\n\u00d6nergedeki sorular \u015f\u00f6yle:\n\n\u201cK\u00fclt\u00fcr ve Turizm Bakanl\u0131\u011f\u0131n\u0131n onaylad\u0131\u011f\u0131 imar plan\u0131yla golf sahal\u0131 4 otel in\u015faat\u0131na a\u00e7\u0131lan b\u00f6lgede 3\u2019\u00fc konaklamal\u0131 75\u2019er hektar, 1\u2019i konaklamas\u0131z 55 hektar olmak \u00fczere 280 hektar alan\u0131n golf turizmine tahsis edilece\u011fi belirtilmektedir. T\u0131pk\u0131 Belek\u2019te oldu\u011fu gibi devasa \u00f6l\u00e7eklerde alan kaplayan golf tesislerinin, sahil k\u0131sm\u0131n\u0131 tamamen kapataca\u011f\u0131, bununla birlikte \u015fehir ile sahilin birbirinden kopaca\u011f\u0131, halk\u0131n da sahile ini\u015f ba\u011flant\u0131lar\u0131n\u0131n kalmayaca\u011f\u0131 g\u00f6r\u00fclmektedir.\"\n\n\u201cManavgat\u2019a ekonomik ve istihdam a\u00e7\u0131s\u0131ndan ciddi fayda sa\u011flayacak Yat Liman\u0131 ve \u00c7ekek Yeri Projesi ile Yat \u00c7ekek ve \u0130malat \u0130htisas Organize Sanayi B\u00f6lgesi Projelerinin rafa kald\u0131r\u0131larak s\u00f6z konusu b\u00f6lgede d\u00f6rt ayr\u0131 golf otelinin yap\u0131lmas\u0131n\u0131n gerek\u00e7esi nedir?\n\n\u0130mar plan\u0131nda de\u011fi\u015fiklik yap\u0131lmadan \u00f6nce kamusal fayda ve b\u00f6lge ekonomisine katk\u0131 a\u00e7\u0131s\u0131ndan bir fizibilite raporu haz\u0131rlanm\u0131\u015f m\u0131d\u0131r?\n\nHaz\u0131rland\u0131ysa raporda hangi veriler yer almaktad\u0131r?\n\n\u0130mar plan\u0131nda de\u011fi\u015fiklik yap\u0131lmadan \u00f6nce Manavgat halk\u0131n\u0131n ve sivil toplum \u00f6rg\u00fctlerinin g\u00f6r\u00fc\u015fleri al\u0131nm\u0131\u015f m\u0131d\u0131r?\n\nProjeye kar\u015f\u0131 \u00e7\u0131kan sivil toplum \u00f6rg\u00fct\u00fc temsilcilerine \u2018Her ne olursa olsun projeyi uygulayaca\u011f\u0131z\u2019 dedi\u011finiz do\u011fru mudur? E\u011fer do\u011fruysa bu tutumunuzun nedeni nedir?\u201d\n\nBudak ayr\u0131ca konuyla ilgili Twitter'dan da a\u00e7\u0131klama yapt\u0131:\n\nTurizm Bakanl\u0131\u011f\u0131 Manavgat Ulualan'da denize s\u0131f\u0131r konumdaki 3 bin d\u00f6n\u00fcml\u00fck alanda, golf sahal\u0131 4 otel yap\u0131lmas\u0131 i\u00e7in imar plan\u0131 haz\u0131rlad\u0131!\n\n\n\nHalk\u0131 bir kez daha sahilden koparacaklar, \u00f6n\u00fcne set \u00e7ekecekler.\n\n\n\nHalk\u0131n sesine kulak verin! Bu i\u015ften vazge\u00e7in!#manavgatulualanhepimizin \u2014 \u00c7etin Osman Budak (@CetinOsmanBudak) June 3, 2020\n\n\u200b", "keywords": [], "meta_keywords": [""], "tags": ["K\u00fclt\u00fcr ve Turizm Bakanl\u0131\u011f\u0131", "CHP", "Manavgat", "Ulualan Mevkiinde", "in\u015faat", "Otel"], "authors": [], "publish_date": null, "summary": "", "article_html": "", "meta_description": "Antalya Manavgat'ta bulunan yakla\u015f\u0131k 3 bin d\u00f6n\u00fcml\u00fck alanda, golf sahal\u0131 d\u00f6rt otel yap\u0131lmas\u0131 i\u00e7in K\u00fclt\u00fcr ve Turizm Bakanl\u0131\u011f\u0131 taraf\u0131ndan onaylanan yeni imar plan\u0131 Meclis...", "meta_lang": "tr", "meta_favicon": "https://cdntr2.img.sputniknews.com/i/sputnik.png", "meta_data": {"description": "Antalya Manavgat'ta bulunan yakla\u015f\u0131k 3 bin d\u00f6n\u00fcml\u00fck alanda, golf sahal\u0131 d\u00f6rt otel yap\u0131lmas\u0131 i\u00e7in K\u00fclt\u00fcr ve Turizm Bakanl\u0131\u011f\u0131 taraf\u0131ndan onaylanan yeni imar plan\u0131 Meclis...", "robots": "all", "format-detection": "telephone=no", "analytics": {"site_domain": "tr.sputniknews.com", "article_id": 1042185198, "p_ts": 1591260959, "rubric": "turkiye"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "site": "@sputnik_TR", "url": "https://tr.sputniknews.com/turkiye/202006041042185198-manavgata-otel-insaati-meclis-gundeminde/", "title": "Manavgat'a otel in\u015faat\u0131 Meclis g\u00fcndeminde", "description": "Antalya Manavgat'ta bulunan yakla\u015f\u0131k 3 bin d\u00f6n\u00fcml\u00fck alanda, golf sahal\u0131 d\u00f6rt otel yap\u0131lmas\u0131 i\u00e7in K\u00fclt\u00fcr ve Turizm Bakanl\u0131\u011f\u0131 taraf\u0131ndan onaylanan yeni imar plan\u0131 Meclis...", "image": "https://tr.sputniknews.com/sharing_snippet/1042185198.png?1591260959"}, "fb": {"app_id": 1649800968572061, "pages": 325770234130103}, "apple-itunes-app": "app-id=969452947, app-argument=com.sputniknews://article?issuer_id=17&issuer_article_id=1042185198", "google-play-app": "app-id=com.sputniknews.sputnik", "og": {"title": "Manavgat'a otel in\u015faat\u0131 Meclis g\u00fcndeminde", "url": "https://tr.sputniknews.com/turkiye/202006041042185198-manavgata-otel-insaati-meclis-gundeminde/", "type": "website", "description": "Antalya Manavgat'ta bulunan yakla\u015f\u0131k 3 bin d\u00f6n\u00fcml\u00fck alanda, golf sahal\u0131 d\u00f6rt otel yap\u0131lmas\u0131 i\u00e7in K\u00fclt\u00fcr ve Turizm Bakanl\u0131\u011f\u0131 taraf\u0131ndan onaylanan yeni imar plan\u0131 Meclis...", "image": {"identifier": "https://cdntr1.img.sputniknews.com/images/104218/51/1042185170.jpg", "width": 705, "height": 375}}, "lastmod": "2020-06-04T12:07:50Z", "pubdate": "2020-06-04T11:55:59Z", "url_type": "usual"}, "canonical_link": "https://tr.sputniknews.com/turkiye/202006041042185198-manavgata-otel-insaati-meclis-gundeminde/"}