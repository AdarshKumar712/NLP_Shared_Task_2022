{"source_url": "https://web.archive.org", "url": "https://web.archive.org/web/20200425102643id_/https://fakty.interia.pl/raporty/raport-koronawirus-chiny/polska/news-dworczyk-prezes-pis-ponad-prawem-falszywa-teza,nId,4441121", "title": "Dworczyk: Prezes PiS ponad prawem? Fa\u0142szywa teza", "top_image": "https://i.iplsc.com/-/00093PLR2IEH8Q1X-C411.jpg", "meta_img": "https://i.iplsc.com/-/00093PLR2IEH8Q1X-C411.jpg", "images": ["https://web.archive.org/i/interia_logo_b.svg", "https://i.iplsc.com/szef-kprm-michal-dworczyk/00093PLR2IEH8Q1X-C122-F4.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/-/00093PLR2IEH8Q1X-C411.jpg"], "movies": [], "text": "Rz\u0105d nigdy nie podejmowa\u0142 \u017cadnych regulacji, kt\u00f3re ogranicza\u0142yby wej\u015bcia na cmentarze lub zmusza\u0142yby kogokolwiek do zamkni\u0119cia cmentarza - stwierdzi\u0142 szef Kancelarii Prezesa Rady Ministr\u00f3w Micha\u0142 Dworczyk.\n\nZdj\u0119cie Szef KPRM Micha\u0142 Dworczyk /Adam Che\u0142stowski /Agencja FORUM\n\nSzef KPRM by\u0142 pytany w \u015brod\u0119 w Radiu Zet, czy \"prezes Prawa i Sprawiedliwo\u015bci stawia si\u0119 ponad prawem\" w zwi\u0105zku tym, \u017ce - jak napisa\u0142 dziennik \"Fakt\", zamieszczaj\u0105c zdj\u0119cia - w pi\u0105tek, w dniu 10. rocznicy katastrofy smole\u0144skiej, Jaros\u0142aw Kaczy\u0144ski wraz z osobami towarzysz\u0105cymi, by\u0142 na Cmentarzu Pow\u0105zkowskim, kt\u00f3ry jest obecnie zamkni\u0119ty dla odwiedzaj\u0105cych groby w zwi\u0105zku z obostrzeniami wprowadzonymi w czasie stanu epidemii.\n\nReklama\n\nWed\u0142ug Dworczyka, m\u00f3wienie, \u017ce prezes PiS stawia si\u0119 ponad prawem to \"fa\u0142szywa teza\". \"Rz\u0105d nigdy nie podejmowa\u0142 \u017cadnych regulacji, kt\u00f3re by ogranicza\u0142y wej\u015bcia na cmentarze, czy kt\u00f3re zmusza\u0142yby kogokolwiek do zamkni\u0119cia cmentarza. Decyzja o tym, czy dany cmentarz jest otwarty, czy zamkni\u0119ty, to indywidualna decyzja zarz\u0105dcy (cmentarza)\" - powiedzia\u0142.\n\n\"Wszystko odby\u0142o si\u0119 zgodnie z prawem\"\n\n\"Wszystko odby\u0142o si\u0119 zgodnie z prawem i z procedurami. Wed\u0142ug mojej wiedzy zosta\u0142o skierowane oficjalne wyst\u0105pienie do zarz\u0105dcy cmentarza, kt\u00f3ry udzieli\u0142 zgody na wej\u015bcie na cmentarz\" - powiedzia\u0142 Dworczyk. Przyzna\u0142, \u017ce nie wie, czy poza prezesem Prawa i Sprawiedliwo\u015bci by\u0142y inne przypadki wyst\u0119powania do zarz\u0105dcy Cmentarza Pow\u0105zkowskiego o mo\u017cliwo\u015b\u0107 odwiedzenia grob\u00f3w bliskich.\n\nRzeczniczka PiS Anita Czerwi\u0144ska o\u015bwiadczy\u0142a we wtorek, \u017ce \"z ogromnym b\u00f3lem odnotowujemy, co roku atak na t\u0119 pami\u0119\u0107 i tych, kt\u00f3rzy oddaj\u0105 ho\u0142d Ofiarom\". \"Dzi\u015b atakowany jest Prezes Jaros\u0142aw Kaczy\u0144ski, za to, \u017ce z\u0142o\u017cy\u0142 kwiaty tak\u017ce na Pow\u0105zkach, na symbolicznym grobie Bratowej i Brata, Pary Prezydenckiej - \u015bp. Marii i Lecha Kaczy\u0144skich\" - doda\u0142a.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Rz\u0105d, nigdy, podejmowa\u0142, \u017cadnych, regulacji, kt\u00f3re, ogranicza\u0142yby, wej\u015bcia, cmentarze, zmusza\u0142yby, kogokolwiek, zamkni\u0119cia, cmentarza, stwierdzi\u0142, szef, Kancelarii, Prezesa, Rady, Ministr\u00f3w, Micha\u0142, Dworczyk", "Description": "Dworczyk: Prezes PiS ponad prawem? Fa\u0142szywa teza - fakty.interia.pl - Rz\u0105d nigdy nie podejmowa\u0142 \u017cadnych regulacji, kt\u00f3re ogranicza\u0142yby wej\u015bcia na cmentarze lub zmusza\u0142yby kogokolwiek do zamkni\u0119cia cmentarza - stwierdzi\u0142 szef Kancelarii Prezesa Rady", "twitter": {"description": "Rz\u0105d nigdy nie podejmowa\u0142 \u017cadnych regulacji, kt\u00f3re ogranicza\u0142yby wej\u015bcia na cmentarze lub zmusza\u0142yby kogokolwiek do zamkni\u0119cia cmentarza - stwierdzi\u0142 szef Kancelarii Prezesa Rady Ministr\u00f3w Micha\u0142 Dworczyk.", "card": "summary_large_image"}, "og": {"type": "article", "title": "Dworczyk: Prezes PiS ponad prawem? Fa\u0142szywa teza", "description": "Kliknij i zobacz wi\u0119cej.", "image": "https://i.iplsc.com/-/00093PLR2IEH8Q1X-C411.jpg", "url": "https://fakty.interia.pl/raporty/raport-koronawirus-chiny/polska/news-dworczyk-prezes-pis-ponad-prawem-falszywa-teza,nId,4441121"}, "news_keywords": "fakty.interia.pl, Koronawirus z Chin, koronawirus w polsce, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/polska/news-dworczyk-prezes-pis-ponad-prawem-falszywa-teza,nId,4441121"}