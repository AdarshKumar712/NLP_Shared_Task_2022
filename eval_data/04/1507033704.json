{"source_url": "https://web.archive.org", "url": "https://web.archive.org/web/20210517185852id_/https://www.open.online/2020/01/28/coronavirus-nuovo-caso-di-contagio-in-giappone/", "title": "Coronavirus, nuovo contagio in Giappone: come il caso tedesco, l\u2019uomo non era stato in Cina", "top_image": "https://www.open.online/wp-content/uploads/2020/01/GOLF_20200128120856982.jpg", "meta_img": "https://www.open.online/wp-content/uploads/2020/01/GOLF_20200128120856982.jpg", "images": ["https://www.open.online/wp-content/uploads/2021/05/GOLF_20210517164456684_bd920610a07a3255172b1dda45c64cb7-400x267.jpg", "https://www.open.online/wp-content/uploads/2021/05/186466758_1135854853578816_8420322257757835392_n-400x248.jpg", "https://www.open.online/wp-content/uploads/2021/05/GOLF_2021051706563045_8c933120446d1b74787ffa7719d21715-400x269.jpg", "https://www.open.online/wp-content/uploads/2020/01/GOLF_20200128120856982-1084x768.jpg", "https://www.open.online/wp-content/uploads/2019/10/GOLF_20191024074148880.jpg", "https://www.open.online/wp-content/uploads/2020/01/GOLF_20200128120856982.jpg", "https://www.open.online/wp-content/uploads/2020/11/paypal_banner.jpg", "https://www.open.online/wp-content/uploads/2021/05/2021-05-16-1-400x225.jpg", "https://www.open.online/wp-content/uploads/2021/05/GOLF_20210516183731498_f2f85472d1109fdf3ec3ecc24bc77b49-400x267.jpg"], "movies": [], "text": "Finora sono 106 le morti confermate causate dal coronavirus e 4515 i casi di contagio accertati\n\nLe autorit\u00e0 sanitarie giapponesi hanno confermato il primo caso di una persona affetta da coronavirus che non era mai stata a Wuhan, la citt\u00e0 della Cina interna da cui si \u00e8 diffusa l\u2019epidemia. Il ministro della Sanit\u00e0 giapponese, Katsunobu Kato, ha confermato la presenza nel Paese di almeno sei persone contagiate\n\nL\u2019uomo \u00e8 un autista sulla sessantina, che all\u2019inizio dell\u2019anno ha guidato un autobus che ospitavano due gruppi di turisti provenienti da Wuhan. L\u2019uomo, proveniente dalla prefettura di Nara, nel Giappone occidentale, \u00e8 entrato in ospedale sabato scorso, quando gli \u00e8 stata diagnosticata la polmonite da coronavirus ed \u00e8 stato successivamente ricoverato. Secondo le informazioni trapelate non sarebbe in gravi condizioni.\n\nI casi europei\n\nIn mattinata il direttore della Taskforce di Infeziologia tedesca, Martin Hoch, ha chiarito che l\u2019uomo colpito dal virus in Germania non aveva viaggiato in Cina nei giorni precedenti e sarebbe stato contagiato da una persona che non presentava i sintomi della malattia. Il contagio sarebbe avvenuto, riferisce l\u2019agenzia stampa tedesca Dpa, a causa di un contatto avuto con un\u2019ospite cinese ricevuta nella sua impresa.\n\nHoch ha spiegato che la trasmissione del virus, da quanto risulta, pu\u00f2 avvenire anche in un contatto fra due persone che parlano, in un confronto faccia a faccia, per una quindicina di minuti.\n\nLa donna che ha veicolato il virus proveniva dalla Cina, stava apparentemente bene e ha partecipato a un gruppo di lavoro insieme al contagiato. Solo al rientro nel suo Paese, ha avvertito i sintomi del virus. In Francia, invece, i tre pazienti contagiati avevano recentemente viaggiato in Cina.\n\nIl bilancio\n\nSono 106 finora le morti confermate causate dal Coronavirus e 4515 i casi di contagio accertati, casi che sono raddoppiati nelle ultime 24 ore rispetto alle 2.744 unit\u00e0 ieri. Allo stato, ci sono inoltre quasi 7.000 casi sospetti in attesa di conferma.\n\nLeggi anche:", "keywords": [], "meta_keywords": [""], "tags": ["riferisce l\u2019agenzia stampa tedesca Dpa"], "authors": [], "publish_date": "Tue Jan 28 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "/favicon/apple-touch-icon.png", "meta_data": {"viewport": "width=device-width, initial-scale=1.0", "msapplication-TileColor": "#da532c", "theme-color": "#ffffff", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus, nuovo contagio in Giappone: come il caso tedesco, l'uomo non era stato in Cina - Open", "description": "Finora sono 106 le morti confermate causate dal coronavirus e 4515 i casi di contagio accertati", "url": "https://www.open.online/2020/01/28/coronavirus-nuovo-caso-di-contagio-in-giappone/", "site_name": "Open", "image": {"identifier": "https://www.open.online/wp-content/uploads/2020/01/GOLF_20200128120856982.jpg", "secure_url": "https://www.open.online/wp-content/uploads/2020/01/GOLF_20200128120856982.jpg"}}, "article": {"publisher": "https://www.facebook.com/Opengiornaleonline/", "author": "https://www.facebook.com/Opengiornaleonline/", "published_time": "2020-01-28T16:18:58+00:00", "modified_time": "2020-02-11T08:52:18+00:00"}, "fb": {"app_id": 574466270041833}, "twitter": {"card": "summary_large_image", "creator": "@https://twitter.com/open_gol", "site": "@Open_gol"}}, "canonical_link": "https://www.open.online/2020/01/28/coronavirus-nuovo-caso-di-contagio-in-giappone/"}