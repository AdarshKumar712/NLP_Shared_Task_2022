{"source_url": "https://www.giornalelavoce.it", "url": "https://www.giornalelavoce.it/canavese-finito-il-lockdown-torna-lincubo-incidenti-384670", "title": "CANAVESE. Finito il lockdown, torna l\u2019incubo incidenti", "top_image": "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29.jpeg", "meta_img": "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29.jpeg", "images": ["https://www.giornalelavoce.it/wp-content/uploads/2020/10/xalimentari-stefano.jpg.pagespeed.ic.ggoVWckBAX.jpg", "https://www.giornalelavoce.it/wp-content/uploads/2020/04/xvanilla.jpg.pagespeed.ic.Hbs7bs6JZP.jpg", "https://edicola.giornalelavoce.it/lavoce/fpext.jsp?t=cirie&h=400", "https://www.giornalelavoce.it/wp-content/uploads/2016/06/47x50xfabrizio-dassano.png.pagespeed.ic.zbsf6xUvNr.png", "https://www.giornalelavoce.it/wp-content/uploads/2020/08/xbanner.jpg.pagespeed.ic.0ISSSjvwyu.jpg", "https://www.giornalelavoce.it/wp-content/uploads/2020/11/FSE4_300x600.gif", "https://www.giornalelavoce.it/wp-content/uploads/2018/10/50x50xalessandra-100x100.png.pagespeed.ic.9AnktFGM97.png", "https://www.giornalelavoce.it/wp-content/uploads/2016/06/47x50xLa-Mattina-Liborio-new.png.pagespeed.ic.pBsyvBt6an.png", "https://www.giornalelavoce.it/wp-content/uploads/2014/03/110x73xDonna-del-sud.jpg.pagespeed.ic.dCN0kuJzZD.jpg", "https://www.giornalelavoce.it/wp-content/uploads/2020/11/WhatsApp-Image-2020-11-24-at-08.47.07-e1606213419967-110x75.jpeg", "https://www.giornalelavoce.it/wp-content/uploads/2018/11/xwcag2A-blue.gif.pagespeed.ic.J7ffv_CIAK.png", "https://www.giornalelavoce.it/wp-content/uploads/2020/11/IoLavoro1.gif", "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29.jpeg", "https://www.giornalelavoce.it/wp-content/uploads/2017/07/267x75xlogo_12alle12_new.png.pagespeed.ic.6xDm_7BM2S.png", "https://www.giornalelavoce.it/wp-content/uploads/2016/06/47x50xMARTINELLI.png.pagespeed.ic.qRezoCosql.png", "https://www.giornalelavoce.it/wp-content/uploads/2020/07/xbanner.jpg.pagespeed.ic.9FDVrxWEQF.jpg", "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29-660x330.jpeg", "https://www.giornalelavoce.it/wp-content/uploads/2020/04/telaporto.gif", "https://www.ultimateweb.it/wp-content/uploads/ultimateweb_logo.png", "https://www.giornalelavoce.it/wp-content/uploads/2020/11/xxresponsabili-660x330.jpg,Mic_.PkPtK5kOkb-310x165.jpeg.pagespeed.ic.cV-Y7XZ462.jpg", "https://www.giornalelavoce.it/wp-content/uploads/2019/11/xIcardi-Luigi-2-110x75.jpg.pagespeed.ic.zQHK7rA_6a.jpg", "https://www.giornalelavoce.it/wp-content/uploads/2016/06/di-poppa.png", "https://edicola.giornalelavoce.it/lavoce/fpext.jsp?t=ivrea&h=400", "https://www.giornalelavoce.it/wp-content/uploads/2020/06/PRENOTAMI24-300x250px.gif", "https://www.giornalelavoce.it/wp-content/uploads/2019/07/xcampanino-310x165.jpg.pagespeed.ic.7GB2yUZapX.jpg", "https://www.giornalelavoce.it/wp-content/uploads/2020/04/banner.gif", "https://www.giornalelavoce.it/wp-content/uploads/2018/04/xvoce-piu-HD.png.pagespeed.ic.gVf7D52sOe.png", "https://edicola.giornalelavoce.it/lavoce/fpext.jsp?t=settimo&h=400", "https://edicola.giornalelavoce.it/lavoce/fpext.jsp?t=chivasso&h=400"], "movies": [], "text": "Termina il lockdown e torna l\u2019incubo incidenti lungo le strade.\n\nTutti fuori, da nord a sud. L\u2019imperativo degli italiani, ragazzi e famiglie, amici e parenti, in questo primo week-end con meno restrizioni, \u00e8 stato quello di tornare a mordere la vita all\u2019aria aperta.\n\nAl mare, in montagna, dove non sono mancati gli incidenti, con quattro vittime in Piemonte e Lombardia.\n\nIn questa domenica da \u201cliberi tutti\u201d la paura incidenti \u00e8 tornata a farsi reale anche sulle strade del Canavese dove, nella sola giornata di domenica si sono verificati due episodi, due feriti in codice rosso soccorsi in pochi minuti dal 118. Un bilancio che torna a farsi drammatico.\n\nL\u2019incidente pi\u00f9 grave \u00e8 avvenuto a Borgofranco in frazione Bajo Dora.\n\nMicael Robino, 20 anni, di Montalto Dora, al volante di una Peugeot, \u00e8 rimasto ferito e intrappolato nell\u2019abitacolo della sua auto. Secondo la ricostruzione dei carabinieri intervenuti sul posto, il giovane ha perso il controllo dell\u2019auto e dopo essere uscito di strada, ha sfondato un terrapieno in cemento e in seguito all\u2019urto l\u2019auto ha terminato la corsa a ruote all\u2019aria. Ad intervenire \u00e8 stato il 118 che lo ha trasferito in elisoccorso all\u2019ospedale San Giovanni Bosco di Torino.\n\nIl secondo incidente \u00e8 avvenuto quasi contemporaneamente. E\u2019 accaduto lungo la Statale 26 che attraversa l\u2019abitato di Mercenasco. Qui Luca De Ferrari, 58 anni, di Ivrea in sella ad una moto da enduro si \u00e8 scontrato contro una Toyota Aygo, tamponandola.\n\nAl volante c\u2019era un cittadino romeno (classe \u201894) di Torino, illeso.\n\nLuca De Ferrari, invece, \u00e8 stato soccorso dal 118 e poi trasferito in elisoccorso al Cto. Secondo la ricostruzione dei carabinieri di Borgomasino, il romeno al volante dell\u2019auto stava iniziando una inversione ad \u201cu\u201d e cos\u00ec, il centauro, proveniente da Candia, non sarebbe riuscito ad evitare l\u2019impatto con l\u2019auto\n\nCommenti", "keywords": [], "meta_keywords": [""], "tags": ["incidenti canavese"], "authors": [], "publish_date": "Tue May 26 09:03:26 2020", "summary": "", "article_html": "", "meta_description": "In questa domenica da \u201cliberi tutti\u201d la paura incidenti \u00e8 tornata a farsi reale anche sulle strade del Canavese dove ci sono stati 2 incidenti", "meta_lang": "it", "meta_favicon": "https://www.giornalelavoce.it/wp-content/uploads/2017/11/xfavicon-v2.png.pagespeed.ic.zNxK0r21TY.png", "meta_data": {"description": "In questa domenica da \u201cliberi tutti\u201d la paura incidenti \u00e8 tornata a farsi reale anche sulle strade del Canavese dove ci sono stati 2 incidenti", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "CANAVESE. Finito il lockdown, torna l'incubo incidenti - Giornale La Voce", "description": "In questa domenica da \u201cliberi tutti\u201d la paura incidenti \u00e8 tornata a farsi reale anche sulle strade del Canavese dove ci sono stati 2 incidenti", "url": "https://www.giornalelavoce.it/canavese-finito-il-lockdown-torna-lincubo-incidenti-384670", "site_name": "Giornale La Voce", "image": {"identifier": "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29.jpeg", "secure_url": "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29.jpeg", "width": 1600, "height": 1200}}, "article": {"publisher": "https://www.facebook.com/gruppolavoce", "tag": "incidenti canavese", "section": "Dai Comuni", "published_time": "2020-05-26T09:03:26+00:00"}, "twitter": {"card": "summary", "description": "In questa domenica da \u201cliberi tutti\u201d la paura incidenti \u00e8 tornata a farsi reale anche sulle strade del Canavese dove ci sono stati 2 incidenti", "title": "CANAVESE. Finito il lockdown, torna l'incubo incidenti - Giornale La Voce", "site": "@LaVoceRedazione", "image": "https://www.giornalelavoce.it/wp-content/uploads/2020/05/WhatsApp-Image-2020-05-24-at-18.26.29.jpeg", "creator": "@LaVoceRedazione"}, "generator": "WordPress 5.3.6", "fb": {"app_id": 1775931555954747, "pages": 363478060428979}, "viewport": "width=device-width, initial-scale=1.0"}, "canonical_link": "https://www.giornalelavoce.it/canavese-finito-il-lockdown-torna-lincubo-incidenti-384670"}