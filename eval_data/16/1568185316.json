{"source_url": "https://www.primonumero.it", "url": "https://www.primonumero.it/2020/04/pianeta-terra/1530604892/", "title": "Pianeta Tempra", "top_image": "https://www.primonumero.it/photogallery_new/images/2018/09/fantapoesie-136453.660x368.jpg", "meta_img": "https://www.primonumero.it/photogallery_new/images/2018/09/fantapoesie-136453.660x368.jpg", "images": ["https://www.primonumero.it/photogallery_new/images/2020/04/generico-aprile-2020-170941.660x368.jpg", "https://www.primonumero.it/wp-content/uploads/2020/03/logo_primonumero.jpg", "https://www.primonumero.it/photogallery_new/images/2020/03/ambulanza-coronavirus-169804.660x368.jpg", "https://img.youtube.com/vi/aJrnDEwrcNg/0.jpg", "https://cdn4.3bmeteo.com/images/icone/loc_small_jpg/poco_nuvoloso.jpg", "https://www.primonumero.it/photogallery_new/images/2020/04/suonandotuttopassa-170935.150x113.jpg", "https://www.primonumero.it/wp-content/themes/edidesk/img/avatar-non-presente.jpg", "https://www.primonumero.it/photogallery_new/images/2020/04/generico-aprile-2020-171001.660x368.jpg", "https://www.primonumero.it/photogallery_new/images/2020/04/flocco-e-rianimazione-170913.150x113.jpg", "https://www.primonumero.it/photogallery_new/images/2020/01/cimitero-campobasso-166287.660x368.jpg", "https://www.primonumero.it/photogallery_new/images/2020/01/generico-gennaio-2020-167038.316x176.jpg", "https://www.primonumero.it/photogallery_new/images/2018/09/fantapoesie-136453.660x368.jpg", "https://www.primonumero.it/photogallery_new/images/2020/01/cimitero-campobasso-166287.150x113.jpg", "https://www.primonumero.it/photogallery_new/images/2020/04/immondizia-compattata-discarica-170889.150x113.jpg", "https://www.primonumero.it/wp-content/themes/edidesk/img/virgola-presscomm-white.png"], "movies": [], "text": "di Alessio Toto\n\nQuesta \u00e8 una storia vera, di uomini nati con la pace in testa e il fuoco nel cuore, interpretata dalla Ute 201 Trattamento Termico presso lo stabilimento FCA di Termoli(Cb). C\u2019\u00e8 chi \u00e8 stato solo di passaggio come una cometa, chi, ahim\u00e8, come meteoriti, sono andati via troppo presto lasciando scie luminose che percepiamo ogni giorno, e chi \u00e8 ritornato, come un asteroide o semplicemente seguendo la parabola del figliol prodigo. In fondo \u00e8 il mio posto di lavoro(dico mio, perch\u00e8 ormai \u00e8 come se fosse una seconda casa, e non si paga nemmeno l\u2019imu!).\n\nNon parlo per megalomania, ma, a detta di tutti, \u00e8 il pianeta pi\u00f9 importante e strategico dell\u2019intera galassia cambi, lo vedi ad occhio nudo senza cannocchiale, se smette un attimo di orbitare, i satelliti lavorazione e montaggio avranno conseguenze fatali. Approfitto della pausa mensa per immaginare un tour virtuale dall\u2019alto, con la mia navicella spaziale sorvolo la Ute, immediatamente noto degli astronauti, sono i preposti e il tecnologo, la loro affidabilit\u00e0, esperienza e professionalit\u00e0 sono garanzie che non avranno mai eclissi.\n\nNon faccio in tempo a voltarmi, ed ecco che la vista \u00e8 accecata da un bagliore, sono stelle o meglio gli angeli operatori del trattamento termico, vigilano i forni industriali metallurgici, qui l\u2019ingranaggio subisce variazioni di temperatura per ottenere determinate propriet\u00e0. Un tuffo al cuore mi sovviene nello scorgere la mia zona pallinatura, qui il sole c\u2019\u00e8 continuamente e non tramonta mai, questa lavorazione indurisce i denti dell\u2019ingranaggio, come presenza non riempiamo il palmo della mano e mi verrebbe da cantare: \u201cSiamo solo noi\u201d, visto che \u00e8 la zona a maggior distanziamento sociale. Se qui la fa da padrone il sole, il lato opposto \u00e8 governato dalla luna con le sue diverse fasi lunari, infatti ci sono i cugini granigliatori, dove l\u2019ingranaggio viene ripulito del materiale in eccesso, un addetto forno, chi laserizza coroncine sui pezzi, manutentori pronti a intervenire per qualsiasi avaria, un box controllo qualit\u00e0 dove la ruota dentata viene sezionata a mo di allegro chirurgo. Non faccio in tempo a pensare che siamo di un altro pianeta, quando il suono della campanella mi avvisa del fine intervallo, parcheggio la navicella spaziale e ritorno a lavorare. Da chi vi vuole bene.\n\n(Alessio Toto \u2026Tra un motore e un cambio mi sono laureato in Sociologia e, scrivo poesie con lo scopo di arrivare al vostro cuore\u2026)", "keywords": [], "meta_keywords": [""], "tags": [], "authors": [], "publish_date": "Fri Apr  3 20:21:10 2020", "summary": "", "article_html": "", "meta_description": "di Alessio Toto \u00a0 Questa \u00e8 una storia vera, di uomini nati con la pace in testa e il fuoco nel cuore, interpretata dalla Ute 201 Trattamento Termico", "meta_lang": "it", "meta_favicon": "/wp-content/themes/edidesk-child/img/favicon/apple-touch-icon.png", "meta_data": {"image_thumb_src": "https://www.primonumero.it/photogallery_new/images/2018/09/fantapoesie-136453.660x368.jpg", "thumb": "https://www.primonumero.it/photogallery_new/images/2018/09/fantapoesie-136453.660x368.jpg", "og": {"image": {"identifier": "https://www.primonumero.it/photogallery_new/images/2018/09/fantapoesie-136453.660x368.jpg", "type": "https://www.primonumero.it/photogallery_new/images/2018/09/fantapoesie-136453.660x368.jpg", "width": 660, "height": 368}, "locale": "it_IT", "type": "article", "title": "Pianeta Tempra - Primonumero", "description": "di Alessio Toto &nbsp; Questa \u00e8 una storia vera, di uomini nati con la pace in testa e il fuoco nel cuore, interpretata dalla Ute 201 Trattamento Termico", "url": "https://www.primonumero.it/2020/04/pianeta-terra/1530604892/", "site_name": "Primonumero", "updated_time": "2020-04-04T12:05:59+00:00"}, "twitter": {"image": "https://www.primonumero.it/photogallery_new/images/2018/09/fantapoesie-136453.660x368.jpg", "card": "summary_large_image", "description": "di Alessio Toto \u00a0 Questa \u00e8 una storia vera, di uomini nati con la pace in testa e il fuoco nel cuore, interpretata dalla Ute 201 Trattamento Termico", "title": "Pianeta Tempra - Primonumero"}, "fb": {"app_id": 468216003618815}, "msapplication-TileColor": "#dcb3a7", "theme-color": "#ffffff", "description": "di Alessio Toto \u00a0 Questa \u00e8 una storia vera, di uomini nati con la pace in testa e il fuoco nel cuore, interpretata dalla Ute 201 Trattamento Termico", "robots": "max-snippet:-1, max-image-preview:large, max-video-preview:-1", "article": {"section": "Fantapoesie", "published_time": "2020-04-03T20:21:10+00:00", "modified_time": "2020-04-04T12:05:59+00:00"}}, "canonical_link": "https://www.primonumero.it/2020/04/pianeta-terra/1530604892/"}