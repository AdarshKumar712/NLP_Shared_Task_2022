{"source_url": "https://web.archive.org", "url": "https://web.archive.org/web/20200728055012id_/https://it.sputniknews.com/mondo/202005069055406-covid-19-secondo-statistiche-nazionali-il-regno-unito-ha-superato-litalia-per-numero-di-decessi/", "title": "Covid-19: Secondo statistiche nazionali, il Regno Unito ha superato l\u2019Italia per numero di decessi", "top_image": "https://cdnit1.img.sputniknews.com/images/903/93/9039354.jpg", "meta_img": "https://cdnit1.img.sputniknews.com/images/903/93/9039354.jpg", "images": ["https://cdnit1.img.sputniknews.com/i/avatar-default.png", "https://cdnit1.img.sputniknews.com/images/903/93/9039354.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://web.archive.org/services/counter/?project=&obj_id=9055406&obj_type=article&action_type=&ts=1595915413", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E", "https://cdnit1.img.sputniknews.com/img/903/93/9039362_0:107:2947:1702_1000x541_80_0_0_1818f135238f301e0d47e31d9113c6d0.jpg", "http://b.scorecardresearch.com/p?c1=2&c2=15352215&cv=2.0&cj=1"], "movies": [], "text": "Se i dati raccolti dall\u2019Organizzazione Mondiale della Sanit\u00e0, aggiornati alla mattina di oggi, mercoled\u00ec 6 maggio, parlano di 28.734 decessi registrati nel Regno Unito, contro i 29.079 registrati in Italia, i dati interni dell\u2019Ufficio Statistiche Britannico (ONS), dicono che in realt\u00e0 sarebbe gi\u00e0 la Gran Bretagna la detentrice del triste primato continentale. Ben 32.313 sono infatti i casi ufficialmente registrati nel Paese di decessi correlati con il coronavirus.\n\nLa forte impennata nella contabilit\u00e0 dei decessi \u00e8 avvenuta dopo che proprio l\u2019ONS, due settimane fa, aveva iniziato a contestare i dati del Governo, ritenuti decisamente sottostimati.\n\nSolo gli Stati Uniti ora, con una popolazione per\u00f2 quasi cinque volte maggiore, hanno registrato pi\u00f9 vittime. Va detto che le cifre si basano sulle menzioni nei certificati di morte del COVID-19, la malattia causata dal nuovo coronavirus, questo non esclude che la malattia, in molti casi, non possa che essere stata una causa concomitante. Discorso che tuttavia vale anche per le tristi contabilit\u00e0 degli altri Paesi, Italia compresa.\n\nL\u2019argomento viene in ogni caso utilizzato a livello politico per cercare di ridurre l\u2019enfasi al fenomeno.\n\n\"Non credo che avremo un vero verdetto su come le varie nazioni abbiano gestito la pandemia se non alla fine di tutto. Soprattutto dovremo prima avere dati globali certi sulla mortalit\u00e0 per tutte le cause\u201d, ha detto ai giornalisti il segretario agli esteri Dominic Raab.\n\nI politici dell'opposizione affermano invece che le cifre dimostrerebbero quanto il Governo sia stato troppo lento per fornire attrezzature di protezione sufficienti agli ospedali e introdurre test di massa.\n\n\"Sarei stupito se, guardando indietro, non pensassi: s\u00ec, avremmo potuto fare qualcosa di diverso\", ha detto il capo consigliere scientifico del Governo, Patrick Vallance, in risposta alle domande dei legislatori sui test.\n\nIndipendentemente dai metodi di contabilit\u00e0 delle vittime, che potrebbero alterare la reale portata dell\u2019incidenza del virus per nazione, e quindi, a parit\u00e0 di crisi, rivelare chi abbia saputo reagire meglio, un dato sembra inconfutabile \u2013 la statistica delle morti stagionali.\n\nSempre secondo le statistiche dell\u2019ONS, lo specialista dell\u2019agenzia Nick Stripe, ha dichiarato che le morti in eccesso per il Regno Unito sarebbero aumentate di ben 42mila unit\u00e0 circa, a questo punto dell\u2019anno. Quindi addirittura pi\u00f9 dell\u2019incidenza dimostrata dal coronavirus. La settimana del 24 aprile sarebbe stata la pi\u00f9 letale dal 1993.\n\nIl peggioramento \u00e8 stato rilevato soprattutto nelle case di riposo per anziani, con decessi triplicati in quella settimana, il che farebbe sospettare che l\u2019incidenza del COVID c\u2019entri senz\u2019altro.\n\nSecondo dati Reuters, la pandemia avrebbe provocato almeno 12.700 morti in pi\u00f9 nelle case di cura britanniche, dato che aumenta le critiche e le pressioni sul Governo che, aveva s\u00ec promesso di proteggere anziani e vulnerabili ma che, secondo le amministrazioni locali, non avrebbe fornito gli strumenti per realizzare le buone intenzioni.", "keywords": [], "meta_keywords": ["situazione in Gran Bretagna", "Regno Unito", "Inghilterra", "quanti morti"], "tags": ["Coronavirus", "\u0421ovid-19 Contagiati: Guariti: Deceduti:"], "authors": [], "publish_date": null, "summary": "", "article_html": "", "meta_description": "L\u2019Ufficio britannico per le statistiche nazionali (ONS), ha aggiornato la contabilit\u00e0 dei decessi da coronavirus a 32.313 alla data di marted\u00ec 5 maggio. Questo porta la...", "meta_lang": "it", "meta_favicon": "https://cdnit2.img.sputniknews.com/i/sputnik.png", "meta_data": {"description": "L\u2019Ufficio britannico per le statistiche nazionali (ONS), ha aggiornato la contabilit\u00e0 dei decessi da coronavirus a 32.313 alla data di marted\u00ec 5 maggio. Questo porta la...", "keywords": "situazione in Gran Bretagna, Regno Unito, Inghilterra, quanti morti", "news_keywords": "situazione in Gran Bretagna, Regno Unito, Inghilterra, quanti morti", "robots": "all", "format-detection": "telephone=no", "analytics": {"site_domain": "it.sputniknews.com", "article_id": 9055406, "p_ts": 1588764420, "rubric": "mondo", "tags": "situazione in Gran Bretagna, Regno Unito, Inghilterra, quanti morti"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://it.sputniknews.com/mondo/202005069055406-covid-19-secondo-statistiche-nazionali-il-regno-unito-ha-superato-litalia-per-numero-di-decessi/", "title": "Covid-19: Secondo statistiche nazionali, il Regno Unito ha superato l\u2019Italia per numero di decessi", "description": "L\u2019Ufficio britannico per le statistiche nazionali (ONS), ha aggiornato la contabilit\u00e0 dei decessi da coronavirus a 32.313 alla data di marted\u00ec 5 maggio. Questo porta la...", "image": "https://it.sputniknews.com/sharing_snippet/9055406.png?1588764420"}, "fb": {"app_id": 1409863732677638, "pages": 324666424252827}, "apple-itunes-app": "app-id=969452947, app-argument=com.sputniknews://article?issuer_id=38&issuer_article_id=9055406", "google-play-app": "app-id=com.sputniknews.sputnik", "og": {"title": "Covid-19: Secondo statistiche nazionali, il Regno Unito ha superato l\u2019Italia per numero di decessi", "url": "https://it.sputniknews.com/mondo/202005069055406-covid-19-secondo-statistiche-nazionali-il-regno-unito-ha-superato-litalia-per-numero-di-decessi/", "type": "website", "description": "L\u2019Ufficio britannico per le statistiche nazionali (ONS), ha aggiornato la contabilit\u00e0 dei decessi da coronavirus a 32.313 alla data di marted\u00ec 5 maggio. Questo porta la...", "image": {"identifier": "https://cdnit1.img.sputniknews.com/images/903/93/9039354.jpg", "width": 700, "height": 440}}, "lastmod": "2020-05-06T12:52:05Z", "pubdate": "2020-05-06T13:27:00Z", "url_type": "usual"}, "canonical_link": "https://it.sputniknews.com/mondo/202005069055406-covid-19-secondo-statistiche-nazionali-il-regno-unito-ha-superato-litalia-per-numero-di-decessi/"}