{"source_url": "https://web.archive.org", "url": "https://web.archive.org/web/20200328180158id_/https://www.ilmattino.it/economia/bollette_risparmi_luce_gas_coronavirus_famiglie-5136235.html", "title": "Bollette, maxi-risparmi su luce e gas: per le famiglie quasi 200 euro l'anno", "top_image": "https://statics.cedscdn.it/photos/MED/54/48/5135448_pckg_160158526782139309-20200327.jpg", "meta_img": "https://statics.cedscdn.it/photos/MED/54/48/5135448_pckg_160158526782139309-20200327.jpg", "images": ["https://statics.cedscdn.it/photos/THUMB/86/33/5138633_1508_coronavirus_600_euro_casse_professionisti_ultimissime_28_marzo_2020.jpg", "https://statics.cedscdn.it/photos/MED/87/49/5138749_1715_thumbnail_2345091.jpg", "https://www.ilmessaggero.it/img/testatina_casa.jpg", "https://www.ilmessaggero.it/casa/showcase_img/logo-453.jpg", "https://statics.cedscdn.it/photos/LOW/83/30/5138330_poster_001.jpg", "https://statics.cedscdn.it/photos/THUMB/87/38/5138738_1712_delors.jpg", "https://statics.cedscdn.it/photos/LOW/85/19/5138519_1248_coronavirus_lockdown_fino_18_aprile.jpg", "https://www.guidalloshopping.com/wp-content/uploads/2020/03/adult-books-business-coffee-374016-300x200.jpg", "https://statics.cedscdn.it/photos/MED/54/48/5135448_pckg_160158526782139309-20200327.jpg", "https://www.ilmessaggero.it/img/logo_guidalloshopping.png", "https://statics.cedscdn.it/photos/THUMB/85/32/5138532_1332_banche.jpg", "https://www.ilmessaggero.it/casa/showcase_img/285966.jpg", "https://statics.cedscdn.it/photos/THUMB/86/84/5138684_1553_consip.jpg", "https://statics.cedscdn.it/photos/LOW/88/03/5138803_1752_thumbnail_2345237.jpg", "https://caltagironeeditore01.wt-eu02.net/927615140575951/wt.pl?p=328,0", "https://statics.cedscdn.it/photos/LOW/62/92/5136292_1257_ss.jpg", "https://statics.cedscdn.it/photos/PANORAMA/54/48/5135448_pckg_160158526782139309-20200327.jpg", "https://utils.cedsdigital.it/promo_shop.php?what=img&id_testata=4&ad=dx", "https://statics.cedscdn.it/photos/THUMB/48/59/5134859_1716_coronavirus_bollette_luce_gas_aprile_crollo_prezzo_petrolio_ultime_notizie.jpg", "https://statics.cedscdn.it/photos/LOW/82/06/5138206_0050_papa_madonna.jpg", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://web.archive.org/img/logo_tv.png", "https://statics.cedscdn.it/photos/THUMB/48/83/5134883_2131_coronavirus_bollettino_oggi_26_marzo_protezione_civile_casi_contagi_morti.jpg", "https://statics.cedscdn.it/photos/THUMB/84/53/5138453_1224_colombe_pasqua.jpg", "https://web.archive.org/img/logo.png"], "movies": [], "text": "ROMA L'emergenza coronavirus si far\u00e0 sentire anche sulle bollette di luce e gas. Ma almeno in questo caso l'effetto sar\u00e0 positivo, con un netto calo a partire dal primo aprile. Si parla di un taglio secco a doppia cifra sulle tariffe dell'elettricit\u00e0 e del gas in arrivo dal prossimo trimestre che permetter\u00e0 alle famiglie di risparmiare quasi 200 euro l'anno. \u00c8 l'effetto delle \u00abperduranti basse quotazioni delle materie prime nei mercati all'ingrosso, legate ad una decisa riduzione dei consumi anche per l'emergenza Covid-19\u00bb, spiega l'Autorit\u00e0 di regolazione per energia, reti e ambiente, che ha anche aumentato fino ad 1 miliardo e mezzo di euro (dal miliardo attuale) la disponibilit\u00e0 massima dello specifico conto per l'emergenza Covid-19, per interventi a favore dei consumatori.\n\nCoronavirus, diretta. Stati Uniti primi per numero di contagi: superate Cina e Italia. Trump e Xi: \u00abLavoriamo insieme\u00bb\n\nNel dettaglio, le tariffe che scatteranno il primo aprile subiranno una riduzione del 18,3% per l'elettricit\u00e0 e del 13,5% per il gas per la famiglia-tipo in tutela. Flessioni che si tradurranno in un risparmio complessivo di circa 184 euro l'anno per la famiglia secondo i calcoli dell'Arera. In particolare, per l'elettricit\u00e0 la spesa per la famiglia tipo nell'anno scorrevole (tra il primo luglio 2019 e il 30 giugno 2020) sar\u00e0 di circa 521 euro, pari a un risparmio di circa 45 euro l'anno. Per la bolletta del gas, invece, la spesa sar\u00e0 di circa 1.019 euro nell'anno scorrevole, con un risparmio di circa 139 euro in ragione d'anno.\n\nLE PROSPETTIVE\n\nDel resto, \u00abl'aggiornamento delle condizioni di tutela del secondo trimestre 2020 riflette quotazioni nei mercati all'ingrosso dell'elettricit\u00e0 e del gas attese in calo, legate ad una contrazione dei consumi che potr\u00e0 continuare nei prossimi mesi, anche a causa dell'emergenza legata al Covid-19\u00bb, spiega l'Authority precisando che \u00aba ci\u00f2 si aggiunge il significativo trend al ribasso dei prezzi spot del gas naturale, gi\u00e0 iniziato nel primo trimestre dell'anno, da cui dipende fortemente la generazione elettrica\u00bb.\n\nCoronavirus, tasse verso un altro rinvio: rinnovo per congedi e bonus\n\n\u00c8 il risultato della vita che rallenta e dell'economia quasi ferma. \u00abMai come in questo momento \u00e8 evidente la complessit\u00e0 dei legami del sistema energetico\u00bb, sottolinea il presidente dell'Authority, Stefano Besseghini, evidenziando come questa \u00abbuona notizia della riduzione dei prezzi per i consumatori\u00bb sia \u00abil riflesso di un rallentamento globale dell'economia\u00bb. E proprio \u00absu questo labile equilibrio - osserva Besseghini evidenziando la sfida di questo momento - le istituzioni, i governi e le autorit\u00e0 di regolazione devono operare, durante questa emergenza, per garantire continuit\u00e0 dei servizi e sostegno ai cittadini, senza compromettere la tenuta del sistema\u00bb.\n\nEppure il risparmio non \u00e8 sufficiente, non \u00e8 l'unico effetto che si aspettano i consumatori. La riduzione \u00abnon basta per il Codacons: le bollette energetiche devono essere da subito sospese su tutto il territorio nazionale\u00bb, proprio in considerazione dell'emergenza. Intanto, l'Unione nazionale consumatori incassa l'\u00abottima notizia del calo storico sia per la luce che per il gas\u00bb. Si calcola che le riduzioni in questione si tradurranno per le famiglie in un risparmio complessivo su base annua (non quindi secondo l'anno scorrevole - come calcola l'Arera -, ma dal primo aprile 2020 al 31 marzo 2021, nell'ipotesi di prezzi costanti) di 237 euro. Il grosso dei risparmi arriver\u00e0 dal gas (140 euro), il resto (97 euro) dai tagli per la luce elettrica.\n\n\n\nUltimo aggiornamento: 13:47\n\n\u00a9 RIPRODUZIONE RISERVATA", "keywords": [], "meta_keywords": ["bollette", "risparmi"], "tags": [], "authors": [], "publish_date": null, "summary": "", "article_html": "", "meta_description": "ROMA L'emergenza coronavirus si far\u00e0 sentire anche sulle bollette di luce e gas. Ma almeno in questo caso l'effetto sar\u00e0 positivo, con un netto calo a partire dal primo aprile....", "meta_lang": "it", "meta_favicon": "", "meta_data": {"viewport": "width=device-width", "description": "ROMA L'emergenza coronavirus si far\u00e0 sentire anche sulle bollette di luce e gas. Ma almeno in questo caso l'effetto sar\u00e0 positivo, con un netto calo a partire dal primo aprile....", "keywords": "bollette, risparmi", "robots": "index,follow", "article": {"content_tier": "metered"}, "news_keywords": "bollette, risparmi", "pay": 0, "og": {"type": "article", "title": "Bollette, maxi-risparmi su luce e gas: per le famiglie quasi 200 euro l'anno", "url": "https://www.ilmattino.it/economia/bollette_risparmi_luce_gas_coronavirus_famiglie-5136235.html", "image": "https://statics.cedscdn.it/photos/MED/54/48/5135448_pckg_160158526782139309-20200327.jpg", "description": "ROMA L'emergenza coronavirus si far\u00e0 sentire anche sulle bollette di luce e gas. Ma almeno in questo caso l'effetto sar\u00e0 positivo, con un netto calo a partire dal primo aprile...."}, "fb": {"pages": 210639995470, "app_id": 2484655151607357}, "twitter": {"card": "summary_large_image", "url": "https://www.ilmattino.it/economia/bollette_risparmi_luce_gas_coronavirus_famiglie-5136235.html", "site": "@mattinodinapoli", "title": "Bollette, maxi-risparmi su luce e gas: per le famiglie quasi 200 euro l'anno", "description": "ROMA L'emergenza coronavirus si far\u00e0 sentire anche sulle bollette di luce e gas. Ma almeno in questo caso l'effetto sar\u00e0 positivo, con un netto calo a partire dal primo aprile....", "image": "https://statics.cedscdn.it/photos/MED/54/48/5135448_pckg_160158526782139309-20200327.jpg"}}, "canonical_link": "https://www.ilmattino.it/economia/bollette_risparmi_luce_gas_coronavirus_famiglie-5136235.html"}