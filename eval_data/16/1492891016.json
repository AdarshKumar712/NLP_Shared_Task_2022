{"source_url": "https://web.archive.org", "url": "https://web.archive.org/web/20210616194700id_/https://www.rmf24.pl/kultura/news-boze-cialo-powalczy-o-oscary-producenci-o-szansach-filmu,nId,4257226", "title": "\"Bo\u017ce Cia\u0142o\" powalczy o Oscary? Producenci o szansach filmu", "top_image": "https://i.iplsc.com/-/0009QXI6X63U1L04-C411.jpg", "meta_img": "https://i.iplsc.com/-/0009QXI6X63U1L04-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/-/0009PNIWI2QIDDOE-C441.jpg", "https://i.iplsc.com/-/0009QXI6X63U1L04-C411.jpg", "https://i.iplsc.com/pap/0009A6098CYXTC6T-C326.jpg", "https://i.iplsc.com/-/0009PURMQP99IRA7-C441.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif", "https://web.archive.org/s/classic/p.gif"], "movies": ["https://www.youtube.com/embed/Y22lmaNA_Aw"], "text": "Du\u017ce zainteresowanie filmem ze strony cz\u0142onk\u00f3w Akademii i dziennikarzy, promocja w bran\u017cowych mediach, pozytywne recenzje oraz zdobyte w ostatnich miesi\u0105cach nagrody - to wszystko mo\u017ce przyczyni\u0107 si\u0119 do nominacji \"Bo\u017cego Cia\u0142a\" Jana Komasy do Oscar\u00f3w. O kampanii promocyjnej filmu w USA opowiedzieli producenci Aneta Hickinbotham i Leszek Bodzak.\n\nWideo youtube\n\nW poniedzia\u0142ek og\u0142oszone zostan\u0105 tytu\u0142y film\u00f3w nominowanych do tegorocznych 92. Oscar\u00f3w. O nominacje w kategorii najlepszy pe\u0142nometra\u017cowy film mi\u0119dzynarodowy obok \"Bo\u017cego Cia\u0142a\" walczy dziewi\u0119\u0107 innych produkcji, m.in. \"Malowany ptak\" Vaclava Marhoula (Czechy), \"Prawda i sprawiedliwo\u015b\u0107\" Tanela Tooma (Estonia), \"Wysoka dziewczyna\" Kantemira Ba\u0142agowa (Rosja), \"Ci, kt\u00f3rzy zostali\" Barnab\u00e1sa T\u00f3tha (W\u0119gry), \"Kraina miodu\" (Macedonia) Ljubomira Stefanowa i Tamary Kotewskiej oraz uhonorowany w Cannes Grand Prix \"Atlantyk\" Mati Diop (Senegal). Na shortli\u015bcie obok filmu Komasy figuruj\u0105 tak\u017ce inne produkcje z konkursu g\u0142\u00f3wnego ubieg\u0142orocznego festiwalu w Cannes: zdobywca Z\u0142otej Palmy \"Parasite\" Bonga Joon-ho (Korea), docenieni Nagrod\u0105 Jury \"N\u0119dznicy\" Ladja Ly (Francja), a tak\u017ce \"B\u00f3l i blask\" Pedro Almodovara (Hiszpania), kt\u00f3ry przyni\u00f3s\u0142 graj\u0105cemu g\u0142\u00f3wn\u0105 rol\u0119 Antonio Banderasowi nagrod\u0119 dla najlepszego aktora.\n\n\n\nOd \u015bwiatowej premiery \"Bo\u017cego Cia\u0142a\", kt\u00f3ra odby\u0142a si\u0119 w sierpniu ub.r. w sekcji Giornate degli Autori festiwalu w Wenecji, film nie schodzi z ekran\u00f3w i z ust recenzent\u00f3w. Pojawi\u0142 si\u0119 w wielu zestawieniach najlepszych film\u00f3w minionego roku przygotowanych przez polskich krytyk\u00f3w. Pr\u00f3cz tego - zar\u00f3wno w kraju, jak i za granic\u0105 - wielokrotnie honorowano go nagrodami, m.in. Europa Cinemas Label i Inclusive Award Edipo w Wenecji, a tak\u017ce Silver Star dla najlepszego filmu 3. edycji El Gouna Film Festival w Egipcie. Ponadto tw\u00f3rcy filmu zdobyli dziesi\u0119\u0107 statuetek podczas ubieg\u0142orocznego 44. Festiwalu Polskich Film\u00f3w Fabularnych w Gdyni - m.in. za najlepsz\u0105 re\u017cyseri\u0119 i scenariusz (Mateusz Pacewicz). Nagrody zbiera r\u00f3wnie\u017c graj\u0105cy g\u0142\u00f3wn\u0105 rol\u0119 Bartosz Bielenia. Kilka dni temu otrzyma\u0142 tytu\u0142 europejskiej wschodz\u0105cej gwiazdy Shooting Star 2020. Wcze\u015bniej doceniono go m.in. podczas El Gouna Film Festival w Egipcie. Aktor ma na swoim koncie tak\u017ce Nagrod\u0119 im. Zbyszka Cybulskiego za 2019 r., przyznawan\u0105 \"m\u0142odym aktorom odznaczaj\u0105cym si\u0119 wybitn\u0105 indywidualno\u015bci\u0105\".\n\n\n\n\n\n\"Bo\u017ce Cia\u0142o\" - film poruszaj\u0105cy, niepokoj\u0105cy, zabawny\n\n\n\nOpowie\u015b\u0107 o dwudziestoletnim Danielu, kt\u00f3ry po wyj\u015bciu z zak\u0142adu poprawczego zostaje omy\u0142kowo wzi\u0119ty za ksi\u0119dza, zosta\u0142a entuzjastycznie przyj\u0119ta przez zagranicznych recenzent\u00f3w. \"Dramat ten - poruszaj\u0105cy, w niekt\u00f3rych momentach niepokoj\u0105cy, a w innych zabawny - jest duchow\u0105 przypowie\u015bci\u0105 typowo polsk\u0105, ale jednocze\u015bnie blisk\u0105 nam wszystkim\" - zwr\u00f3ci\u0142a uwag\u0119 Leslie Felperin (\"The Guardian\"). Krytycy podkre\u015blaj\u0105 r\u00f3wnie\u017c znakomit\u0105 rol\u0119 Bartosza Bieleni. \"Oddaje \u017cywe emocje, kt\u00f3rych do\u015bwiadcza Daniel - od czujno\u015bci uwi\u0119zionego zwierz\u0119cia w poprawczaku po eufori\u0119, kt\u00f3ra emanuje z niego po wyg\u0142oszeniu porywaj\u0105cego kazania. Zaanga\u017cowanie Bieleni i pewno\u015b\u0107 Komasy przekonuj\u0105 nas, \u017ce B\u00f3g mo\u017ce dzia\u0142a\u0107 w bardzo tajemniczy spos\u00f3b\" - pisa\u0142 Allan Hunter (\"Screen Daily\").\n\n\n\nNIE PRZEGAP: \"1917\" Sama Mendesa. Czy to jeden z oscarowych faworyt\u00f3w?\n\n\n\n\"Niezwyk\u0142a gra aktorska Bartosza Bieleni jest w centrum wszystkiego. Daniel to cz\u0142owiek z zewn\u0105trz, kt\u00f3ry staje si\u0119 pocieszeniem, a mo\u017ce nawet uzdrowieniem pogr\u0105\u017conych w smutku mieszka\u0144c\u00f3w miasteczka. Jednocze\u015bnie jego wiara jest stale poddawana pr\u00f3bom, podobnie jak dla cz\u0142onk\u00f3w wsp\u00f3lnoty przestrzeganie doktryny chrze\u015bcija\u0144skiej. Wydaje si\u0119, jakby Daniel pr\u00f3bowa\u0142 odgadn\u0105\u0107, czy religia jest dla niego zwyk\u0142\u0105 ucieczk\u0105 czy prawdziw\u0105 duchow\u0105 transformacj\u0105 w \u015bwiecie, w kt\u00f3rym przebaczenie nie przychodzi \u0142atwo\" - doda\u0142 David Rooney (\"The Hollywood Reporter\").\n\n\n\n\n\nB\u0119dzie remake?\n\n\n\nZainteresowanie filmem Komasy wykazuj\u0105 r\u00f3wnie\u017c ameryka\u0144scy producenci. Na pocz\u0105tku pa\u017adziernika tw\u00f3rcy obrazu poinformowali, \u017ce rozpocz\u0119\u0142y si\u0119 rozmowy w sprawie zakupu praw do ameryka\u0144skiego remake'u \"Bo\u017cego Cia\u0142a\", kt\u00f3re mia\u0142oby zosta\u0107 prze\u0142o\u017cone na o\u015bmioodcinkowy serial dla jednej z platform streamingowych w Stanach Zjednoczonych. W Teksasie znajduje si\u0119 miasteczko o nazwie Corpus Christi. Okaza\u0142o si\u0119, \u017ce te\u017c s\u0105 ksi\u0119\u017ca i pastorzy, kt\u00f3rzy wiele lat udawali w kongregacjach duchownych. Jeden z nich omal nie zosta\u0142 biskupem. W Hiszpanii znany by\u0142 przypadek duszpasterza, kt\u00f3ry przez dwie dekady nielegalnie odprawia\u0142 msze. Sprawa jest wi\u0119c uniwersalna - zwraca\u0142 uwag\u0119 Jan Komasa w wywiadzie udzielonym Januszowi Wr\u00f3blewskiemu w \"Polityce\".\n\n\n\nTak\u017ce w ocenie producent\u00f3w obrazu Anety Hickinbotham i Leszka Bodzaka z firmy Aurum Film zainteresowanie Amerykan\u00f3w \"Bo\u017cym Cia\u0142em\" stanowi dow\u00f3d na to, \u017ce \"opowiedziana w nim historia porusza widz\u00f3w na ca\u0142ym \u015bwiecie\".\n\n\n\n\n\nPokazy, newslettery, reklamy\n\n\n\nW rozmowie z PAP Hickinbotham i Bodzak przypomnieli, \u017ce kampania oscarowa \"Bo\u017cego Cia\u0142a\" za oceanem rozpocz\u0119\u0142a si\u0119 w pa\u017adzierniku ub.r., a za jej koordynacj\u0119 odpowiada specjalizuj\u0105ca si\u0119 w tego typu wydarzeniach agencja PR Accolade Publicity Consulting, prowadzona przez Emily Lu Aldrich i Hild\u0119 Somarriba. Wszystkie dzia\u0142ania by\u0142y mo\u017cliwe dzi\u0119ki finansowemu wsparciu Polskiego Instytutu Sztuki Filmowej, kt\u00f3ry w ramach programu operacyjnego \"Promocja polskiego filmu za granic\u0105\" przekaza\u0142 nam dotacje na ka\u017cdy etap kampanii - zaznaczy\u0142 Bodzak.\n\n\n\nJak doda\u0142, regulamin Ameryka\u0144skiej Akademii Sztuki i Wiedzy Filmowej jest \"bardzo rygorystyczny\" i tw\u00f3rcy musz\u0105 skrupulatnie go przestrzega\u0107, bo \"z\u0142amanie kt\u00f3regokolwiek z punkt\u00f3w mo\u017ce oznacza\u0107 dyskwalifikacj\u0119\". Kiedy ubiegali\u015bmy si\u0119 o shortlist\u0119, by\u0142o wi\u0119cej czasu na dzia\u0142ania promocyjne, bo a\u017c dwa miesi\u0105ce. To by\u0142 bardzo intensywny czas. Organizowali\u015bmy pokazy filmu dla cz\u0142onk\u00f3w Akademii oraz dziennikarzy, po\u0142\u0105czone z Q&A i koktajlami. Brali w nich udzia\u0142 re\u017cyser filmu Jan Komasa, odtw\u00f3rca g\u0142\u00f3wnej roli Bartosz Bielenia i operator Piotr Soboci\u0144ski jr. Raz w tygodniu wysy\u0142ali\u015bmy newslettery do wszystkich cz\u0142onk\u00f3w Akademii oraz do innych stowarzysze\u0144, np. American Society of Cinematographers czy ACES: The Society for Editing - wspomina\u0142 producent.\n\n\n\nHickinbotham zwr\u00f3ci\u0142a uwag\u0119, \u017ce istotn\u0105 cz\u0119\u015b\u0107 kampanii stanowi\u0105 r\u00f3wnie\u017c reklamy w bran\u017cowych magazynach typu \"The Hollywood Reporter\", \"Screen\", \"Variety\" i \"LA Times\", kt\u00f3ry w sezonie oscarowym ma specjalny dodatek \"Envelope\", skierowany do wszystkich cz\u0142onk\u00f3w Akademii. Agencja zorganizowa\u0142a te\u017c kilkana\u015bcie wywiad\u00f3w, kt\u00f3re ukazywa\u0142y si\u0119 w ameryka\u0144skiej prasie. Ponadto dzi\u0119ki wsparciu dyrektora PISF Rados\u0142awa \u015amigulskiego Jan i Bartosz wzi\u0119li udzia\u0142 w presti\u017cowym spotkaniu Deadline The Contenders, podczas kt\u00f3rego mieli dziesi\u0119\u0107 minut na zaprezentowanie 'Bo\u017cego Cia\u0142o'. Uwa\u017cam, \u017ce to wydarzenie bardzo pomog\u0142o nam w pierwszej fazie kampanii - stwierdzi\u0142a.\n\n\n\nProducentka wspomnia\u0142a, \u017ce po dostaniu si\u0119 \"Bo\u017cego Cia\u0142a\" na shortlist\u0119 tw\u00f3rcy mieli tylko dwa tygodnie na aktywno\u015b\u0107 promocyjn\u0105, bo 10 film\u00f3w, kt\u00f3re przesz\u0142y do drugiej fazy, og\u0142oszono 16 grudnia, a g\u0142osowanie Akademik\u00f3w rozpocz\u0119\u0142o si\u0119 2 stycznia. Zaraz po \u015bwi\u0119tach do USA polecieli Jan Komasa i Bartosz Bielenia, a po Nowym Roku do\u0142\u0105czyli do nich Piotr Soboci\u0144ski jr oraz scenarzysta Mateusz Pacewicz. W tym czasie zorganizowali\u015bmy kilkana\u015bcie pokaz\u00f3w w Los Angeles, Nowym Jorku, a tak\u017ce w Londynie i Pary\u017cu. Po pokazach w USA odbywa\u0142y si\u0119 Q&A. Musieli\u015bmy rozdzieli\u0107 tw\u00f3rc\u00f3w, poniewa\u017c cz\u0119sto pokazy odbywa\u0142y si\u0119 tego samego dnia. Ponownie skupili\u015bmy si\u0119 na wysy\u0142ce cotygodniowych newsletter\u00f3w, reklamach oraz networkingu podczas wielu imprez odbywaj\u0105cych si\u0119 w Los Angeles w zwi\u0105zku z awards season. Rozes\u0142ali\u015bmy tak\u017ce 10 tys. DVD do wszystkich cz\u0142onk\u00f3w Akademii - powiedzia\u0142a Hickinbotham.\n\n\n\n\n\nKaczmarek: Wydaje mi si\u0119, \u017ce Komasa ma nawet szanse na Oscara\n\n\n\nWed\u0142ug producent\u00f3w, zainteresowanie filmem Jana Komasy jest bardzo du\u017ce. Na pokazy organizowane specjalnie dla cz\u0142onk\u00f3w Akademii przychodzi bardzo wiele os\u00f3b. S\u0105 pe\u0142ne sale, widzowie zostaj\u0105 na spotkaniach z tw\u00f3rcami i dyskutuj\u0105 o filmie, chc\u0105 dowiedzie\u0107 si\u0119 jeszcze wi\u0119cej. Dzi\u0119ki dobrym recenzjom \"Bo\u017ce Cia\u0142o\" jest te\u017c jednym z g\u0142\u00f3wnych kandydat\u00f3w do nominacji w dziennikarskich przewidywaniach. Jeste\u015bmy bardzo szcz\u0119\u015bliwi, \u017ce od filmu, o kt\u00f3rym ma\u0142o kto za oceanem wiedzia\u0142, doszli\u015bmy do etapu, gdzie szansa na nominacje jest w zasi\u0119gu r\u0119ki - podkre\u015bli\u0142a Hickinbotham.\n\n\n\nPodsumowuj\u0105c efekty kampanii promocyjnej \"Bo\u017cego Cia\u0142a\", Bodzak wymieni\u0142 m.in. obecno\u015b\u0107 obrazu na shortli\u015bcie oraz 95 proc. pozytywnych recenzji w serwisie Rotten Tomatoes. Poinformowa\u0142 r\u00f3wnie\u017c, \u017ce film ma ju\u017c swojego ameryka\u0144skiego dystrybutora i wiosn\u0105 wejdzie do kin w USA.\n\n\n\nZrobili\u015bmy wszystko, co w naszej mocy, \u017ceby znale\u017a\u0107 si\u0119 na shortli\u015bcie. Od 16 grudnia do 7 stycznia bardzo ci\u0119\u017cko pracowali\u015bmy nad tym, aby o \"Bo\u017cym Ciele\" dowiedzia\u0142o si\u0119 jeszcze wi\u0119cej cz\u0142onk\u00f3w Akademii. To praca po kilkana\u015bcie godzin na dob\u0119, w gr\u0119 wchodzi jeszcze r\u00f3\u017cnica czasu mi\u0119dzy Europ\u0105 a Stanami. Przez ostatnie miesi\u0105ce Jan, Bartek i Piotr wi\u0119kszo\u015b\u0107 czasu sp\u0119dzili w Los Angeles, gdzie promowali nasz film. Musieli\u015bmy po\u015bwi\u0119ci\u0107 bardzo du\u017co czasu oraz ca\u0142\u0105 nasz\u0105 energi\u0119 skupi\u0107 na kampanii. Tak naprawd\u0119 wszyscy s\u0105 pewni, jakie trzy filmy znajd\u0105 si\u0119 na li\u015bcie. My walczymy o jedno z dw\u00f3ch pozosta\u0142ych miejsc. Uwa\u017cam, \u017ce mamy szanse - powiedzia\u0142 producent.\n\n\n\nBardzo wysoko notowania \"Bo\u017cego Cia\u0142a\" ocenia kompozytor Jan A.P. Kaczmarek, zdobywca Oscara za muzyk\u0119 do filmu \"Marzyciel\" i cz\u0142onek Ameryka\u0144skiej Akademii Sztuki i Wiedzy Filmowej. Jak powiedzia\u0142 dziennikarzom w pod koniec grudnia w Katowicach, po obejrzeniu film\u00f3w z shortlisty towarzysz\u0105 mu \"bardzo dobre emocje\". Wydaje mi si\u0119, \u017ce Jan Komasa ma nawet szans\u0119 na Oscara - oceni\u0142 . Doda\u0142, \u017ce znaj\u0105c emocje koleg\u00f3w z Akademii wie, \u017ce film Komasy \"bardzo mocno dotyka w tym samym stopniu g\u0142owy, co serca, a je\u017celi tak jest, to jest szansa na najwy\u017cszy sukces\".\n\n\n\nM\u00f3g\u0142bym si\u0119 zak\u0142ada\u0107, \u017ce b\u0119dzie nominowany, mimo \u017ce w rankingach jest w drugiej pi\u0105tce. Ja ufam, \u017ce b\u0119dzie w pierwszej pi\u0105tce po obejrzeniu wszystkich film\u00f3w - wyja\u015bni\u0142 Jan A.P. Kaczmarek. Jego zdaniem wszystkie filmy z shortlisty w tej kategorii s\u0105 dobre, ale \"najwi\u0119kszy ogie\u0144 najwi\u0119kszych pali si\u0119 w 'Corpus Christi'.\n\n\n\nO tym, czy \"Bo\u017ce Cia\u0142o\" znajdzie si\u0119 w\u015br\u00f3d produkcji nominowanych do 92. Oscar\u00f3w, dowiemy si\u0119 ju\u017c 13 stycznia. Laureaci najbardziej presti\u017cowych nagr\u00f3d \u015bwiata filmu zostan\u0105 og\u0142oszeni 9 lutego w Los Angeles. W tym roku po raz pierwszy dotychczasow\u0105 kategori\u0119 \"najlepszy film nieangloj\u0119zyczny\" zast\u0105pi \"najlepszy pe\u0142nometra\u017cowy film mi\u0119dzynarodowy\".", "keywords": [], "meta_keywords": [""], "tags": [], "authors": ["Rmf Fm", "Nicole Makarewicz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "max-image-preview:large", "apple-mobile-web-app-capable": "yes", "Keywords": "Du\u017ce, zainteresowanie, filmem, strony, cz\u0142onk\u00f3w, Akademii, dziennikarzy, promocja, bran\u017cowych, mediach, pozytywne, recenzje, oraz, zdobyte, ostatnich, miesi\u0105cach, nagrody, wszystko, mo\u017ce, przyczyni\u0107, nominacji, Bo\u017cego, Cia\u0142a, Jana, Komasy", "Description": "\"Bo\u017ce Cia\u0142o\" powalczy o Oscary? Producenci o szansach filmu - RMF24.pl - Du\u017ce zainteresowanie filmem ze strony cz\u0142onk\u00f3w Akademii i dziennikarzy, promocja w bran\u017cowych mediach, pozytywne recenzje oraz zdobyte w ostatnich miesi\u0105cach nagrody - to wszystko", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009QXI6X63U1L04-C411.jpg"}, "og": {"type": "article", "title": "\"Bo\u017ce Cia\u0142o\" powalczy o Oscary? Producenci o szansach filmu", "description": "Du\u017ce zainteresowanie filmem ze strony cz\u0142onk\u00f3w Akademii i dziennikarzy, promocja w bran\u017cowych mediach, pozytywne recenzje oraz zdobyte w ostatnich miesi\u0105cach nagrody - to wszystko mo\u017ce przyczyni\u0107 si\u0119 do nominacji \"Bo\u017cego Cia\u0142a\" Jana Komasy do Oscar\u00f3w. O kampanii promocyjnej filmu w USA opowiedzieli producenci Aneta Hickinbotham i Leszek Bodzak.", "image": "https://i.iplsc.com/-/0009QXI6X63U1L04-C411.jpg", "url": "https://www.rmf24.pl/kultura/news-boze-cialo-powalczy-o-oscary-producenci-o-szansach-filmu,nId,4257226"}, "news_keywords": "RMF24.pl, Bo\u017ce Cia\u0142o, Oscary, kultura, fakty, najnowsze, nicole makarewicz - redaktor, nicole makarewicz - dziennikarz, raport: oscary 2020", "article": {"section": "documentation"}}, "canonical_link": "https://www.rmf24.pl/kultura/news-boze-cialo-powalczy-o-oscary-producenci-o-szansach-filmu,nId,4257226"}