{"source_url": "https://www.andriaviva.it", "url": "https://www.andriaviva.it/notizie/buoni-pasto-al-personale-sanitario-m5s-serve-un-intervento-immediato-per-l-erogazione-in-tutte-le-asl/", "title": "Buoni pasto al personale sanitario, M5S: \u201cServe un intervento immediato per l\u2019erogazione in tutte le Asl\u201d", "top_image": "https://andria.gocity.it/library/media/ivcommissione2j(1).jpg", "meta_img": "https://andria.gocity.it/library/media/ivcommissione2j(1).jpg", "images": ["https://andria.gocity.it/library/media/bigbox_whatsapp_image_2019_01_16_at_144425j.jpg", "https://andria.gocity.it/library/media/big_fotojet_(4)(2).jpg", "https://andria.gocity.it/library/media/box_20200621_173858.jpg", "https://andria.gocity.it/library/media/bigbox_deacovid4.jpg", "https://andria.gocity.it/library/media/big_fotojet_2020_06_23t214610.675.jpg", "https://static.gocity.it/andriaviva/img/innovanews.svg", "https://andria.gocity.it/library/media/box_p1210863.jpg", "https://andria.gocity.it/library/media/bigbox_8bc86ab5_baff_4342_ba0a_0e22d0c8238e.jpg", "https://andria.gocity.it/library/media/big_deacovid4.jpg", "https://static.gocity.it/andriaviva/img/logo.png", "https://andria.gocity.it/library/media/bigbox_50476216_1955325354763622_3450467611962245120_n.jpg", "https://andria.gocity.it/library/media/big_pmition_752x440.jpg", "https://andria.gocity.it/library/media/big_fba19901_4beb_4df1_86a7_9437708c13af.jpg", "https://www.andriaviva.it/contents/img/UI/rolling.gif", "https://andria.gocity.it/library/media/big_test_sierologici_a_roma_intangibile_1j.jpg", "https://andria.gocity.it/library/media/bigbox_opera_artista_michele_ficarazzo_12.jpg", "https://static.gocity.it/andriaviva/img/network.svg", "https://andria.gocity.it/library/media/ivcommissione2j(1).jpg", "https://www.andriaviva.it/contents/img/UI/newsletter-email.png", "https://andria.gocity.it/library/media/big_screenshot_20200625_201640.jpg", "https://andria.gocity.it/library/media/bigbox_20180712_110822.jpg", "https://andria.gocity.it/library/media/bigbox_provincia_di_barletta_andria_trani.jpg", "https://andria.gocity.it/library/media/bigbox_hub_barletta.jpg", "https://andria.gocity.it/library/media/big_0526f460_b8e3_439a_bed2_5728d0d503a0.jpg", "https://andria.gocity.it/library/media/bigbox_tribunale_trani.jpg", "https://andria.gocity.it/library/media/box_231a44e8_6099_4510_a66c_4e643afa66d7.jpg", "https://andria.gocity.it/library/media/box_fotojet_2020_06_25t224737.479.jpg", "https://andria.gocity.it/library/media/bigbox_2b762257_7b5f_4c50_9ae4_36bb74e6b820(1).jpg", "https://andria.gocity.it/library/media/box_d90f1d3a0beb4080a4e920bd5936d566.jpg", "https://andria.gocity.it/library/media/box_screenshot_20200625_201640.jpg"], "movies": [], "text": "\"Oggi siamo tornati a discutere di mancato riconoscimento di diritti. In Commissione Sanit\u00e0 abbiamo parlato del mancato riconoscimento del buono pasto per i dipendenti delle Asl, nonostante il contratto collettivo nazionale lo preveda. Unica eccezione per i dipendenti dell'Asl di Bari, gli unici a cui viene riconosciuto quanto previsto dal contratto, probabilmente anche dopo il contenzioso con 5500 dipendenti della Asl di Bari che chiedevano il riconoscimento del diritto alla mensa o del buono pasto sostitutivo, per il periodo dal 1\u00ba gennaio 2008 al 31 dicembre 2015, concluso dalla Regione con una transazione da 15 milioni di euro.\"Lo dichiarano i consiglieri regionali del Movimento 5 Stelle Grazia Di Bari, Marco Galante e Antonella Laricchia a margine delle audizioni in III Commissione Sanit\u00e0 chieste dal M5S per sapere se tutte le Asl abbiano previsto nei Regolamenti le modalit\u00e0 di organizzazione del servizio e di fruizione del diritto alla mensa nonch\u00e9 le modalit\u00e0 di erogazione dei buoni pasto, dopo le numerose segnalazioni da parte dei dipendenti delle Asl.\"Le sigle sindacali intervenute - continuano i pentastellati- hanno confermato la necessit\u00e0 di un intervento immediato, per evitare, come \u00e8 gi\u00e0 avvenuto, la proposizione di ricorsi e ulteriori aggravi di spesa. Purtroppo mancavano sia l'assessore Emiliano (e quando mai) che i direttori generali delle ASL e la discussione \u00e8 stata sospesa e rinviata. L'ennesimo ritardo. Durante la pandemia abbiamo lodato il personale sanitario, abbiamo celebrato tutti quanti gli operatori come eroi, a ragione. Per\u00f2, quando l'emergenza finisce non ci si pu\u00f2 dimenticare di loro e negargli persino i diritti riconosciuti dal contratto collettivo nazionale. Ci aspettiamo un impegno serio e diretto dell'assessore alla Sanit\u00e0 e delle ASL perch\u00e8 quanto previsto dal contratto venga realmente riconosciuto. Non ci pu\u00f2 essere disparit\u00e0 di trattamento tra le ASL\".", "keywords": [], "meta_keywords": [""], "tags": [], "authors": [], "publish_date": "Thu Jun 25 21:33:04 2020", "summary": "", "article_html": "", "meta_description": "Lo chiedono i consiglieri regionali pentastellati Grazia Di Bari, Marco Galante e Antonella Laricchia", "meta_lang": "it", "meta_favicon": "https://static.gocity.it/andriaviva/img/touch-60.png", "meta_data": {"description": "Lo chiedono i consiglieri regionali pentastellati Grazia Di Bari, Marco Galante e Antonella Laricchia", "viewport": "width=device-width, initial-scale=1.0", "apple-mobile-web-app-title": "AndriaViva", "apple-mobile-web-app-status-bar-style": "black-translucent", "og": {"type": "article", "url": "https://www.andriaviva.it/notizie/buoni-pasto-al-personale-sanitario-m5s-serve-un-intervento-immediato-per-l-erogazione-in-tutte-le-asl/", "site_name": "AndriaViva", "title": "Buoni pasto al personale sanitario, M5S: \u201cServe un intervento immediato per l\u2019erogazione in tutte le Asl\u201d", "description": "Lo chiedono i consiglieri regionali pentastellati Grazia Di Bari, Marco Galante e Antonella Laricchia", "image": "https://andria.gocity.it/library/media/ivcommissione2j(1).jpg"}, "fb": {"app_id": 400959619972853, "pages": 522321607778548}, "article": {"publisher": 522321607778548, "section": "Politica", "published_time": "2020-06-25T21:33:04 GMT", "modified_time": "2020-06-26T04:01:20 GMT"}, "language": "italian", "google-site-verification": "7fZUJtj53ubwPm49Mv1rl1kILH6f6O2DHFxvNK2gouo", "msvalidate.01": "4BFAE9A7E4A3E9C22EA5C6CCD2C5FDE3"}, "canonical_link": "https://www.andriaviva.it/notizie/buoni-pasto-al-personale-sanitario-m5s-serve-un-intervento-immediato-per-l-erogazione-in-tutte-le-asl/"}