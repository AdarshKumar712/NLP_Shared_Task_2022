{"source_url": "https://web.archive.org", "url": "https://web.archive.org/web/20200608010012id_/https://fakty.interia.pl/raporty/raport-wybory-prezydenckie-2020/aktualnosci/news-szef-kprm-28-czerwca-najbardziej-prawdopodobnym-terminem-wyb,nId,4494945", "title": "Szef KPRM: 28 czerwca najbardziej prawdopodobnym terminem wybor\u00f3w", "top_image": "https://i.iplsc.com/-/000A46NOUJ9K50KW-C411.jpg", "meta_img": "https://i.iplsc.com/-/000A46NOUJ9K50KW-C411.jpg", "images": ["https://web.archive.org/i/interia_logo_b.svg", "https://i.iplsc.com/szef-kancelarii-prezesa-rady-ministrow-michal-dworczyk/000A46NOUJ9K50KW-C122-F4.jpg", "https://i.iplsc.com/1/000A43QN9WS8Q35K-C321-F4.jpg", "https://web.archive.org/i/service_logo_s.svg", "https://i.iplsc.com/-/000A46NOUJ9K50KW-C411.jpg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "\"28 czerwca wydaje si\u0119 najbardziej prawdopodobnym terminem wybor\u00f3w prezydenckich, ale ostateczna decyzja nale\u017cy do marsza\u0142ek Sejmu El\u017cbiety Witek\" \u2013 podkre\u015bli\u0142 szef Kancelarii Prezesa Rady Ministr\u00f3w Micha\u0142 Dworczyk w Telewizji Republika.\n\nZdj\u0119cie Szef Kancelarii Prezesa Rady Ministr\u00f3w Micha\u0142 Dworczyk /fot. Andrzej Iwanczuk /Reporter\n\nMicha\u0142 Dworczyk wyrazi\u0142 nadziej\u0119, \u017ce Senat o wiele szybciej b\u0119dzie procedowa\u0107 now\u0105 ustaw\u0119 w sprawie wybor\u00f3w prezydenckich, kt\u00f3ra zak\u0142ada g\u0142osowanie w lokalach z mo\u017cliwo\u015bci\u0105 oddania g\u0142osu korespondencyjnie.\n\nReklama\n\n\"Nie ma merytorycznych powod\u00f3w, merytorycznych przes\u0142anek, aby Senat tak d\u0142ugo zajmowa\u0142 si\u0119 t\u0105 ustaw\u0105. Tu nie chodzi o jakie\u015b skomplikowane analizy\" - podkre\u015bli\u0142 szef KPRM.\n\nJego zdaniem w przypadku poprzedniej ustawy o g\u0142osowaniu korespondencyjnym w Senacie mia\u0142o miejsce celowe wyd\u0142u\u017canie procedury przez marsza\u0142ka Grodzkiego. \"Mam nadziej\u0119, \u017ce tym razem nie ulegnie pan marsza\u0142ek pokusie takiego stricte politycznego i bardzo partykularnego wykorzystania swoich kompetencji\" - doda\u0142.\n\nWybory 28 czerwca?\n\nDopytywany o dat\u0119 przeprowadzenia wybor\u00f3w, Dworczyk zaznaczy\u0142, \u017ce najbardziej prawdopodobnym terminem wydaje si\u0119 28 czerwca.\n\n\"Ale tu, oczywi\u015bcie, decyzja jest po stronie pani marsza\u0142ek Sejmu i pani marsza\u0142ek we w\u0142a\u015bciwym momencie suwerennie t\u0119 decyzj\u0119 podejmie\" - powiedzia\u0142.\n\n\"W kuluarach huczy od plotek\"\n\nSzef KPRM m\u00f3wi\u0142 tak\u017ce o sytuacji w Platformie Obywatelskiej i kandydatce na urz\u0105d prezydenta, wicemarsza\u0142ek Sejmu Ma\u0142gorzacie Kidawie-B\u0142o\u0144skiej. Jak stwierdzi\u0142, \"w kuluarach huczy od plotek\", \u017ce du\u017ca cz\u0119\u015b\u0107 polityk\u00f3w PO chcia\u0142aby zmieni\u0107 kandydata.\n\n\"To jest problem ich obozu politycznego, ale on niestety przek\u0142ada si\u0119 na sytuacj\u0119 w ca\u0142ym parlamencie i w jaki\u015b spos\u00f3b w pa\u0144stwie, poniewa\u017c Platforma, chc\u0105c zmieni\u0107 kandydata, eskaluje sytuacj\u0119, kontestuje ka\u017cde zaproponowane rozwi\u0105zanie\" - powiedzia\u0142 Dworczyk.\n\nWed\u0142ug ministra politycy PO chc\u0105 doprowadzi\u0107 do tego, aby przyj\u0119to rozwi\u0105zania, kt\u00f3re pozwol\u0105 na wymian\u0119 kandydata w najbardziej komfortowej sytuacji z punktu widzenia PO.\n\n\"Konstytucja, ustawy nie s\u0105 tworzone po to, \u017ceby zaspokoi\u0107 oczekiwania Platformy Obywatelskiej i jej polityk\u00f3w, tylko one reguluj\u0105 funkcjonowanie pa\u0144stwa. Nale\u017cy przestrzega\u0107 tych przepis\u00f3w zawartych zar\u00f3wno w konstytucji, jak i w poszczeg\u00f3lnych ustawach. Platforma wydaje si\u0119 jakby coraz cz\u0119\u015bciej o tym zapomina\u0142a, kieruj\u0105c si\u0119 w\u0142asnym, partykularnym interesem politycznym\" - powiedzia\u0142 szef KPRM.\n\nTrzeci etap znoszenia ogranicze\u0144 w Polsce 1 / 15 Od 17 maja dozwolone b\u0119dzie wychodzenie z domu dzieci poni\u017cej 13. roku \u017cycia bez opieki rodzica lub opiekuna. \u0179r\u00f3d\u0142o: Autor: KPRM udost\u0119pnij", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "czerwca, wydaje, najbardziej, prawdopodobnym, terminem, wybor\u00f3w, prezydenckich, ostateczna, decyzja, nale\u017cy, marsza\u0142ek, Sejmu, El\u017cbiety, Witek, podkre\u015bli\u0142, szef, Kancelarii, Prezesa, Rady, Ministr\u00f3w, Micha\u0142, Dworczyk, Telewizji, Republika", "Description": "Szef KPRM: 28 czerwca najbardziej prawdopodobnym terminem wybor\u00f3w - fakty.interia.pl - \"28 czerwca wydaje si\u0119 najbardziej prawdopodobnym terminem wybor\u00f3w prezydenckich, ale ostateczna decyzja nale\u017cy do marsza\u0142ek Sejmu El\u017cbiety Witek\" \u2013 podkre\u015bli\u0142 szef", "twitter": {"description": "\"28 czerwca wydaje si\u0119 najbardziej prawdopodobnym terminem wybor\u00f3w prezydenckich, ale ostateczna decyzja nale\u017cy do marsza\u0142ek Sejmu El\u017cbiety Witek\" \u2013 podkre\u015bli\u0142 szef Kancelarii Prezesa Rady Ministr\u00f3w Micha\u0142 Dworczyk w Telewizji Republika.", "card": "summary_large_image"}, "og": {"type": "article", "title": "Szef KPRM poda\u0142 \"najbardziej prawdopodobny\" termin wybor\u00f3w", "description": "Kliknij i zobacz wi\u0119cej.", "image": "https://i.iplsc.com/-/000A46NOUJ9K50KW-C411.jpg", "url": "https://fakty.interia.pl/raporty/raport-wybory-prezydenckie-2020/aktualnosci/news-szef-kprm-28-czerwca-najbardziej-prawdopodobnym-terminem-wyb,nId,4494945"}, "news_keywords": "fakty.interia.pl, Wybory prezydenckie 2020, aktualno\u015bci, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-wybory-prezydenckie-2020/aktualnosci/news-szef-kprm-28-czerwca-najbardziej-prawdopodobnym-terminem-wyb,nId,4494945"}