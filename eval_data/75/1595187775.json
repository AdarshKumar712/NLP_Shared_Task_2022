{"source_url": "https://www.anni60news.com", "url": "https://www.anni60news.com/2020/05/02/a-settembre-meta-lezioni-a-scuola-e-meta-a-casa/", "title": "\u201cA settembre met\u00e0 lezioni a scuola e met\u00e0 a casa\u201d", "top_image": "https://www.anni60news.com/wp-content/uploads/2020/04/azzolina.jpg", "meta_img": "https://www.anni60news.com/wp-content/uploads/2020/04/azzolina.jpg", "images": ["https://www.anni60news.com/wp-content/uploads/2019/02/marchio-rgb-300x83.png", "https://www.anni60news.com/wp-content/uploads/2020/04/azzolina.jpg", "https://www.anni60news.com/wp-content/banners/later_mark.png", "https://www.anni60news.com/wp-content/uploads/2019/02/marchio-rgb.png", "https://www.anni60news.com/wp-content/banners/orizz_otticagorgone.png", "https://www.anni60news.com/wp-content/banners/orizz_antica-filanda.png", "https://www.anni60news.com/wp-content/banners/later_blugold_supervalutazione.png", "https://www.anni60news.com/wp-content/banners/later_conad.jpg", "https://www.anni60news.com/wp-content/banners/later_anni60sicilia.png", "https://www.anni60news.com/wp-content/uploads/images/giornale-radio.png", "https://www.anni60news.com/wp-content/banners/later_griffe-2019.png", "https://www.anni60news.com/wp-content/uploads/2020/04/azzolina-640x326.jpg", "https://www.anni60news.com/wp-content/banners/later_bar-delle-poste_gif0319.gif.gif"], "movies": [], "text": "\u201cNon abbiamo mai parlato di doppi turni\u201d per la ripresa della scuola a settembre. Lo ha sottolineato il ministro dell\u2019Istruzione Lucia Azzolina spiegando che l\u2019ipotesi \u00e8 quella di dividere le classi: \u201cla met\u00e0 degli studenti per met\u00e0 settimana\u201d andrebbe a scuola, poi l\u2019altra met\u00e0, e comunque si terrebbero sempre gli studenti che sono a distanza \u201ccollegati, cos\u00ec la socialit\u00e0 resta\u201d.\n\n\u201cNon possiamo far tornare gli studenti a scuola con 28-30 persone per classe. Io ho sempre fatto una battaglia contro le classi-pollaio\u201d, ha aggiunto il ministro. Il 4 maggio \u201cpiano piano l\u2019Italia riaprir\u00e0\u201d ma non sar\u00e0 \u201cun libera tutti\u201d, \u201cvedremo che cosa accadr\u00e0 nelle prossime due settimane\u201d. Quanto al problema della dispersione scolastica, Azzolina ha sottolineato che, al di l\u00e0 dell\u2019emergenza sanitaria, l\u2019Italia gi\u00e0 era \u201cfuori ogni media, sto lavorando perch\u00e9 non aumenti. Nessuno studente deve rimanere indietro\u201d.\n\n\u201cA settembre si deve tornare a scuola, gli studenti hanno diritto di tornare a scuola\u201d e questo vale anche \u201cper le scuole elementari\u201d, ha aggiunto Azzolina, ribadendo la possibilit\u00e0 di \u201cuna didattica mista\u201d, in parte in presenza e in parte online a distanza. \u201cSe pensiamo da dove siamo partiti\u201d la didattica a distanza \u201c\u00e8 stata un grande successo\u201d, la scuola \u201cnon era preparata\u201d, ha affermato il ministro.", "keywords": [], "meta_keywords": [""], "tags": ["lezioni"], "authors": [], "publish_date": "Sat May  2 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.anni60news.com/wp-content/uploads/2019/02/favicon-anni60news.png", "meta_data": {"viewport": "width=device-width, initial-scale=1.0", "og": {"image": "https://www.anni60news.com/wp-content/uploads/2020/04/azzolina.jpg"}, "generator": "Powered by WPBakery Page Builder - drag and drop page builder for WordPress."}, "canonical_link": "https://www.anni60news.com/2020/05/02/a-settembre-meta-lezioni-a-scuola-e-meta-a-casa/"}