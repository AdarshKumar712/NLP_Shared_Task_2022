{"source_url": "https://web.archive.org", "url": "https://web.archive.org/web/20200510082526id_/https://www.rp.pl/Fundusze-Europejskie/304269942-Unijny-fundusz-moze-dostac-zgode-w-czerwcu.html", "title": "Unijny fundusz mo\u017ce dosta\u0107 zgod\u0119 w czerwcu", "top_image": "https://www.rp.pl/storyimage/RP/20200426/EKO/304269942/AR/0/AR-304269942.jpg?lastModified=20200427093237", "meta_img": "https://www.rp.pl/storyimage/RP/20200426/EKO/304269942/AR/0/AR-304269942.jpg?lastModified=20200427093237", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/web/20200510082526id_/https:/www.rp.pl/Fundusze-Europejskie/ /storyimage/RP/20200427/EKO/304279963/AR/0/AR-304279963.jpg&MaxW=370", "https://www.rp.pl/storyimage/RP/20200426/EKO/304269942/AR/0/AR-304269942.jpg?lastModified=20200427093237", "https://web.archive.org/apps/pbcsi.dll/storyimage/RP/20200426/EKO/304269942/AR/0/AR-304269942.jpg?imageversion=Artykul&lastModified=", "https://web.archive.org/web/20200510082526id_/https:/www.rp.pl/Fundusze-Europejskie/ /storyimage/RP/20200428/EKO/200429208/AR/0/AR-200429208.jpg&MaxW=370", "https://web.archive.org/public/images/gremi-logo-white.svg", "https://web.archive.org/apps/pbcsi.dll/persbilde?Avis=RP&ID=69", "https://web.archive.org/public/images/logotypy_rzepy_rp2.svg", "https://web.archive.org/web/20200510082526id_/https:/www.rp.pl/Fundusze-Europejskie/ /storyimage/RP/20200427/EKO/304279972/AR/0/AR-304279972.jpg&MaxW=370", "https://web.archive.org/public/images/logotyp_RGB_rppl_100lat.svg", "https://web.archive.org/apps/Sc.dll/RP/NoJS/NoJS/story/20200426/EKO/304269942?nojs=1", "https://web.archive.org/web/20200510082526id_/https:/www.rp.pl/Fundusze-Europejskie/ /storyimage/RP/20200504/EKO/305049884/AR/0/AR-305049884.jpg&MaxW=370"], "movies": [], "text": "UE b\u0119dzie mia\u0142a fundusz na odbudow\u0119 po pandemii. Nie powinien on umniejsza\u0107 pieni\u0119dzy ju\u017c Polsce obiecanych.\n\nPrzyw\u00f3dcy 27 pa\u0144stw UE musz\u0105 si\u0119 spotka\u0107 osobi\u015bcie \u2013 to jednoznaczny wniosek z ostatniego wideoszczytu UE. Na trudne tematy, a takim jest rekordowa pomoc na wyj\u015bcie z kryzysu po pandemii, trudno rozmawia si\u0119 za pomoc\u0105 aplikacji do telekonferencji. Poni\u017cej dalsza cz\u0119\u015b\u0107 artyku\u0142u\n\n\u2013 By\u0142oby dobrze spotka\u0107 si\u0119 cho\u0107by kr\u00f3tko w formule jeden na jeden \u2013 powiedzia\u0142 po wideokonferencji Mark Rutte, premier Holandii. Takie bilateralne konsultacje towarzysz\u0105 unijnym szczytom i pomagaj\u0105 w znalezieniu kompromisu mi\u0119dzy przedstawicielami skrajnych oboz\u00f3w. W czasie wideokonferencji to niemo\u017cliwe. W Brukseli s\u0142ycha\u0107, \u017ce je\u015bli stopniowe otwieranie gospodarek nie zostanie zak\u0142\u00f3cone, to do \u201efizycznego\" szczytu UE mog\u0142oby doj\u015b\u0107 w czerwcu, po to, \u017ceby zatwierdzi\u0107 to, co b\u0119dzie przez najbli\u017csze tygodnie przygotowywane, a potem wst\u0119pnie negocjowane.\n\nNa razie uzgodniono, \u017ce na pewno b\u0119dzie fundusz odbudowy gospodarki. I \u017ce znajdzie si\u0119 on w unijnym bud\u017cecie na lata 2021\u20132027. Na tym od pocz\u0105tku zale\u017ca\u0142o Polsce, kt\u00f3ra nie chcia\u0142a podzia\u0142\u00f3w w UE. A takie grozi\u0142y, gdyby pod\u0105\u017cy\u0107 pocz\u0105tkowym tropem tworzenia odr\u0119bnego bud\u017cetu, opartego np. o bud\u017cet strefy euro, lub wr\u0119cz emisji euroobligacji, czego zwolennikami by\u0142y W\u0142ochy, popierane przez Francj\u0119 i Hiszpani\u0119.\n\nDrugim dobrym skutkiem wideoszczytu jest podzielane przez wi\u0119kszo\u015b\u0107 pa\u0144stw przekonanie, \u017ce pomoc koronawirusowa nie powinna odbywa\u0107 si\u0119 kosztem funduszy ze zwyk\u0142ego unijnego bud\u017cetu, czyli tych obiecanych w projekcie, kt\u00f3rego nie uda\u0142o si\u0119 przyj\u0105\u0107 w lutym, przed pandemi\u0105. Do po\u0142owy maja (pocz\u0105tkowo m\u00f3wi\u0142o si\u0119 o 29 kwietnia) Komisja Europejska ma przygotowa\u0107 nowy projekt, ale jego struktura musi by\u0107 podobna do tego, co zawsze znajdowa\u0142o si\u0119 w wieloletnich ramach finansowych, z uwzgl\u0119dnieniem polityki sp\u00f3jno\u015bci i rolnej.\n\nWreszcie oparcie si\u0119 na tradycyjnym unijnym bud\u017cecie oznacza, \u017ce kluczow\u0105 rol\u0119 w procesie rozdzielania pieni\u0119dzy b\u0119dzie mia\u0142a Komisja Europejska i nie ma mowy o powstaniu \u017cadnych nowych mi\u0119dzyrz\u0105dowych struktur, kt\u00f3re wyklucza\u0142yby jakie\u015b pa\u0144stwa z program\u00f3w pomocowych. Zgodnie z procedurami istotn\u0105 rol\u0119 w rozdziale pieni\u0119dzy b\u0119dzie mia\u0142 Parlament Europejski, kt\u00f3rego zgoda jest wymagana do zatwierdzenia kilkudziesi\u0119ciu szczeg\u00f3\u0142owych akt\u00f3w prawnych stanowi\u0105cych podstaw\u0119 rozdzielania funduszy. A Parlament zawsze by\u0142 zwolennikiem hojnej polityki sp\u00f3jno\u015bci.\n\nMniej jasne jest, ile dodatkowych pieni\u0119dzy i w jakiej formie zostanie wygospodarowanych na cele odbudowy po pandemii. \u2013 M\u00f3wimy o bilionach, nie miliardach \u2013 sprecyzowa\u0142a Ursula von der Leyen.\n\nW\u0142ochy proponowa\u0142y, by fundusz si\u0119ga\u0142 1\u20131,5 bln euro. Wypowiedzi von der Leyen sugeruj\u0105, \u017ce mowa raczej o dodatkowym 1 bln euro. Ale niekoniecznie w formie \u017cywej got\u00f3wki, bo na to brak zgody.\n\nDodatkowe pieni\u0105dze mo\u017cna by zdoby\u0107, zwi\u0119kszaj\u0105c sk\u0142adk\u0119. Najwi\u0119kszy p\u0142atnik netto, czyli Niemcy, s\u0105 na to gotowe, ale nie pozosta\u0142e kraje. Alternatyw\u0105 jest emisja d\u0142ugu na rynkach, dla kt\u00f3rego gwarancj\u0105 mia\u0142by by\u0107 unijny bud\u017cet. Tutaj jednak UE jest podzielona na Po\u0142udnie, optuj\u0105ce za takim rozwi\u0105zaniem, i opieraj\u0105c\u0105 si\u0119 temu P\u00f3\u0142noc.\n\nPodobny podzia\u0142 ma miejsce, je\u015bli chodzi o form\u0119 przekazywania nowych pieni\u0119dzy pa\u0144stwom cz\u0142onkowskim: w formie dotacji (tak chce Po\u0142udnie) czy po\u017cyczek (tego chce P\u00f3\u0142noc). To bardzo g\u0142\u0119boki podzia\u0142, kt\u00f3rego na razie nie udaje si\u0119 zasypa\u0107. Spr\u00f3buje to zrobi\u0107 Komisja Europejska w swoim projekcie bud\u017cetu, kt\u00f3ry ma zawiera\u0107 sporo in\u017cynierii finansowej.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "UE b\u0119dzie mia\u0142a fundusz na odbudow\u0119 po pandemii. Nie powinien on umniejsza\u0107 pieni\u0119dzy ju\u017c Polsce obiecanych.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200426/EKO/304269942/AR/0/AR-304269942.jpg?minW=80&minH=150&exactW=80&exactH=150&exactFit=crop&lastModified=20200427093237", "news_keywords": "Choroby,\r\nEkonomia,\r\nGospodarka,\r\nFundusze Europejskie,\r\nBiznes,\r\n_MT1_left_SG_Eko,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200426/EKO/304269942/AR/0/AR-304269942.jpg?lastModified=20200427093237", "width": 600, "height": 315}, "title": "Unijny fundusz mo\u017ce dosta\u0107 zgod\u0119 w czerwcu", "type": "article", "description": "UE b\u0119dzie mia\u0142a fundusz na odbudow\u0119 po pandemii. Nie powinien on umniejsza\u0107 pieni\u0119dzy ju\u017c Polsce obiecanych.", "url": "https://www.rp.pl/Fundusze-Europejskie/304269942-Unijny-fundusz-moze-dostac-zgode-w-czerwcu.html"}, "description": "UE b\u0119dzie mia\u0142a fundusz na odbudow\u0119 po pandemii. Nie powinien on umniejsza\u0107 pieni\u0119dzy ju\u017c Polsce obiecanych."}, "canonical_link": "https://www.rp.pl/Fundusze-Europejskie/304269942-Unijny-fundusz-moze-dostac-zgode-w-czerwcu.html"}