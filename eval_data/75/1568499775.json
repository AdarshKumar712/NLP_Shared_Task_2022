{"source_url": "https://web.archive.org", "url": "https://web.archive.org/web/20200406164159id_/https://www.yenicaggazetesi.com.tr/ibb-500-bin-aileye-yardim-kolisi-dagitacak-273948h.htm", "title": "\u0130BB, 500 bin aileye yard\u0131m kolisi da\u011f\u0131tacak", "top_image": "https://cdn.yenicaggazetesi.com.tr/news/373704.jpg", "meta_img": "https://cdn.yenicaggazetesi.com.tr/news/373704.jpg", "images": ["https://www.yenicaggazetesi.com.tr/d/banner/2611DOK01_2018.gif", "https://cdn.yenicaggazetesi.com.tr/news/374471.jpg", "https://cdn.yenicaggazetesi.com.tr/news/374260.jpg", "https://cdn.yenicaggazetesi.com.tr/news/374463.jpg", "https://www.yenicaggazetesi.com.tr/s/i/img-rep.gif", "https://www.yenicaggazetesi.com.tr/d/other/i-010.jpg", "https://cdn.yenicaggazetesi.com.tr/news/133728.jpg", "https://cdn.yenicaggazetesi.com.tr/news/373704.jpg", "https://cdn.yenicaggazetesi.com.tr/news/125980.jpg", "https://cdn.yenicaggazetesi.com.tr/gallery/4861_1.jpg", "https://cdn.yenicaggazetesi.com.tr/news/374296.jpg", "https://www.yenicaggazetesi.com.tr/s/i/logo.png", "https://www.yenicaggazetesi.com.tr/d/other/hf.jpg", "https://www.yenicaggazetesi.com.tr/s/i/1x1.gif", "https://www.yenicaggazetesi.com.tr/d/birincisayfa/0604YC01_2019.gif", "https://cdn.yenicaggazetesi.com.tr/news_t/374215.jpg", "https://www.yenicaggazetesi.com.tr/d/banner/261101GUN_2018.gif", "https://cdn.yenicaggazetesi.com.tr/news/374474.jpg", "https://cdn.yenicaggazetesi.com.tr/news/374467.jpg", "https://www.yenicaggazetesi.com.tr/d/other/sar.jpg", "https://cdn.yenicaggazetesi.com.tr/news/374456.jpg", "https://www.yenicaggazetesi.com.tr/d/other/kutu.png", "https://www.yenicaggazetesi.com.tr/d/banner/gazteler.jpeg", "https://cdn.yenicaggazetesi.com.tr/news/374459.jpg"], "movies": [], "text": "\u0130htiya\u00e7 sahiplerine da\u011f\u0131t\u0131lacak kolilerin haz\u0131rlanmas\u0131n\u0131 yerinde inceledi. \u0130ncelemeler s\u0131ras\u0131nda a\u00e7\u0131klamalarda bulunan Ba\u015fkan \u0130mamo\u011flu, \"\u0130BB'nin insanlar\u0131na katk\u0131 sunma konusunda kimsenin fetvas\u0131na ihtiyac\u0131 yoktur\" dedi.\n\nS\u00dcMEYRA KIRCA / YEN\u0130\u00c7A\u011e\n\n\u0130BB Ba\u015fkan\u0131 Ekrem \u0130mamo\u011flu, d\u00fcnyay\u0131 sarsan koronavir\u00fcs salg\u0131n\u0131 s\u00fcrecinde 100 bine yak\u0131n ki\u015finin kendilerinden yard\u0131m talebinde bulundu\u011funu a\u00e7\u0131klad\u0131. Hay\u0131rsever vatanda\u015flardan gelen yard\u0131mlarla, \u0130BB Kartal Lojistik Merkezi'nde haz\u0131rlanan kolileri yerinde inceleyen \u0130mamo\u011flu, \u0130stanbul gibi 16 milyonluk bir kentte, en organize, en hassas, en vicdanl\u0131 davranacak kurumlar\u0131n ba\u015f\u0131nda \u0130BB'nin geldi\u011fini vurgulad\u0131. \"Bug\u00fcn Cuma g\u00fcn\u00fc. M\u00fcbarek bir g\u00fcndeyiz. Her birimiz, elbette birbirimiz i\u00e7in dua ediyoruz\" diyen \u0130mamo\u011flu, \"T\u00fcm inanc\u0131mla \u015funu s\u00f6yleyebilirim ki; -kimin ne dedi\u011fi beni ilgilendirmiyor- \u0130BB, Anayasa'n\u0131n \u00f6ng\u00f6rd\u00fc\u011f\u00fc \u015fekliyle, devletin ta kendisidir. Devlet eliyle, insanlar\u0131na katk\u0131 sunma konusunda kimsenin fetvas\u0131na ihtiyac\u0131 da yoktur. \u0130BB, 16 milyon insan\u0131n kurumu. Bu zor g\u00fcnlerde, inanc\u0131m\u0131za da insanl\u0131\u011fa da vicdana da ahlaka da en uygun \u015fekilde, alan elin veren eli g\u00f6rmedi\u011fi bir bi\u00e7imde, sizin o vicdan\u0131n\u0131z, o s\u0131cac\u0131k eliniz olacak\" \u015feklinde konu\u015ftu.\n\n\u0130stanbul B\u00fcy\u00fck\u015fehir Ba\u015fkan\u0131 (\u0130BB) Ekrem \u0130mamo\u011flu, koronavir\u00fcs salg\u0131n\u0131 nedeniyle zor g\u00fcnler ya\u015fayan ihtiya\u00e7 sahibi \u0130stanbullulara destek amac\u0131yla haz\u0131rlanan yard\u0131m kolilerinin haz\u0131rlan\u0131\u015f s\u00fcrecini yerinde inceledi. \u0130BB Kartal Lojistik Merkezi'nde ger\u00e7ekle\u015ftirilen inceleme s\u0131ras\u0131nda \u0130mamo\u011flu'na Kartal Belediye Ba\u015fkan\u0131 G\u00f6khan Y\u00fcksel de e\u015flik etti. Hijyen kurallar\u0131 \u00e7er\u00e7evesinde \u00e7al\u0131\u015fanlar\u0131 selamlayan \u0130mamo\u011flu, \u00e7al\u0131\u015fmalarla ilgili \u0130BB Genel Sekreter Yard\u0131mc\u0131s\u0131 Murat Yaz\u0131c\u0131 ve K\u00fclt\u00fcr A.\u015e. Genel M\u00fcd\u00fcr\u00fc Serdal Ta\u015fk\u0131n'dan bilgi ald\u0131. \u0130mamo\u011flu, \u00e7al\u0131\u015fmalarla ilgili bilgileri de sosyal medya hesaplar\u0131 ve \u0130BB TV'den yap\u0131lan canl\u0131 yay\u0131nla hem\u015fehrileriyle payla\u015ft\u0131.\n\n\"DAYANI\u015eMA G\u00dcNLER\u0130NDEY\u0130Z\"\n\nKoronavir\u00fcs salg\u0131n\u0131n\u0131n t\u00fcm d\u00fcnya ile birlikte T\u00fcrkiye ve \u0130stanbul'u test etti\u011fini belirten \u0130mamo\u011flu, ya\u015fad\u0131\u011f\u0131m\u0131z zamanlar\u0131, \"dayan\u0131\u015fma g\u00fcn\u00fc\" olarak niteledi. Dayan\u0131\u015fma kolilerini haz\u0131rlayan \u0130BB \u00e7al\u0131\u015fanlar\u0131n\u0131n 2 t\u00fcrl\u00fc \u00e7al\u0131\u015fma yapt\u0131klar\u0131n\u0131 kaydeden \u0130mamo\u011flu, \"G\u00f6rd\u00fc\u011f\u00fcn\u00fcz gibi t\u00fcm vatanda\u015flardan, kurumlardan bize gelen ba\u011f\u0131\u015flar kolileniyor. Arkada\u015flar\u0131m, b\u00fct\u00fcn hijyen haz\u0131rl\u0131klar\u0131n\u0131 ona g\u00f6re yapt\u0131lar, tulumundan maskesine kadar. Gelen yard\u0131mlara g\u00f6re tasnifleri yap\u0131larak paketlenmesi sa\u011flan\u0131yor. Yeni ba\u015fvuran, bizden yard\u0131m isteyen vatanda\u015flar\u0131m\u0131z\u0131n say\u0131s\u0131, neredeyse 100 bine do\u011fru ko\u015fuyor. Bu 100 binlerce insan\u0131n g\u00fcn\u00fcbirlik i\u015finden olmas\u0131 ve i\u015fsiz kalmas\u0131 en b\u00fcy\u00fck etken. \u0130BB olarak bize yap\u0131lan ba\u015fvurular \u00fczerinden insanlar\u0131m\u0131za kolilerimizi haz\u0131rlay\u0131p destek olmaya devam ediyoruz. Kolimiz, daha donan\u0131ml\u0131 bir koliye d\u00f6n\u00fc\u015ft\u00fc. Burada temel duru\u015fumuz \u015fu: 4 ki\u015filik ailenin 15 g\u00fcnl\u00fck ihtiyac\u0131na katk\u0131 sunabilmek. Ba\u011f\u0131\u015flar\u0131, insanlar\u0131m\u0131za ula\u015ft\u0131raca\u011f\u0131m\u0131z bu yard\u0131mlar devam edecek\" dedi.\n\n\"VATANDA\u015eLARIMIZ, AYN\u0130 VE NAKD\u0130 BA\u011eI\u015eLARINA DEVAM EDEB\u0130L\u0130R\"\n\n\u0130\u00e7i\u015fleri Bakanl\u0131\u011f\u0131'n\u0131n genelgesiyle durdurulan dayan\u0131\u015fma kampanyas\u0131na da de\u011finen \u0130mamo\u011flu, \"D\u00fcn de a\u00e7\u0131klam\u0131\u015ft\u0131m; bize, bu k\u0131sa zaman i\u00e7inde, yakla\u015f\u0131k 30 saat i\u00e7erisinde 12 bin 500'\u00fc a\u015fk\u0131n vatanda\u015f\u0131m\u0131z yard\u0131mda bulundu. Nakit ba\u011f\u0131\u015f\u0131n\u0131 yapt\u0131 \u0130BB'ye. Bunlar, \u015farts\u0131z ba\u011f\u0131\u015ft\u0131r. Vatanda\u015f\u0131m\u0131z\u0131n g\u00f6n\u00fclden kurumumuza aktard\u0131\u011f\u0131 ba\u011f\u0131\u015ft\u0131r ve bu ba\u011f\u0131\u015fla beraber, a\u00e7\u0131k\u00e7as\u0131 elde etti\u011fimiz nakit ile yeni ba\u015fvuran vatanda\u015flar\u0131m\u0131z\u0131n i\u00e7inden 9 bin 500'e yak\u0131n insan\u0131m\u0131za, 300 ve 600 liral\u0131k nakit kartlar\u0131na y\u00fckleyerek, pazartesiden itibaren teslim edece\u011fiz. Bu da bizim i\u00e7in \u00f6nemli. Tabi vatanda\u015flar\u0131m\u0131z, bize ayni ve nakdi ba\u011f\u0131\u015flar\u0131na devam edebilir. Bu anlamda \u0130BB'nin ileti\u015fim hatlar\u0131 a\u00e7\u0131kt\u0131r. G\u00f6r\u00fc\u015febilirler ve herkes bu anlamda bize nas\u0131l ba\u011f\u0131\u015fta bulunaca\u011f\u0131na bir k\u0131lavuzluk \u015feklinde 153 ile irtibat kurabilirler. Ya da daha \u00f6nce duyurdu\u011fumuz WhatsApp hatt\u0131ndan veya oradaki telefon numaram\u0131zdan katk\u0131 alabilirler. Biz gerekli yolu ve y\u00f6ntemi kendileri ile payla\u015f\u0131r\u0131z\" diye konu\u015ftu.\n\n\"NORMAL ZAMANDA DA 230 B\u0130N A\u0130LEYE\n\nSOSYAL YARDIM KATKISI SUNUYORDUK\"\n\n\u0130stanbul gibi 16 milyonluk bir kentte, en organize, en hassas, en vicdanl\u0131 davranacak kurumlar\u0131n ba\u015f\u0131nda \u0130BB'nin geldi\u011fini vurgulayan \u0130mamo\u011flu, \u015funlar\u0131 s\u00f6yledi:\n\n\"Biz, zaten normal zamanda \u0130stanbul'da 230 bin insan\u0131m\u0131za, 230 bin aileye sosyal yard\u0131m katk\u0131s\u0131 sunuyoruz. Sosyal belediyecili\u011fin en \u00f6nemli kurallar\u0131ndan birisi. Ne yaz\u0131k ki bu yeni d\u00f6nemde, ilave 100 bin insan bize ba\u015fvurdu. \u015eu anda 2020 sosyal yard\u0131m b\u00fct\u00e7emiz, 400 milyon lira civar\u0131ndayd\u0131. Biz onu, kanuni haklar\u0131m\u0131z\u0131 kullanarak 775 milyona kadar \u00e7\u0131kartabiliyoruz. Ancak, daha fazlas\u0131na ihtiya\u00e7 duyaca\u011f\u0131m\u0131z\u0131 \u00f6ng\u00f6r\u00fcyoruz. Bu anlamda da Meclis karar\u0131yla bunu de\u011fi\u015ftirebiliyoruz. \u00c7\u00fcnk\u00fc, b\u00fct\u00e7enin y\u00fczde 3'\u00fcn\u00fc a\u015fam\u0131yoruz. Bu konuda da haz\u0131rl\u0131klar\u0131m\u0131z var. Ola\u011fan\u00fcst\u00fc Meclis haz\u0131rl\u0131\u011f\u0131m\u0131z var. Burada bu yetkimizi alarak, vatanda\u015flar\u0131m\u0131za destek olmaya, b\u00fct\u00e7emizi buna g\u00f6re revize etmeye devam edece\u011fiz.\"\n\n\"B\u00dcT\u00c7EM\u0130Z\u0130 REV\u0130ZE EDECE\u011e\u0130Z\"\n\nVatanda\u015flar\u0131n yan\u0131nda olduklar\u0131n\u0131 tekrarlayan \u0130mamo\u011flu, \"G\u00fcn\u00fc birlik paras\u0131n\u0131 kazan\u0131p, evine ekme\u011fini g\u00f6t\u00fcren akl\u0131n\u0131za gelecek herkes\u2026 Bu, az buz bir say\u0131 de\u011fil. Milyonlarca insan\u0131n hayat\u0131n\u0131 etkiliyor. \u00c7\u00fcnk\u00fc o insanlar, ailelerine bak\u0131yorlar. Bu dayan\u0131\u015fma ruhunun devam etmesi a\u00e7\u0131s\u0131ndan biz hem b\u00fct\u00e7emizi revize edece\u011fiz hem de vatanda\u015flar\u0131m\u0131z\u0131n bize yollayaca\u011f\u0131 katk\u0131y\u0131, en iyi, do\u011fru ve hijyen \u015fekilde, ihtiyac\u0131 olan ailelere ula\u015ft\u0131raca\u011f\u0131z. Bug\u00fcn Cuma g\u00fcn\u00fc. M\u00fcbarek bir g\u00fcndeyiz. Her birimiz, elbette birbirimiz i\u00e7in dua ediyoruz. T\u00fcm inanc\u0131mla \u015funu s\u00f6yleyebilirim ki; -kimin ne dedi\u011fi beni ilgilendirmiyor- \u0130BB, Anayasa'n\u0131n \u00f6ng\u00f6rd\u00fc\u011f\u00fc \u015fekliyle, devletin ta kendisidir. Devlet eliyle, insanlar\u0131na katk\u0131 sunma konusunda kimsenin fetvas\u0131na ihtiyac\u0131 da yoktur. \u0130BB, 16 milyon insan\u0131n kurumu. Bu zor g\u00fcnlerde, inanc\u0131m\u0131za da insanl\u0131\u011fa da vicdana da ahlaka da en uygun \u015fekilde, alan elin veren eli g\u00f6rmedi\u011fi bir bi\u00e7imde, sizin o vicdan\u0131n\u0131z, o s\u0131cac\u0131k eliniz olacak. Bundan hi\u00e7bir \u015fekilde ku\u015fku duymay\u0131n\" ifadelerini kulland\u0131.\n\n\"TEDB\u0130RLER\u0130 ARTIRMAK ZORUNDAYIZ\"\n\n\"\u0130stanbul'da dezenfeksiyon i\u015flemlerimize, ula\u015f\u0131mdaki tedbirlerimize, uyar\u0131lar\u0131m\u0131za devam ediyoruz. 'Soka\u011fa \u00e7\u0131kmay\u0131n' demenin yetmedi\u011fi g\u00fcnlerdeyiz\" diyen \u0130mamo\u011flu, \"Ne yaz\u0131k ki vefat say\u0131s\u0131 art\u0131yor. \u0130nsanlar\u0131m\u0131z\u0131n can kayb\u0131n\u0131 duyduk\u00e7a \u00fcz\u00fcl\u00fcyoruz. Tedbirleri art\u0131rmak zorunday\u0131z. Tedbirleri art\u0131r\u0131rken kat\u0131 kurallar koymak zorunday\u0131z. \u0130nsanlara, 'Evinden \u00e7\u0131kma' derken, onlar\u0131n sosyal g\u00fcvencesi hem devletimiz olmal\u0131, memleketimizin, h\u00fck\u00fcmetimizin yetkilileri, kurumlar\u0131 olmal\u0131 hem de devletimizin, b\u00fct\u00fcn T\u00fcrkiye'ye yayg\u0131n belediyeleri olmal\u0131\" \u015feklinde konu\u015ftu.\n\n\"SOKA\u011eA \u00c7IKMA YASA\u011eI \u0130STANBUL'DA UYGULANSIN\"\n\nPandeminin \u0130stanbul'daki oran\u0131n\u0131n y\u00fczde 60'\u0131 a\u015ft\u0131\u011f\u0131n\u0131 belirten \u0130mamo\u011flu, \"Dolay\u0131s\u0131yla b\u00fct\u00fcn tedbirlerin ana merkezi de \u0130stanbul olmal\u0131. Bu noktada alaca\u011f\u0131m\u0131z 15-20 g\u00fcnl\u00fck s\u0131k\u0131 tedbirler, inan\u0131n bizim b\u00fct\u00fcn sorunlar\u0131m\u0131z\u0131 daha \u00fcst seviyede a\u015fmam\u0131za sebep olacak. Onun i\u00e7in, \u0131srarla diyoruz ki; bilimin emretti\u011fi \u015fekliyle, hem bilim kurullar\u0131n\u0131n hem bilim insanlar\u0131n\u0131n aktard\u0131\u011f\u0131 \u015fekliyle, l\u00fctfen soka\u011fa \u00e7\u0131kma yasa\u011f\u0131 \u0130stanbul'da uygulans\u0131n. Bunu uygularken, elbette y\u00fcr\u00fcmesi gereken i\u015fler var. O i\u015flerle ilgili her t\u00fcrl\u00fc lojistik katk\u0131y\u0131, her t\u00fcrl\u00fc lojistik tedbiri hem belediyemiz hem de devletimizin di\u011fer kurumlar\u0131 almakla y\u00fck\u00fcml\u00fcd\u00fcr. Alacak da g\u00fcc\u00fc vard\u0131r. O bak\u0131mdan soka\u011fa \u00e7\u0131kma yasa\u011f\u0131 \u015fartt\u0131r. Zaman ge\u00e7iyor. Tedbirler almal\u0131y\u0131z. Biz, ilave tedbirlerimizi alaca\u011f\u0131z. H\u00fck\u00fcmetimizin bu konuda karar al\u0131p insanlar\u0131n soka\u011fa \u00e7\u0131kmas\u0131n\u0131 15-20 g\u00fcn engelleyip, maksimum korunmayla hem korona tan\u0131s\u0131n\u0131n konuldu\u011fu insan say\u0131s\u0131n\u0131n azalaca\u011f\u0131n\u0131 d\u00fc\u015f\u00fcn\u00fcyorum hem de can kayb\u0131n\u0131n azalaca\u011f\u0131n\u0131. Sa\u011fl\u0131kla ilgili m\u00fccadelenin de kolayla\u015faca\u011f\u0131n\u0131 bilimin bize aktard\u0131\u011f\u0131 bilgiler do\u011frultusunda d\u00fc\u015f\u00fcn\u00fcyoruz\" diye konu\u015ftu.\n\nVAKIFBANK'A \u00c7A\u011eRISINI Y\u0130NELED\u0130: \"900 B\u0130N TL'Y\u0130 VATANDA\u015eA ULA\u015eTIRMAMIZ \u0130\u00c7\u0130M GEREKEN YAPILMALI\"\n\nCumhurba\u015fkan\u0131 Recep Tayyip Erdo\u011fan'\u0131n a\u00e7\u0131klad\u0131\u011f\u0131 ba\u011f\u0131\u015f kampanyas\u0131ndan \u00f6nce dayan\u0131\u015fma kampanyas\u0131 ba\u015flatt\u0131klar\u0131n\u0131 hat\u0131rlatan \u0130mamo\u011flu, \u0130\u00e7i\u015fleri Bakanl\u0131\u011f\u0131'n\u0131n genelgesi sonras\u0131 banka hesaplar\u0131na bloke koyan Vak\u0131fbank'a yapt\u0131\u011f\u0131 \u00e7a\u011fr\u0131y\u0131 da yineledi:\n\n\"2 bin 100 ki\u015finin para yat\u0131rd\u0131\u011f\u0131 Vak\u0131fbank'ta, hala 900 bin liram\u0131z duruyor. Bu konuda devletimizin yetkililerine de bu yanl\u0131\u015ftan d\u00f6n\u00fclmesi konusunda uyar\u0131m\u0131z\u0131 yapt\u0131k. Yanl\u0131\u015ft\u0131r bu. Bu bask\u0131y\u0131 ortadan kald\u0131r\u0131n ve devlet bankas\u0131 olan Vak\u0131fbank'a da T\u00fcrkiye mali hukukuna uygun \u015fekilde davranmas\u0131n\u0131, ne Vak\u0131fbank'a ne de bize ait olan, ba\u011f\u0131\u015f yapan insanlar\u0131n ihtiyac\u0131 olan, insanlara eri\u015ftirmek zorunda oldu\u011fumuz 900 bin liray\u0131, bug\u00fcn mesai bitmeden, hak etti\u011fi \u015fekilde belediyenin kullanmas\u0131 ve pazartesinden itibaren ihtiyac\u0131 olan vatanda\u015flara ula\u015ft\u0131rmam\u0131z i\u00e7in gereken yap\u0131lmal\u0131. Bu konuda Vak\u0131fbank'\u0131 uyar\u0131yorum. Bu uyar\u0131m\u0131 yapt\u0131\u011f\u0131m gibi, devletimizin yetkililerinden de bu s\u00fcrece katk\u0131 sunmalar\u0131 konusunda talebimi de ilettim. Bunun da alt\u0131n\u0131 \u00e7izeyim. Allah hepimizi korusun, hep birlikte m\u00fccadele edece\u011fiz. Bu m\u00fcbarek Cuma g\u00fcn\u00fcnde insanlar\u0131n katk\u0131lar\u0131 ile ayni-nakdi ba\u011f\u0131\u015flar\u0131 ile yol y\u00fcr\u00fcd\u00fc\u011f\u00fcm\u00fcz bu s\u00fcrece katk\u0131 sunan herkese minnet duyuyorum. Bundan sonra da katk\u0131 sunacak herkese minnet duyuyorum. Sizlerin b\u00fct\u00e7eleri ile \u0130BB b\u00fct\u00e7esi \u00fczerinden maksimum yan\u0131n\u0131zda olaca\u011f\u0131z. D\u00fcnyada b\u00fct\u00fcn kurallar\u0131n yeniden yaz\u0131ld\u0131\u011f\u0131 ekonomik, sosyal, ya\u015fam, istihdam her \u015feyin yeniden yaz\u0131ld\u0131\u011f\u0131 bir d\u00f6nemde in\u015fallah sa\u011fl\u0131kl\u0131 sa\u011fl\u0131kl\u0131 kal\u0131n. Gen\u00e7, \u00fcretken ve giri\u015fken n\u00fcfusumuzla yeni d\u00fcnyada insanl\u0131\u011fa en iyi hizmeti edecek millet olarak yolumuza devam edece\u011fiz. Birlikte ba\u015faraca\u011f\u0131z \u0130stanbul.\"", "keywords": [], "meta_keywords": [""], "tags": [], "authors": ["Yeni \u00c7a\u011f Gazetesi"], "publish_date": null, "summary": "", "article_html": "", "meta_description": "\u0130htiya\u00e7 sahiplerine da\u011f\u0131t\u0131lacak kolilerin haz\u0131rlanmas\u0131n\u0131 yerinde inceledi. \u0130ncelemeler s\u0131ras\u0131nda a\u00e7\u0131klamalarda bulunan Ba\u015fkan \u0130mamo\u011flu, \"\u0130BB'nin insanlar\u0131na katk\u0131 sunma konusunda kimsenin fetvas\u0131na ihtiyac\u0131 yoktur\" dedi.", "meta_lang": "tr", "meta_favicon": "", "meta_data": {"description": "\u0130htiya\u00e7 sahiplerine da\u011f\u0131t\u0131lacak kolilerin haz\u0131rlanmas\u0131n\u0131 yerinde inceledi. \u0130ncelemeler s\u0131ras\u0131nda a\u00e7\u0131klamalarda bulunan Ba\u015fkan \u0130mamo\u011flu, \"\u0130BB'nin insanlar\u0131na katk\u0131 sunma konusunda kimsenin fetvas\u0131na ihtiyac\u0131 yoktur\" dedi.", "DC.date.issued": "2020-04-03T22:25:07+03:00", "og": {"type": "article", "site_name": "Yeni \u00c7a\u011f Gazetesi", "url": "https://www.yenicaggazetesi.com.tr/ibb-500-bin-aileye-yardim-kolisi-dagitacak-273948h.htm", "title": "\u0130BB, 500 bin aileye yard\u0131m kolisi da\u011f\u0131tacak", "description": "\u0130htiya\u00e7 sahiplerine da\u011f\u0131t\u0131lacak kolilerin haz\u0131rlanmas\u0131n\u0131 yerinde inceledi. \u0130ncelemeler s\u0131ras\u0131nda a\u00e7\u0131klamalarda bulunan Ba\u015fkan \u0130mamo\u011flu, \"\u0130BB'nin insanlar\u0131na katk\u0131 sunma konusunda kimsenin fetvas\u0131na ihtiyac\u0131 yoktur\" dedi.", "image": {"identifier": "https://cdn.yenicaggazetesi.com.tr/news/373704.jpg", "width": 980, "height": 360}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/ibb-500-bin-aileye-yardim-kolisi-dagitacak-273948h.htm", "title": "\u0130BB, 500 bin aileye yard\u0131m kolisi da\u011f\u0131tacak", "description": "\u0130htiya\u00e7 sahiplerine da\u011f\u0131t\u0131lacak kolilerin haz\u0131rlanmas\u0131n\u0131 yerinde inceledi. \u0130ncelemeler s\u0131ras\u0131nda a\u00e7\u0131klamalarda bulunan Ba\u015fkan \u0130mamo\u011flu, \"\u0130BB'nin insanlar\u0131na katk\u0131 sunma konusunda kimsenin fetvas\u0131na ihtiyac\u0131 yoktur\" dedi.", "image": "https://cdn.yenicaggazetesi.com.tr/news/373704.jpg"}, "google-site-verification": "nQ9sWzpmLdxP1iu6NsnHz7gP8VsvH6XQGzLh6WdzqYA"}, "canonical_link": "https://www.yenicaggazetesi.com.tr/ibb-500-bin-aileye-yardim-kolisi-dagitacak-273948h.htm"}