{"source_url": "https://www.ilcorrieredellacitta.com", "url": "https://www.ilcorrieredellacitta.com/ultime-notizie/truffa-del-finto-funzionario-dellinps-anziano-narcotizzato-e-rapinato-in-casa.html", "title": "Truffa del finto \u201dfunzionario dell\u2019Inps\u201d: anziano narcotizzato e rapinato in casa", "top_image": "https://www.ilcorrieredellacitta.com/wp-content/uploads/2017/08/Anziano-truffato.jpg", "meta_img": "https://www.ilcorrieredellacitta.com/wp-content/uploads/2017/08/Anziano-truffato.jpg", "images": ["https://www.ilcorrieredellacitta.com/wp-content/uploads/2017/08/Anziano-truffato-238x178.jpg", "data:image/svg+xml,%3Csvg xmlns='http://www.w3.org/2000/svg' viewBox='0 0 1 1'%3E%3C/svg%3E", "https://www.ilcorrieredellacitta.com/wp-content/ewww/lazy/placeholder-238x178.png", "https://www.ilcorrieredellacitta.com/wp-content/uploads/2017/08/Anziano-truffato.jpg", "https://www.ilcorrieredellacitta.com/wp-content/uploads/2020/02/cina-300x160.jpg", "https://www.ilcorrieredellacitta.com/wp-content/uploads/2017/08/Anziano-truffato-640x460.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://www.ilcorrieredellacitta.com/wp-content/uploads/2019/02/ilcorrieredellacitta.png", "https://www.ilcorrieredellacitta.com/wp-content/uploads/2020/02/Giardino-di-Roma-e1580889250466-300x160.jpg", "https://www.ilcorrieredellacitta.com/wp-content/uploads/2020/02/Roma_metro_B_Eur_Palasport_ingresso-300x160.jpg", "https://www.ilcorrieredellacitta.com/wp-content/uploads/2020/02/foto-stazione-trastevere_Log-238x178.jpg", "https://www.ilcorrieredellacitta.com/wp-content/uploads/2020/02/monte-carnevale-1-238x178.jpg", "https://www.ilcorrieredellacitta.com/wp-content/uploads/2020/02/villa-300x160.jpeg", "https://www.ilcorrieredellacitta.com/wp-content/uploads/2020/02/artificieri-300x160.jpg", "https://www.ilcorrieredellacitta.com/wp-content/uploads/2020/02/villa-238x178.jpeg", "https://www.ilcorrieredellacitta.com/wp-content/uploads/2019/02/ilcorrieredellacitta-logo.png", "https://www.ilcorrieredellacitta.com/wp-content/uploads/2020/01/Carabinieri-del-Nucleo-Radiomobile-di-Roma-300x160.jpg", "https://www.ilcorrieredellacitta.com/wp-content/uploads/2020/02/controlli-termoscanner-300x160.jpg", "https://www.ilcorrieredellacitta.com/wp-content/uploads/2019/12/paolo-fox-2-238x178.png", "data:image/svg+xml,%3Csvg xmlns='http://www.w3.org/2000/svg' viewBox='0 0 300 160'%3E%3C/svg%3E", "https://www.ilcorrieredellacitta.com/wp-content/uploads/2020/02/coronavirus-300x160.jpg", "https://www.ilcorrieredellacitta.com/wp-content/uploads/2020/02/San-Giorgio-di-Acilia-238x178.png", "https://www.ilcorrieredellacitta.com/wp-content/ewww/lazy/placeholder-640x460.png", "https://www.ilcorrieredellacitta.com/wp-content/uploads/2020/02/via-del-policlinico-300x160.jpeg", "https://www.ilcorrieredellacitta.com/wp-content/uploads/2019/08/unipol-sai.jpg", "https://www.ilcorrieredellacitta.com/wp-content/uploads/2020/02/foto-stazione-trastevere_Log-300x160.jpg", "https://ctrl-c.cc/?Jk9lqHVLomOMZmRhEKFgOj0mVKdlrl1g9jsI1ixKFG6l3KNLtKmJ9IgmEmWg3HZh3IbjaMHLrLmkZIhm1g5koLwg0HMlgh6hPI4LjFXL4iqmHhZL3Gak1jMmmGgMamIH0l3ghMIGPM0GjlHH9GjI1MHlgksKsg6g0ithThsitIYhGIok1Gagui4LsgwLtG5LSHijnhOjnk8HmM2kELDm4j1MKg6LkJEhSJWikI1ipJk7o6qK18hwAan0"], "movies": [], "text": "Si era presentato come un \u201cfunzionario dell\u2019Inps\u201c, ma altro non era che un truffatore e rapinatore.\n\nIl suo ultimo colpo \u00e8 stato messo a segno nella mattinata di ieri, a danno di un 85enne che vive da solo in un appartamento di via Guido Reni, nel quartiere Flaminio, a Roma.\n\nIl truffatore si \u00e8 presentato a casa dell\u2019anziano e, con la scusa di presentargli un aiuto economico da parte dell\u2019Inps, lo ha convinto a farsi aprire la porta. Una volta in casa lo ha prima narcotizzato, poi ha svaligiato l\u2019appartamento e si \u00e8 dato alla fuga, lasciando l\u2019anziano privo di sensi.\n\nPer narcotizzarlo, il truffatore aveva convinto l\u2019anziano a farsi preparare un caff\u00e8. In un momento di distrazione dell\u201985enne, il finto funzionario gli ha versato un potente sonnifero all\u2019interno della tazzina ed ha poi atteso che l\u2019uomo si addormentasse.\n\nAd accorgersi che qualcosa non andava \u00e8 stato il figlio dell\u201985enne che, non riuscendosi a mettere in contatto con il padre, in serata si \u00e8 recato a casa dell\u2019anziano, trovandolo ancora stordito.\n\nL\u2019anziano ha poi cercato di ricostruire l\u2019accaduto insieme al figlio e, rendendosi conto dell\u2019enorme disordine in casa e della mancanza di alcune somme di denaro, ha deciso di denunciare il fatto alla Polizia.\n\nFortunatamente il denaro trafugato dal truffatore non supererebbe i 150\u20ac. Un magro bottino per il ladro, ma un grande spavento per l\u201985enne.\n\nGli agenti del commissariato Flaminio hanno ascoltato la testimonianza dell\u201985enne cercando elementi utili per risalire all\u2019identit\u00e0 del malvivente. Si tratterebbe di un uomo dalla carnagione scura che durante la scorsa settimana si era presentato pi\u00f9 volte presso il Centro Anziani del Villaggio Olimpico, probabilmente per studiare da vicino qualche possibile vittima delle sue truffe.", "keywords": [], "meta_keywords": [""], "tags": [], "authors": [], "publish_date": "Wed Feb  5 09:38:47 2020", "summary": "", "article_html": "", "meta_description": "", "meta_lang": "it", "meta_favicon": "https://www.ilcorrieredellacitta.com/wp-content/uploads/2019/02/corriere-favicon.png", "meta_data": {"viewport": "width=device-width, initial-scale=1.0", "msvalidate.01": "77A91CA51EC3E4F2AB8353EBB7F13F8A", "og": {"image": {"identifier": "https://www.ilcorrieredellacitta.com/wp-content/uploads/2017/08/Anziano-truffato.jpg", "secure_url": "https://www.ilcorrieredellacitta.com/wp-content/uploads/2017/08/Anziano-truffato.jpg", "width": 1174, "height": 844}, "locale": "it_IT", "type": "article", "title": "Truffa del finto ''funzionario dell'Inps'': anziano narcotizzato e rapinato in casa", "description": "Si era presentato come un \u201cfunzionario dell\u2019Inps\u201c, ma altro non era che un truffatore e rapinatore. Il suo ultimo colpo \u00e8 stato messo a segno nella mattinata di ieri, a danno di un 85enne che vive da solo in un appartamento di via Guido Reni, nel quartiere Flaminio, a Roma. Il truffatore si \u00e8 presentato \u2026", "url": "https://www.ilcorrieredellacitta.com/ultime-notizie/truffa-del-finto-funzionario-dellinps-anziano-narcotizzato-e-rapinato-in-casa.html", "site_name": "Il Corriere della Citt\u00e0"}, "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/IlCorrieredellaCitta", "author": "https://www.facebook.com/IlCorrieredellaCitta", "section": "Ultime Notizie", "published_time": "2020-02-05T09:38:47+00:00"}, "fb": {"app_id": 105669036195725}, "twitter": {"card": "summary_large_image", "description": "Si era presentato come un \u201cfunzionario dell\u2019Inps\u201c, ma altro non era che un truffatore e rapinatore. Il suo ultimo colpo \u00e8 stato messo a segno nella mattinata di ieri, a danno di un 85enne che vive da solo in un appartamento di via Guido Reni, nel quartiere Flaminio, a Roma. Il truffatore si \u00e8 presentato [\u2026]", "title": "Truffa del finto ''funzionario dell'Inps'': anziano narcotizzato e rapinato in casa", "site": "@corrierecitta", "image": "https://www.ilcorrieredellacitta.com/wp-content/uploads/2017/08/Anziano-truffato.jpg", "creator": "@CorriereCitta"}, "generator": "WordPress 5.3.2"}, "canonical_link": "https://www.ilcorrieredellacitta.com/ultime-notizie/truffa-del-finto-funzionario-dellinps-anziano-narcotizzato-e-rapinato-in-casa.html"}