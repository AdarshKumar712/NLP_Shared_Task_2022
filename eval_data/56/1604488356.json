{"source_url": "https://web.archive.org", "url": "https://web.archive.org/web/20200516174950id_/https://giornaledimontesilvano.com/20528-wwf-le-acque-nere-sul-pescara-note-sin-dal-novembre-2019", "title": "WWF: \u201cLe acque nere sul Pescara note sin dal novembre 2019\u201d", "top_image": "https://giornaledimontesilvano.com/media/k2/items/cache/33cc7db714ad3500f0b1d38f5cae6565_M.jpg", "meta_img": "https://giornaledimontesilvano.com/media/k2/items/cache/33cc7db714ad3500f0b1d38f5cae6565_M.jpg", "images": ["https://giornaledimontesilvano.com/images/banners/ugobanner-1.gif", "https://web.archive.org/images/giornaledimontesilvanoa.jpg", "https://giornaledimontesilvano.com/media/k2/items/cache/33cc7db714ad3500f0b1d38f5cae6565_M.jpg", "https://giornaledimontesilvano.com/images/banners/BANNER-300X220.gif", "https://giornaledimontesilvano.com/images/banners/falcone2016_banner300x6001.jpg", "https://giornaledimontesilvano.com/images/banners/teatronuovo.jpg", "https://web.archive.org/media/k2/items/cache/33cc7db714ad3500f0b1d38f5cae6565_L.jpg", "https://web.archive.org/images/logoluponew.jpg", "https://web.archive.org/images/logolupo.jpg", "https://giornaledimontesilvano.com/images/banners/abruzzoabc.gif", "https://web.archive.org/images/zaffirodefinitivoa.jpg"], "movies": [], "text": "Si \u00e8 tornati a parlare, in questi giorni, di acque nere e maleodoranti presenti nel fiume Pescara in localit\u00e0 San Martino di Chieti, nelle immediate vicinanze del depuratore in zona Selvaiezzi.\n\nSi legge in una nota del WWF.\n\nPurtroppo non \u00e8 una notizia nuova: le guardie ambientali WWF stanno seguendo da mesi la questione, segnalata formalmente al Comando Regione dei Carabinieri-Forestali con una nota, corredata da alcune fotografie e da precise indicazioni georeferenziate, inviata attraverso posta elettronica certificata gi\u00e0 il 21 novembre dello scorso anno.\n\nLa scoperta era stata fatta qualche giorno prima, il 18, durante una consueta attivit\u00e0 di vigilanza lungo il fiume. Le guardie WWF avevano avvertito fastidiosi cattivi odori e, seguendone la scia, si erano imbattute in una grossa condotta di scarico \u201cdalla quale \u2013 citiamo alla lettera dalla segnalazione -, nonostante il fiume avesse una portata di piena con acque marroni cariche di sedimenti, fuoriusciva copiosa e abbondante acqua di colore nero e densa che faticava a mescolarsi con le acque di portata del fiume; da l\u00ec l\u2019odore era insopportabile\u201d.\n\nL\u2019ispezione, ripetuta gi\u00e0 in giorno dopo e in varie altre successive occasioni, ha confermato il perdurare del problema, evidente anche questa mattina, quando le nostre guardie si sono incontrate sul posto con gli inquirenti (Carabinieri Forestali e Guardia costiera) mettendo a loro disposizione il materiale raccolto in questi mesi.\n\n\"Il lavoro di controllo del territorio svolto dalle nostre guardie ambientali \u2013 sottolinea la presidente del WWF Chieti-Pescara Nicoletta Di Francesco \u2013 \u00e8 davvero enorme, ed \u00e8 stato portato avanti per quanto possibile e nel pieno rispetto delle regole anche in questi difficili mesi di emergenza sanitaria. Vorrei tuttavia ricordare che si tratta di volontari che sacrificano il proprio tempo libero per operare in favore della comunit\u00e0 e non possono essere presenti ovunque e sempre. Devono essere tutti i cittadini a \u201csorvegliare\u201d il proprio territorio, segnalando ogni anomalia alle autorit\u00e0 competenti. Noi operiamo proprio in questo modo perch\u00e9 ci interessa cooperare per risolvere i problemi e per individuare eventuali comportamenti scorretti e non collezionare consensi sui social. Per questo, e per non intralciare il lavoro degli inquirenti, molte volte gli esposti non vengono pubblicizzati, come \u00e8 avvenuto in questo caso\".", "keywords": [], "meta_keywords": ["wwf", "abruzzo", "carabinieri forestale", "san martino", "chieti", "SALVAIEZZI", "acqua", "NERA", "depuratore"], "tags": ["carabinieri forestale", "montesilvano", "chieti", "l'aquila", "m5s", "SALVAIEZZI", "news", "ultme notizie", "abruzzo", "NERA", "coronavirus", "pescara", "ultime notizie", "acqua", "wwf", "san martino", "giulianova", "depuratore", "new"], "authors": ["Scritto Da"], "publish_date": null, "summary": "", "article_html": "", "meta_description": "Questa mattina un sopralluogo degli inquirenti in zona San Martino di Chieti Si \u00e8 tornati a parlare, in questi giorni, di acque nere e maleodoranti pr...", "meta_lang": "it", "meta_favicon": "/images/favicon.ico", "meta_data": {"viewport": "width=device-width, initial-scale=1", "keywords": "wwf,abruzzo,carabinieri forestale,san martino,chieti,SALVAIEZZI,acqua,NERA,depuratore", "robots": "max-snippet:-1, max-image-preview:large, max-video-preview:-1", "og": {"url": "https://giornaledimontesilvano.com/20528-wwf-le-acque-nere-sul-pescara-note-sin-dal-novembre-2019", "type": "article", "title": "WWF: \u201cLe acque nere sul Pescara note sin dal novembre 2019\u201d", "description": "Questa mattina un sopralluogo degli inquirenti in zona San Martino di Chieti Si \u00e8 tornati a parlare, in questi giorni, di acque nere e maleodoranti presenti nel fiume Pescara in localit\u00e0 San Martino di Chieti, nelle immediate vicinanze del depuratore in zona Selvaiezzi. Si legge in una nota del WWF....", "image": "https://giornaledimontesilvano.com/media/k2/items/cache/33cc7db714ad3500f0b1d38f5cae6565_M.jpg"}, "image": "https://giornaledimontesilvano.com/media/k2/items/cache/33cc7db714ad3500f0b1d38f5cae6565_M.jpg", "twitter": {"card": "summary", "title": "WWF: \u201cLe acque nere sul Pescara note sin dal novembre 2019\u201d", "description": "Questa mattina un sopralluogo degli inquirenti in zona San Martino di Chieti Si \u00e8 tornati a parlare, in questi giorni, di acque nere e maleodoranti presenti nel fiume Pescara in localit\u00e0 San Martino d...", "image": {"identifier": "https://giornaledimontesilvano.com/media/k2/items/cache/33cc7db714ad3500f0b1d38f5cae6565_M.jpg", "alt": "WWF: \u201cLe acque nere sul Pescara note sin dal novembre 2019\u201d"}}, "description": "Questa mattina un sopralluogo degli inquirenti in zona San Martino di Chieti Si \u00e8 tornati a parlare, in questi giorni, di acque nere e maleodoranti pr..."}, "canonical_link": "https://giornaledimontesilvano.com/20528-wwf-le-acque-nere-sul-pescara-note-sin-dal-novembre-2019"}