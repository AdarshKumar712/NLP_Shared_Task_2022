{"source_url": "https://web.archive.org", "url": "https://web.archive.org/web/20200528203748id_/https://wmeritum.pl/trump-pandemii-smierc-koronawirusa/312258", "title": "Z powodu pandemii umrze wi\u0119cej Amerykan\u00f3w? Trump przedstawi\u0142 nowe szacunki", "top_image": "https://wmeritum.pl/wp-content/uploads/2019/01/Donald-Trump-USA.jpg", "meta_img": "https://wmeritum.pl/wp-content/uploads/2019/01/Donald-Trump-USA.jpg", "images": ["https://secure.gravatar.com/avatar/a4f4f86a07d58a0ddc9f2845a47b2f06?s=80&d=mm&r=g", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://wmeritum.pl/wp-content/uploads/2018/06/wmeritum-logo.png", "https://wmeritum.pl/wp-content/uploads/2019/01/Donald-Trump-USA.jpg", "http://wmeritum.pl/wp-content/uploads/sda/fundacja_redisbad.gif"], "movies": [], "text": "Z powodu koronawirusa \u015bmier\u0107 mo\u017ce ponie\u015b\u0107 nawet 100 tys. Amerykan\u00f3w \u2013 oceni\u0142 w niedziel\u0119 prezydent USA Donald Trump. Wyrazi\u0142 te\u017c opini\u0119, \u017ce do ko\u0144ca roku powstanie szczepionka przeciwko SARS-CoV-2.\n\n\u201eStracimy od 75, 80 do 100 tys. ludzi. To straszna sprawa\u201d \u2013 powiedzia\u0142 Trump w wywiadzie dla telewizji Fox News. Wcze\u015bniejsze szacunki prezydenta m\u00f3wi\u0142y o ok. 60-70 tys. ofiar \u015bmiertelnych epidemii w Stanach Zjednoczonych.\n\n\u0141\u0105cznie od pocz\u0105tku epidemii do niedzieli w USA odnotowano 67674 zgon\u00f3w os\u00f3b chorych na Covid-19 \u2013 wynika z danych Uniwersytetu Johnsa Hopkinsa w Baltimore.\n\nW wyst\u0105pieniu w Mauzoleum Abrahama Lincolna w centrum Waszyngtonu prezydent USA oceni\u0142, \u017ce szczepionka na koronawirusa powstanie do ko\u0144ca roku.\n\nPrzyw\u00f3dca USA ponowi\u0142 te\u017c krytyk\u0119 pod adresem Chin, oznajmiaj\u0105c, \u017ce w\u0142adze w Pekinie pope\u0142ni\u0142y \u201estraszny b\u0142\u0105d\u201d nie podaj\u0105c dok\u0142adnych \u2013 jego zdaniem \u2013 danych dotycz\u0105cych epidemii koronawirusa.\n\nWcze\u015bniej w niedziel\u0119 sekretarz stanu USA Mike Pompeo o\u015bwiadczy\u0142, \u017ce jest wiele dowod\u00f3w na to, \u017ce koronawirus pochodzi z laboratorium w chi\u0144skim Wuhan.\n\nAmeryka\u0144ski wywiad informowa\u0142 w czwartek, \u017ce koronawirus nie zosta\u0142 stworzony przez cz\u0142owieka, ani nie jest owocem modyfikacji genetycznej; bada jednak nadal, czy pochodzi od zaka\u017conych zwierz\u0105t lub jest wynikiem wypadku w chi\u0144skim laboratorium \u2013 poda\u0142o biuro dyrektora wywiadu USA.\n\nZ Waszyngtonu Mateusz Obremski (PAP)\n\nSprawdzone informacje na temat koronawriusa dost\u0119pne na oficjalnej stronie rz\u0105dowej: gov.pl", "keywords": [], "meta_keywords": [""], "tags": ["Donald Trump", "liczba ofiar", "usa", "koronawirus", "pandemia"], "authors": [], "publish_date": "Mon May  4 07:28:29 2020", "summary": "", "article_html": "", "meta_description": "Z powodu koronawirusa \u015bmier\u0107 mo\u017ce ponie\u015b\u0107 nawet 100 tys. Amerykan\u00f3w - oceni\u0142 w niedziel\u0119 prezydent USA Donald Trump. Wyrazi\u0142 te\u017c opini\u0119, \u017ce do ko\u0144ca roku powstanie szczepionka przeciwko SARS-CoV-2.", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "Z powodu pandemii umrze znacznie wi\u0119cej Amerykan\u00f3w? Trump przedstawi\u0142 nowe szacunki", "site_name": "wMeritum.pl", "description": "Z powodu koronawirusa \u015bmier\u0107 mo\u017ce ponie\u015b\u0107 nawet 100 tys. Amerykan\u00f3w - oceni\u0142 w niedziel\u0119 prezydent USA Donald Trump. Wyrazi\u0142 te\u017c opini\u0119, \u017ce do ko\u0144ca roku powstanie szczepionka przeciwko SARS-CoV-2.", "url": "https://wmeritum.pl/trump-pandemii-smierc-koronawirusa/312258", "locale": "pl_PL", "image": {"identifier": "https://wmeritum.pl/wp-content/uploads/2019/01/Donald-Trump-USA.jpg", "secure_url": "https://wmeritum.pl/wp-content/uploads/2019/01/Donald-Trump-USA.jpg", "width": 1000, "height": 666}, "updated_time": "2020-05-04T07:28:50+00:00"}, "article": {"published_time": "2020-05-04T07:28:29+00:00", "modified_time": "2020-05-04T07:28:50+00:00", "author": "https://www.facebook.com/wmeritum", "section": "Wiadomo\u015bci", "tag": "usa", "publisher": "https://www.facebook.com/wmeritum/"}, "twitter": {"card": "summary_large_image", "title": "Trump przedstawi\u0142 nowe szacunki dla USA. Ogromna liczba ofiar", "description": "Z powodu koronawirusa \u015bmier\u0107 mo\u017ce ponie\u015b\u0107 nawet 100 tys. Amerykan\u00f3w - oceni\u0142 w niedziel\u0119 prezydent USA Donald Trump. Wyrazi\u0142 te\u017c opini\u0119, \u017ce do ko\u0144ca roku powstanie szczepionka przeciwko SARS-CoV-2.", "url": "https://wmeritum.pl/trump-pandemii-smierc-koronawirusa/312258", "site": "@wmeritum", "image": "https://wmeritum.pl/wp-content/uploads/2019/01/Donald-Trump-USA.jpg", "creator": "@wmeritum"}, "fb": {"app_id": 384180302100462}, "description": "Z powodu koronawirusa \u015bmier\u0107 mo\u017ce ponie\u015b\u0107 nawet 100 tys. Amerykan\u00f3w - oceni\u0142 w niedziel\u0119 prezydent USA Donald Trump. Wyrazi\u0142 te\u017c opini\u0119, \u017ce do ko\u0144ca roku powstanie szczepionka przeciwko SARS-CoV-2.", "robots": "max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/trump-pandemii-smierc-koronawirusa/312258"}