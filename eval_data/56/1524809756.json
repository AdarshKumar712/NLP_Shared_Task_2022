{"source_url": "https://web.archive.org", "url": "https://web.archive.org/web/20210115185231id_/https://www.wirtualnemedia.pl/artykul/wiadomosci-material-o-kinga-rusin-pozew-bedzie-proces-jaroslaw-olechowski-poczekajmy-az-dotra-pozwy", "title": "Jaros\u0142aw Olechowski o zapowiedzi pozw\u00f3w ws. materia\u0142u \u201eWiadomo\u015bci\u201d o Kindze Rusin: poczekajmy, a\u017c dotr\u0105", "top_image": "https://static.wirtualnemedia.pl/media/top/jaroslawolechowski2018-655.jpg", "meta_img": "https://static.wirtualnemedia.pl/media/top/jaroslawolechowski2018-655.jpg", "images": ["https://www.wirtualnemedia.pl/new_wm_view/img/search.png", "https://static.wirtualnemedia.pl/media/top/300/tvp-nowa-hala-produkcyjna-2020-11.jpg", "https://static.wirtualnemedia.pl/media/top/300/jaroslawolechowski2018-655.jpg", "https://static.wirtualnemedia.pl/media/100x80/LJ150.jpg", "https://www.wirtualnemedia.pl/new_wm_view/img/default_avatar.png", "https://static.wirtualnemedia.pl/media/100x80/wolnislowianie-tworcy150.png", "https://static.wirtualnemedia.pl/media/top/jaroslawolechowski2018-655.jpg", "https://static.wirtualnemedia.pl/media/100x80/Witold-Ko\u0142odziejski-2018-small.jpg", "https://static.wirtualnemedia.pl/media/100x80/olbrychskiolejnik150.png", "https://static.wirtualnemedia.pl/media/100x80/kamildurczok150.png", "https://static.wirtualnemedia.pl/media/100x80/sylwesterlatkowski-2014_150.png", "https://static.wirtualnemedia.pl/media/top/300/obajtekromanowski655.png", "https://www.wirtualnemedia.pl/new_wm_view/img/social/google.png", "https://www.wirtualnemedia.pl/new_wm_view/img/social/facebook.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/twitter.png", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/top/300/kamildurczok655.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/facebook-medium.png", "https://www.wirtualnemedia.pl/new_wm_view/img/social/linkedin.png", "https://static.wirtualnemedia.pl/media/top/300/jacek-kurski-luty-2020-wersja2.jpg", "https://static.wirtualnemedia.pl/media/100x80/sukcesystorytel2020-150.jpg", "https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/100x80/Rysa_IPLA_mini.jpg", "https://static.wirtualnemedia.pl/media/top/300/piotr-kra\u015bko-tvn-lipiec-2020.jpg", "https://www.wirtualnemedia.pl/new_wm_view/img/newsletter.png", "https://www.wirtualnemedia.pl/new_wm_view/img/social/mail-medium.png"], "movies": [], "text": "W niedzielnym wydaniu \u201eWiadomo\u015bci\u201d wyemitowano materia\u0142 reportera Macieja Sawickiego na temat Kingi Rusin. Dziennikark\u0119 skrytykowano za niedawn\u0105 relacj\u0119 z zamkni\u0119tej imprezy po gali Oscar\u00f3w. Prezenterk\u0119 okre\u015blono w felietonie mianem \u201ejednej z twarzy pseudoelity, kt\u00f3ra od lat pr\u00f3buje wm\u00f3wi\u0107 Polakom, jak maj\u0105 \u017cy\u0107\u201d, a fragmenty jej wpis\u00f3w odczyta\u0142 m\u0119\u017cczyzna nienaturalnie wysokim g\u0142osem. Jak nieoficjalnie dowiedzia\u0142 si\u0119 portal Wirtualnemedia.pl \u2013 wstawka z wysokim g\u0142osem znalaz\u0142a si\u0119 przez przypadek w materiale \u201eWiadomo\u015bci\u201d na etapie monta\u017cu, pierwotnie by\u0142a przeznaczona do wydania \u201eW tyle wizji\u201d - st\u0105d satyryczna konwencja fragmentu.\n\nW poniedzia\u0142ek stanowisko w tej sprawie zaj\u0105\u0142 aktor Piotr Zelt, kt\u00f3rego kr\u00f3tk\u0105 wypowied\u017a zacytowano w relacji. Przeprosi\u0142 za sw\u00f3j udzia\u0142 w materiale i przekonywa\u0142, \u017ce znalaz\u0142 si\u0119 w nim na innych zasadach, ni\u017c obiecywa\u0142 mu przygotowuj\u0105cy go reporter. - To jest okropna manipulacja, co zrobili, nadu\u017cyli mojego zaufania. Czuj\u0119 si\u0119 oszukany przez dziennikarza Macieja Sawickiego, kt\u00f3ry zapewnia\u0142 mnie, \u017ce m\u00f3j komentarz p\u00f3jdzie w programie lifestylowym. Na w\u0142asnej sk\u00f3rze przekona\u0142em si\u0119, \u017ce s\u0105 absolutnie niewiarygodni - m\u00f3wi\u0142 portalowi Wirtualnemedia.pl.\n\nDo wtorku do Krajowej Rady Radiofonii i Telewizji dotar\u0142y 24 skargi na materia\u0142, za\u015b sama Kinga Rusin zapowiedzia\u0142a z\u0142o\u017cenie pozw\u00f3w przeciwko TVP i \u201eWiadomo\u015bciom\u201d.\n\n- Nie chc\u0119 na razie tego komentowa\u0107, poczekajmy a\u017c zapowiadane pozwy dotr\u0105 - stwierdza w rozmowie z portalem Wirtualnemedia.pl Jaros\u0142aw Olechowski, dyrektor Telewizyjnej Agencji Informacyjnej. - Co do wypowiedzi pana Piotra Zelta: mam zapewnienie reportera przygotowuj\u0105cego materia\u0142, \u017ce nie zosta\u0142a ona wyrwana z kontekstu. S\u0142owa komentuj\u0105cego aktora zosta\u0142y wiernie zacytowane - m\u00f3wi Olechowski.\n\nKinga Rusin zapowiedzia\u0142a, \u017ce odszkodowania przyznane jej ewentualnie przez s\u0105dy przeznaczy na polsk\u0105 onkologi\u0119.\n\nWed\u0142ug danych Nielsen Audience Measurement w styczniu br. g\u0142\u00f3wne wydanie \u201eWiadomo\u015bci\u201d ogl\u0105da\u0142o przeci\u0119tnie 2,48 mln os\u00f3b w TVP1 i 706,5 tys. w TVP Info. Widownia programu w skali roku wzros\u0142a o 2,3 proc.", "keywords": [], "meta_keywords": ["tvp", "tvp info", "telewizja publiczna", "wiadomo\u015bci", "informacje", "programy", "filmy", "prezenterzy", "wirtualnemedia.pl", "zmiany kadrowe"], "tags": ["Macieja Sawickiego", "Piotr Zelt", "Kinga Rusin", "Wiadomo\u015bci", "Jaros\u0142aw Olechowski", "Pozew"], "authors": [], "publish_date": null, "summary": "", "article_html": "", "meta_description": "Najnowsze wiadomo\u015bci na temat TVP, telewizji publicznej, zmiany kadrowe, wyniki ogl\u0105dalno\u015bci, zapowiedzi programowe, prezenterzy TVP. WirtualneMedia.pl", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Najnowsze wiadomo\u015bci na temat TVP, telewizji publicznej, zmiany kadrowe, wyniki ogl\u0105dalno\u015bci, zapowiedzi programowe, prezenterzy TVP. WirtualneMedia.pl", "keywords": "tvp, tvp info, telewizja publiczna, wiadomo\u015bci, informacje, programy, filmy, prezenterzy, wirtualnemedia.pl, zmiany kadrowe", "og": {"image": "https://static.wirtualnemedia.pl/media/top/jaroslawolechowski2018-655.jpg", "type": "article", "url": "https://www.wirtualnemedia.pl/artykul/wiadomosci-material-o-kinga-rusin-pozew-bedzie-proces-jaroslaw-olechowski-poczekajmy-az-dotra-pozwy", "title": "Jaros\u0142aw Olechowski o zapowiedzi pozw\u00f3w ws. materia\u0142u \u201eWiadomo\u015bci\u201d o Kindze Rusin: poczekajmy, a\u017c dotr\u0105", "description": "Reporter \u201eWiadomo\u015bci\u201d wykorzystuj\u0105cy w materiale o Kindze Rusin wypowied\u017a Piotra Zelta wiernie j\u0105 zacytowa\u0142 - m\u00f3wi portalowi Wirtualnemedia.pl Jaros\u0142aw Olechowski, dyrektor Telewizyjnej Agencji Informacyjnej. - Nie chc\u0119 wypowiada\u0107 si\u0119 na temat zapowiadanych pozw\u00f3w, poczekamy, a\u017c je dostaniemy - komentuje Olechowski."}, "thumbnail": "https://static.wirtualnemedia.pl/media/top/jaroslawolechowski2018-655.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/wiadomosci-material-o-kinga-rusin-pozew-bedzie-proces-jaroslaw-olechowski-poczekajmy-az-dotra-pozwy"}