{"source_url": "https://web.archive.org", "url": "https://web.archive.org/web/20200329223514id_/https://www.rp.pl/Komentarze-ekonomiczne/303289967-Krzysztof-Adam-Kowalczyk-Polska-z-Tarcza-czy-jednak-na-tarczy.html", "title": "Krzysztof Adam Kowalczyk: Polska z Tarcz\u0105 czy jednak na tarczy", "top_image": "https://www.rp.pl/storyimage/RP/20200328/EKO/303289967/AR/0/AR-303289967.jpg?lastModified=20200328175415", "meta_img": "https://www.rp.pl/storyimage/RP/20200328/EKO/303289967/AR/0/AR-303289967.jpg?lastModified=20200328175415", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/apps/pbcsi.dll/storyimage/RP/20200328/EKO/303289967/AR/0/AR-303289967.jpg?imageversion=Artykul&lastModified=", "https://web.archive.org/web/20200329223514id_/https:/www.rp.pl/Komentarze-ekonomiczne/ /storyimage/RP/20200328/EKO/303289982/AR/0/AR-303289982.jpg&MaxW=370", "https://web.archive.org/apps/Sc.dll/RP/NoJS/NoJS/story/20200328/EKO/303289967?nojs=1", "https://www.rp.pl/storyimage/RP/20200328/EKO/303289967/AR/0/AR-303289967.jpg?lastModified=20200328175415", "https://web.archive.org/public/images/gremi-logo-white.svg", "https://web.archive.org/apps/pbcsi.dll/persbilde?Avis=RP&ID=500", "https://web.archive.org/web/20200329223514id_/https:/www.rp.pl/Komentarze-ekonomiczne/ /storyimage/RP/20200328/EKO/303279876/AR/0/AR-303279876.jpg&MaxW=370", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://web.archive.org/web/20200329223514id_/https:/www.rp.pl/Komentarze-ekonomiczne/ /storyimage/RP/20200328/KRAJ/200329213/AR/0/AR-200329213.jpg&MaxW=370", "https://web.archive.org/public/images/logotypy_rzepy_rp2.svg", "https://web.archive.org/web/20200329223514id_/https:/www.rp.pl/Komentarze-ekonomiczne/ /storyimage/RP/20200328/EKO/303289968/AR/0/AR-303289968.jpg&MaxW=370", "https://web.archive.org/public/images/logotyp_RGB_rppl_100lat.svg"], "movies": [], "text": "Samo uchwalenie pakietu antykryzysowego nie uodporni naszych firm i miejsc pracy na skutki pandemii i lockdownu. Wchodzimy dopiero w pierwsz\u0105 faz\u0119 kryzysu i przepisy trzeba b\u0119dzie poprawia\u0107 i uzupe\u0142nia\u0107. Jak to robi\u0107, gdy w polityce trwa wojna wszystkich ze wszystkimi?\n\n\u201eUnited we stand, divided we fall\" \u2013 s\u0142owa jednego z ojc\u00f3w za\u0142o\u017cycieli Stan\u00f3w Zjednoczonych jak mantra powtarzane s\u0105 od ponad 200 lat w stanie zagro\u017cenia i wojny od USA przez Wielk\u0105 Brytani\u0119 po Indie. Razem wytrwamy, podzieleni padniemy \u2013 uznali rywalizuj\u0105cy ze sob\u0105 szefowie najwi\u0119kszych organizacji biznesowych i odbudowali Rad\u0119 Przedsi\u0119biorczo\u015bci, kt\u00f3ra blisko dwie dekady temu pomog\u0142a przekona\u0107 rz\u0105d, by w obliczu kryzysu na \u015bwiecie podj\u0105\u0142 zmiany poprawiaj\u0105ce sytuacj\u0119 polskich przedsi\u0119biorc\u00f3w. Poni\u017cej dalsza cz\u0119\u015b\u0107 artyku\u0142u\n\nDzisiaj kryzys jest stokro\u0107 gro\u017aniejszy. Jeste\u015bmy na wojnie z niewidzialnym wrogiem, kt\u00f3ry prowadzi ofensyw\u0119 od chi\u0144skiego Wuhan po Europ\u0119 i USA. Has\u0142o \u201eUnited we stand\" jest aktualne jak nigdy wcze\u015bniej. I jak nigdy dot\u0105d ignorowane. Wystarczy wspomnie\u0107 blame game Chin z W\u0142ochami i USA, paniczne blokady granic i dostaw masek w Europie, ataki premiera RP na UE (\u201enie da\u0142a ani eurocenta\", cho\u0107 da\u0142a na walk\u0119 z koronawirusem 37 mld euro, w tym 7 mld euro dla Polski). I wreszcie gigantyczny sp\u00f3r polityczny w kraju po zmianach kodeksu wyborczego doklejonych do \u201eTarczy antykryzysowej\" i uchwalonych pod os\u0142on\u0105 nocy.\n\nPolitycy walcz\u0105 ze sob\u0105, jakby najwa\u017cniejsze by\u0142o przeprowadzenie wybor\u00f3w 10 maja, a nie przetrwanie pandemii. My mo\u017ce j\u0105 i prze\u017cyjemy, ale polska gospodarka niekoniecznie. Krytyczna jest zw\u0142aszcza pierwsza faza kryzysu \u2013 lockdow, w czasie kt\u00f3rego fabryki przestaj\u0105 wytwarza\u0107 towary, zamieraj\u0105 us\u0142ugi \u2013 od restauracji przez fryzjera po kina i teatry. Ekonomi\u015bci ostrzegaj\u0105, \u017ce ten kryzys, inaczej ni\u017c poprzednie, b\u0119dzie mia\u0142 charakter poda\u017cowy. Ludzie mo\u017ce i b\u0119d\u0105 mieli pieni\u0105dze \u2013 z pomocy pa\u0144stwa, z w\u0142asnych oszcz\u0119dno\u015bci, ale nie b\u0119dzie co za nie kupi\u0107. A wtedy grozi nam wystrza\u0142 inflacji.\n\nRz\u0105d si\u0119 z tym liczy, skoro wpisa\u0142 do ustawy o \u201eTarczy antykryzysowej\" przepisy drastycznie ingeruj\u0105ce w rynek, bo pozwalaj\u0105ce ustala\u0107 maksymalne ceny i mar\u017ce \u201etowar\u00f3w lub us\u0142ug maj\u0105cych istotne znaczenie dla ochrony zdrowia lub bezpiecze\u0144stwa ludzi lub koszt\u00f3w utrzymania gospodarstw domowych\". Uderzy to w firmy, jeszcze bardziej ograniczaj\u0105c poda\u017c. I stworzy warunki do powrotu czarnego rynku \u2013 po 30 latach od upadku PRL!\n\nW sprawie podatk\u00f3w rz\u0105d ju\u017c tak \u015bmia\u0142y nie jest i chroni dochody bud\u017cetu - preferuje od\u0142o\u017cenie zaliczek od ich umorzenia. Godne odnotowania jest natomiast zwolnienie samozatrudnionych ze sk\u0142adek ZUS do trzech miesi\u0119cy. B\u0119dzie te\u017c dla nich \u201epostojowe\", ale wniosek wymaga z\u0142o\u017cenia podpisu i skierowania za po\u015brednictwem dotychczasowych zleceniodawc\u00f3w. Jak to zrobi\u0107 w czasie lockdownu? I pomy\u015ble\u0107, \u017ce uchwali\u0142 to Sejm \u201ez tabletu\"...\n\nRz\u0105d nie mo\u017ce si\u0119 te\u017c zdecydowa\u0107, czy chce chroni\u0107 miejsca pracy, czy wr\u0119cz przeciwnie. Bo cho\u0107 przewiduje dop\u0142aty do \u201epostojowego\" dla pracownik\u00f3w firm (zobaczymy czy wystarczaj\u0105ce), to nie rezygnuje z podatku od sprzeda\u017cy detalicznej, kt\u00f3ry uderzy w walcz\u0105cy o przetrwanie handel. Przesuwa tylko wprowadzenie daniny do 1 stycznia 2021. Nie zrezygnowa\u0142 te\u017c z zakazu handlu w niedziel\u0119, cho\u0107 to by\u0142aby wielka pomoc dla gospodarki po pandemii. Czasowo tylko poluzowa\u0142 restrykcje pozwalaj\u0105c na przyj\u0119cie i roz\u0142o\u017cenie na p\u00f3\u0142kach towar\u00f3w pierwszej potrzeby. W centra handlowe uderzy te\u017c wygaszenie czasowe um\u00f3w najmu \u2013 korzystanie z kolei dla wynajmuj\u0105cych lokale, zamkni\u0119te przez pa\u0144stwo na czas pandemii.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Samo uchwalenie pakietu antykryzysowego nie uodporni naszych firm i miejsc pracy na skutki pandemii i lockdownu. Wchodzimy dopiero w pierwsz\u0105 faz\u0119 kryzysu i przepisy trzeba b\u0119dzie poprawia\u0107 i uzupe\u0142nia\u0107. Jak to robi\u0107, gdy w polityce trwa wojna wszystkich ze wszystkimi?", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200328/EKO/303289967/AR/0/AR-303289967.jpg?minW=80&minH=150&exactW=80&exactH=150&exactFit=crop&lastModified=20200328175415", "news_keywords": "Opinie,\r\nEkonomia,\r\nKomentarze,\r\nBlogi,\r\n_MT1_left_SG", "og": {"image": {"identifier": "https://www.rp.pl/storyimage/RP/20200328/EKO/303289967/AR/0/AR-303289967.jpg?lastModified=20200328175415", "width": 600, "height": 315}, "title": "Krzysztof Adam Kowalczyk: Polska z Tarcz\u0105 czy jednak na tarczy", "type": "article", "description": "Samo uchwalenie pakietu antykryzysowego nie uodporni naszych firm i miejsc pracy na skutki pandemii i lockdownu. Wchodzimy dopiero w pierwsz\u0105 faz\u0119 kryzysu i przepisy trzeba b\u0119dzie poprawia\u0107 i uzupe\u0142nia\u0107. Jak to robi\u0107, gdy w polityce trwa wojna wszystkich ze wszystkimi?", "url": "https://www.rp.pl/Komentarze-ekonomiczne/303289967-Krzysztof-Adam-Kowalczyk-Polska-z-Tarcza-czy-jednak-na-tarczy.html"}, "description": "Samo uchwalenie pakietu antykryzysowego nie uodporni naszych firm i miejsc pracy na skutki pandemii i lockdownu. Wchodzimy dopiero w pierwsz\u0105 faz\u0119 kryzysu i przepisy trzeba b\u0119dzie poprawia\u0107 i uzupe\u0142nia\u0107. Jak to robi\u0107, gdy w polityce trwa wojna wszystkich ze wszystkimi?"}, "canonical_link": "https://www.rp.pl/Komentarze-ekonomiczne/303289967-Krzysztof-Adam-Kowalczyk-Polska-z-Tarcza-czy-jednak-na-tarczy.html"}