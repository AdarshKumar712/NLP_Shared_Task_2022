{"source_url": "https://www.star.com.tr", "url": "https://www.star.com.tr/ekonomi/norvec-varlik-fonu-turkiyeye-803-milyon-dolar-yatirdi-haber-1519883/", "title": "Norve\u00e7 Varl\u0131k Fonu T\u00fcrkiye'ye 803 milyon dolar yat\u0131rd\u0131", "top_image": "https://imgs.stargazete.com/imgsdisk/maintmps/2020/03/04/norvec-varlik-fonu-turkiy-755_2-41.jpg", "meta_img": "https://imgs.stargazete.com/imgsdisk/maintmps/2020/03/04/norvec-varlik-fonu-turkiy-755_2-41.jpg", "images": ["https://mc.yandex.ru/watch/52120027", "https://imgs.stargazete.com/imgsdisk/maintmps/2020/03/04/norvec-varlik-fonu-turkiy-755_2-41.jpg", "https://www.star.com.tr/assetsnew/img/1x1.png", "https://d5nxst8fruw4z.cloudfront.net/atrk.gif?account=ZxU6o1QolK10N8"], "movies": [], "text": "AA 04 Mart 2020 \u00c7ar\u015famba 11:01 - G\u00fcncelleme: 04 Mart 2020 \u00c7ar\u015famba 11:05\n\nAA muhabirinin Norve\u00e7 Varl\u0131k Fonu'nu y\u00f6neten Norges Bank'\u0131n verilerinden derledi\u011fi bilgilere g\u00f6re, fon, varl\u0131\u011f\u0131n\u0131n bir b\u00f6l\u00fcm\u00fcn\u00fc ge\u00e7en y\u0131l \u00e7e\u015fitli alanlarda faaliyet g\u00f6steren ve Borsa \u0130stanbul'da i\u015flem g\u00f6ren farkl\u0131 \u00f6l\u00e7ekteki 53 \u015firketin hisselerinin sat\u0131n al\u0131nmas\u0131nda kulland\u0131.\n\nD\u00fcnyan\u0131n en b\u00fcy\u00fc\u011f\u00fc olan Norve\u00e7 Varl\u0131k Fonu'nun s\u00f6z konusu T\u00fcrk \u015firketlerinin hisselerine yapt\u0131\u011f\u0131 toplam yat\u0131r\u0131m 803 milyon dolar\u0131 bulurken, portf\u00f6y\u00fcnde Aygaz A\u015e, Kardemir Karab\u00fck Demir \u00c7elik Sanayi ve Ticaret A\u015e, T\u00fcpra\u015f T\u00fcrkiye Petrol Rafinerileri A\u015e, Ere\u011fli Demir ve \u00c7elik Fabrikalar\u0131, Aksa Enerji \u00dcretim A\u015e ile Enerjisa Enerji A\u015e olmak \u00fczere 6 enerji \u015firketinin hisseleri yer ald\u0131. Fonun bu 6 T\u00fcrk enerji \u015firketindeki ortakl\u0131k hisse de\u011feri 117 milyon dolar olarak kayda ge\u00e7ti.\n\nVarl\u0131k fonunun ge\u00e7en y\u0131l\u0131n sonunda T\u00fcrkiye'deki en b\u00fcy\u00fck enerji yat\u0131r\u0131m\u0131, 54 milyon 653 bin dolarla T\u00fcpra\u015f T\u00fcrkiye Petrol Rafinerileri A\u015e olurken, onu, 38 milyon 941 bin dolarla Ere\u011fli Demir ve \u00c7elik Fabrikalar\u0131 hissesi izledi.\n\n\n\n- En b\u00fcy\u00fck yat\u0131r\u0131m Akbank'a\n\n\n\nNorve\u00e7 Varl\u0131k Fonu'nun, T\u00fcrkiye'deki yat\u0131r\u0131mlar\u0131ndan en b\u00fcy\u00fck pay\u0131 Akbank T\u00fcrk Anonim \u015eirketi ald\u0131. Akbank'\u0131n y\u00fczde 1,43 hissesine sahip olan fonun, s\u00f6z konusu bankadaki toplam yat\u0131r\u0131m\u0131 101 milyon 651 bin 998 dolar\u0131 buldu.\n\n\n\nS\u00f6z konusu yat\u0131r\u0131m\u0131 70 milyon 152 bin dolarla T\u00fcrkiye Garanti Bankas\u0131 A\u015e, yakla\u015f\u0131k 55 milyon dolarla T\u00fcrk Hava Yollar\u0131 AO ve 47 milyon 651 bin dolarla Ar\u00e7elik A\u015e yat\u0131r\u0131mlar\u0131 izledi.\n\n\n\nFonun T\u00fcrkiye portf\u00f6y\u00fcndeki en b\u00fcy\u00fck hisse pay\u0131 ise y\u00fczde 4,01'ine ortak oldu\u011fu T\u00fcrk Trakt\u00f6r ve Ziraat Makineleri A\u015e'de bulunuyor. S\u00f6z konusu \u015firketin hisse senetlerine ba\u011flanan toplam yat\u0131r\u0131m miktar\u0131 20 milyon dolara yakla\u015ft\u0131.\n\n\n\nT\u00fcrkiye'de 2001'den bu yana k\u00fc\u00e7\u00fck yat\u0131r\u0131mlar yapan Norve\u00e7 Varl\u0131k Fonu, 2008'den itibaren kaynaklar\u0131n\u0131n bir k\u0131sm\u0131n\u0131 yo\u011fun \u015fekilde T\u00fcrk \u015firketlerinin hisse senetlerinde de\u011ferlendiriyor.\n\nNorve\u00e7'in Devlet Varl\u0131k Fonu, 1990'dan itibaren \u00fclkenin petrol ve do\u011fal gaz \u00fcretiminin getirisiyle yabanc\u0131 \u00fclkelerin hisse senetleri, tahvil ve emlak piyasalar\u0131na yat\u0131r\u0131m yap\u0131yor. Fonun stratejisine g\u00f6re, yat\u0131r\u0131mlar\u0131n y\u00fczde 60'\u0131 hisse senetlerine, y\u00fczde 35'i sabit getirili menkul k\u0131ymetlere ve y\u00fczde 5'i gayrimenkule y\u00f6nlendiriliyordu ancak 2017'de Norve\u00e7 h\u00fck\u00fcmeti hisse senetlerine yap\u0131lan yat\u0131r\u0131m\u0131n pay\u0131n\u0131 y\u00fczde 70'e \u00e7\u0131kard\u0131.\n\nNorve\u00e7 h\u00fck\u00fcmeti, fon gelirlerinin y\u00fczde 4\u2019\u00fcn\u00fc kullanabiliyor, geriye kalan y\u00fczde 96'l\u0131k k\u0131s\u0131m ise biriktiriliyor. B\u00f6ylece Norve\u00e7 d\u0131\u015f\u0131nda 70'ten fazla \u00fclkede, 9 bine yak\u0131n firmaya yat\u0131r\u0131m yap\u0131l\u0131yor.\n\n\n\nFon, T\u00fcrkiye'de ila\u00e7 sanayisi, bankac\u0131l\u0131k, g\u0131da, ileti\u015fim hizmetleri, ula\u015f\u0131m ve beyaz e\u015fya sekt\u00f6rlerinde faaliyet g\u00f6steren b\u00fcy\u00fck \u015firketlerin hisseleriyle de ilgileniyor. Fonun de\u011feri 19 Eyl\u00fcl 2017'de rekor k\u0131rarak ilk defa 1 trilyon dolar s\u0131n\u0131r\u0131n\u0131 a\u015fm\u0131\u015ft\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Norve\u00e7'in 1 trilyon dolar\u0131 a\u015fan de\u011fere sahip devlet varl\u0131k fonu, 2019 sonu itibar\u0131yla T\u00fcrkiye'deki farkl\u0131 \u015firketlerin hisse senetlerine 803 milyon dolar yat\u0131rd\u0131.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "Norve\u00e7 Varl\u0131k Fonu T\u00fcrkiye'ye 803 milyon dolar yat\u0131rd\u0131", "description": "Norve\u00e7'in 1 trilyon dolar\u0131 a\u015fan de\u011fere sahip devlet varl\u0131k fonu, 2019 sonu itibar\u0131yla T\u00fcrkiye'deki farkl\u0131 \u015firketlerin hisse senetlerine 803 milyon dolar yat\u0131rd\u0131.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/ekonomi/norvec-varlik-fonu-turkiyeye-803-milyon-dolar-yatirdi-haber-1519883/", "type": "article", "title": "Norve\u00e7 Varl\u0131k Fonu T\u00fcrkiye'ye 803 milyon dolar yat\u0131rd\u0131 | STAR", "locale": "tr_TR", "image": "https://imgs.stargazete.com/imgsdisk/maintmps/2020/03/04/norvec-varlik-fonu-turkiy-755_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1519883, "viewport": "width=1024", "section": "Ekonomi", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/03/04/norvec-varlik-fonu-turkiy-755_2-41.jpg", "url": "https://www.star.com.tr/ekonomi/norvec-varlik-fonu-turkiyeye-803-milyon-dolar-yatirdi-haber-1519883/", "card": "summary_large_image", "site": "@stargazete", "title": "Norve\u00e7 Varl\u0131k Fonu T\u00fcrkiye'ye 803 milyon dolar yat\u0131rd\u0131", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/ekonomi/norvec-varlik-fonu-turkiyeye-803-milyon-dolar-yatirdi-haber-1519883/"}