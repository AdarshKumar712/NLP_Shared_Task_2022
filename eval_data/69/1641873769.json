{"source_url": "https://www.ecodibergamo.it", "url": "https://www.ecodibergamo.it/stories/bergamo-citta/guariti-con-tampone-positivo-non-infettanopoco-virus-in-tamponi-dei-convalescen_1360905_11/", "title": "Guariti con tampone positivo non infettano \u00abPoco virus in tamponi dei convalescenti\u00bb", "top_image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_998_397_display.jpg", "meta_img": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_998_397_display.jpg", "images": ["https://www.ecodibergamo.it/static/img/temp/footer/banner-bottom-02.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/il-traffico-incide-poco-sullo-smoglo-confermano-i-dati-del-lockdown_a7bafda8-b636-11ea-9af4-d2823e8a66df_900_512_new_rect_medium.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/5-passeggiate-brevi-in-montagna-con-i-bambini_b2deae72-b0b5-11ea-b064-aa1dce90b50b_900_512_new_rect_medium.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/25/photos/cache/isolamento-di-3-mesi-e-13-tamponi-positivimarco-mi-da-forza-la-fiducia_a8778c3c-b723-11ea-ac40-243989ff6844_900_512_new_rect_medium.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_998_397_display.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_998_397_original.jpg", "https://www.ecodibergamo.it/static/img/head/logo%402x.png", "https://www.ecodibergamo.it/static/img/head/logobianco.png"], "movies": [], "text": "Guariti con tampone positivo non infettano\n\n\u00abPoco virus in tamponi dei convalescenti\u00bb Lo studio del San Matteo di Pavia: la maggior parte delle persone clinicamente guarite dal Covid-19, cio\u00e8 senza pi\u00f9 sintomi, ma ancora positive al tampone, hanno una quantit\u00e0 di virus cos\u00ec bassa e degradata da non poter contagiare.\n\nLa maggior parte delle persone clinicamente guarite dal Covid-19, cio\u00e8 senza pi\u00f9 sintomi, ma ancora positive al tampone, hanno una quantit\u00e0 di virus cos\u00ec bassa e degradata da non poter contagiare. \u00c8 quanto emerge dallo studio del Policlinico San Matteo di Pavia, condotto con l\u2019Istituto Zooprofilattico della Lombardia ed Emilia Romagna, Ospedale civile di Piacenza, Policlinico di Milano e Le Scotte di Siena, presentato oggi presso la Regione Lombardia.\n\n\u00abCi siamo chiesti cosa significa un tampone positivo se i sintomi sono scomparsi \u2013 spiega Fausto Baldanti, responsabile del reparto di Virologia del San Matteo \u2013. Molti di questi soggetti hanno poche particelle virali\u00bb. Per verificare se il nuovo coronavirus fosse ancora infettante o meno, i ricercatori hanno messo in coltura i campioni di 280 persone clinicamente guarite, con cariche virali basse, e visto se il virus era integro. \u00abSe il virus \u00e8 integro infatti, pu\u00f2 infettare le cellule - continua -. Su 280, abbiamo visto che il segnale di sopravvivenza del virus era meno del 3%. In fase di risoluzione sintomi, il loro virus non \u00e8 quindi infettante\u00bb.\n\nVisti i risultati del nuovo studio del San Matteo di Pavia, \u00ababbiamo chiesto ufficialmente all\u2019Istituto Superiore di Sanit\u00e0 - dice l\u2019assessore lombardo al welfare Giulio Gallera - di introdurre una netta distinzione dei casi \u201cdebolmente positivi\u201d rispetto agli altri, in base alle nuove rilevazioni effettuate dalla comunit\u00e0 scientifica\u00bb.\n\n\u00abIn Regione Lombardia - spiega Gallera - i casi ad oggi rilevati rappresentano sempre di pi\u00f9 un esito \u201cdebolmente positivo\u201d: lo studio del professor Baldanti evidenzia che su 274 tamponi \u201cRNA Covid\u201d con queste caratteristiche, solo 8 (il 2,9%) sono risultati in grado di crescere in coltura ed essere, di conseguenza, potenzialmente infettivi\u00bb.\n\nVisto che la regione ha avviato \u00abuna vasta operazione di screening sierologica alla quale seguiranno tamponi in caso di positivit\u00e0 al prelievo ematico\u00bb, in particolare \u00abai cittadini delle aree pi\u00f9 colpite dall\u2019emergenza Covid, ai nuovi ospiti delle RSA e dei Centri per disabili, alle forze dell\u2019ordine, ai pazienti in fase di ricovero\u00bb, Gallera prevede che \u00abda questi esami emergeranno certamente nuove positivit\u00e0\u00bb che - \u00e8 la sua riflessione - \u00abdovranno essere per\u00f2 considerate nella giusta misura, al fine di non creare allarmismi e dare la dimensione vera e reale della diffusione del contagio nella nostra Regione che sta superando il momento emergenziale\u00bb.\n\n\u00a9 RIPRODUZIONE RISERVATA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Lo studio del San Matteo di Pavia: la maggior parte delle persone clinicamente guarite dal Covid-19, cio\u00e8 senza pi\u00f9 sintomi, ma ancora positive al tampone, hanno una quantit\u00e0 di virus cos\u00ec bassa e degradata da non poter contagiare.", "meta_lang": "it", "meta_favicon": "/static/images/favicon.ico", "meta_data": {"viewport": "width=device-width, user-scalable=no, initial-scale=1, minimum-scale=1, maximum-scale=1.0", "description": "Lo studio del San Matteo di Pavia: la maggior parte delle persone clinicamente guarite dal Covid-19, cio\u00e8 senza pi\u00f9 sintomi, ma ancora positive al tampone, hanno una quantit\u00e0 di virus cos\u00ec bassa e degradata da non poter contagiare.", "keywords": "", "msvalidate.01": "BE6FD1885030C83DA1A8E05D4E0DAEBA", "google-site-verification": "2TozLRAwnKy-1rB-mE_7JuY5zg7vVg6XdeWsRiOObVg", "og": {"title": "Guariti con tampone positivo non infettano \u00abPoco virus in tamponi dei convalescenti\u00bb", "type": "article", "url": "https://www.ecodibergamo.it/stories/bergamo-citta/guariti-con-tampone-positivo-non-infettanopoco-virus-in-tamponi-dei-convalescen_1360905_11/", "image": {"identifier": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_998_397_display.jpg", "width": 998, "height": 397, "type": "image/jpeg"}, "image2": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_512_512_new_square_large.jpg", "city": "Bergamo"}, "twitter": {"card": "summary_large_image", "site": "@webecodibergamo", "title": "Guariti con tampone positivo non infettano \u00abPoco virus in tamponi dei convalescenti\u00bb", "description": "Lo studio del San Matteo di Pavia: la maggior parte delle persone clinicamente guarite dal Covid-19, cio\u00e8 senza pi\u00f9 sintomi, ma ancora positive al tampone, hanno una quantit\u00e0 di virus cos\u00ec bassa e degradata da non poter contagiare.", "image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/guariti-con-tampone-positivo-non-infettanopoco-virus-in-tamponi-dei-conval_4bd98b16-b4bb-11ea-992a-8efb75ff0a3c_998_397_display.jpg"}}, "canonical_link": "https://www.ecodibergamo.it/stories/bergamo-citta/guariti-con-tampone-positivo-non-infettanopoco-virus-in-tamponi-dei-convalescen_1360905_11/"}