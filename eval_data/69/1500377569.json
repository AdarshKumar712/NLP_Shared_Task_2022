{"source_url": "https://web.archive.org", "url": "https://web.archive.org/web/20200122145144id_/https://www.rmf24.pl/fakty/polska/news-nie-zyje-znachor-z-nowego-sacza-odsiadywal-wyrok-za-przyczyn,nId,4281145", "title": "Nie \u017cyje znachor z Nowego S\u0105cza. Odsiadywa\u0142 wyrok za przyczynienie si\u0119 do \u015bmierci dziecka", "top_image": "https://i.iplsc.com/-/0009RVLD9GI7GP7U-C411.jpg", "meta_img": "https://i.iplsc.com/-/0009RVLD9GI7GP7U-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/-/0009RVLD9GI7GP7U-C411.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/facebook-messenger.png", "https://web.archive.org/s/classic/img/RMF-FM-logo2.png", "https://i.iplsc.com/marek-h-na-sali-sadu-rejonowego-w-nowym-saczu/0009RVLEEV7EFXGF-C123-F4.png", "https://web.archive.org/s/classic/img/close.png?c=1", "https://web.archive.org/s/classic/ajax-loader.gif", "https://web.archive.org/s/classic/p.gif"], "movies": [], "text": "Marek H., s\u0105decki znachor skazany na 3,5 roku wi\u0119zienia za przyczynienie si\u0119 do \u015bmierci g\u0142odowej p\u00f3\u0142rocznej Madzi z Brzeznej, nie \u017cyje. M\u0119\u017cczyzna zmar\u0142 w szpitalu Aresztu \u015aledczego przy ul. Montelupich w Krakowie - donosi Gazeta Krakowska.\n\nMarek H. na sali S\u0105du Rejonowego w Nowym S\u0105czu / Grzegorz Momot / PAP\n\nMarek H., zosta\u0142 skazany prawomocnym wyrokiem w czerwcu 2018 roku na kar\u0119 3,5 roku wi\u0119zienia. Proces, kt\u00f3ry ruszy\u0142 30 pa\u017adziernika 2015 r., toczy\u0142 si\u0119 z wy\u0142\u0105czeniem jawno\u015bci. Zar\u00f3wno oskar\u017cony, jak i jego obro\u0144ca wnosili o uniewinnienie.\n\n\n\nS\u0105d uzna\u0142 jednak, \u017ce Marek H. jest winny sprawstwa kierowniczego, kt\u00f3re w kwietniu 2014 r. doprowadzi\u0142o do nieumy\u015blnego spowodowania przez Joann\u0119 i Micha\u0142a P. z Brzeznej \u015bmierci ich p\u00f3\u0142rocznej c\u00f3rki.\n\n\n\nDo \u015bmierci dziecka dosz\u0142o z powodu niedo\u017cywienia. Wed\u0142ug s\u0105du, m\u0119\u017cczyzna udziela\u0142 rodzicom dziewczynki nieprawid\u0142owych polece\u0144 i instrukcji dotycz\u0105cych \u017cywienia. Zabroni\u0142 im r\u00f3wnie\u017c korzystania z opieki lekarskiej i kontakt\u00f3w z innymi cz\u0142onkami rodziny. Rodzice dziewczynki te\u017c us\u0142yszeli wyrok. By\u0142o to p\u00f3\u0142 roku wi\u0119zienia.\n\n\n\nRo\u015bliny, ma\u015bci i r\u00f3\u017cd\u017cki\n\nS\u0105d stwierdzi\u0142 tak\u017ce, \u017ce Marek H. udzieli\u0142 \"\u015bwiadcze\u0144 zdrowotnych\" ponad 30 osobom. Rozpoznawa\u0142 schorzenia, diagnozowa\u0142 i ustala\u0142 spos\u00f3b leczenia. M\u0119\u017cczyzna wykorzystywa\u0142 do tego r\u00f3\u017cd\u017cki, substancje okre\u015blane przez siebie jako pierwiastki, zaleca\u0142 stosowanie suszu ro\u015blinnego i preparowanych przez siebie ma\u015bci.\n\n\n\nMarek H. zmar\u0142 w szpitalu Aresztu \u015aledczego przy ul. Montelupich w Krakowie. Mia\u0142 72 lata.", "keywords": [], "meta_keywords": [""], "tags": [], "authors": ["Rmf Fm", "Urszula Gwiazda"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Marek, s\u0105decki, znachor, skazany, roku, wi\u0119zienia, przyczynienie, \u015bmierci, g\u0142odowej, p\u00f3\u0142rocznej, Madzi, Brzeznej, \u017cyje, M\u0119\u017cczyzna, zmar\u0142, szpitalu, Aresztu, \u015aledczego, przy, Montelupich, Krakowie, donosi, Gazeta, Krakowska", "Description": "Nie \u017cyje znachor z Nowego S\u0105cza. Odsiadywa\u0142 wyrok za przyczynienie si\u0119 do \u015bmierci dziecka - RMF24.pl - Marek H., s\u0105decki znachor skazany na 3,5 roku wi\u0119zienia za przyczynienie si\u0119 do \u015bmierci g\u0142odowej p\u00f3\u0142rocznej Madzi z Brzeznej, nie \u017cyje. M\u0119\u017cczyzna zmar\u0142", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009RVLD9GI7GP7U-C411.jpg"}, "og": {"type": "article", "title": "Nie \u017cyje znachor z Nowego S\u0105cza. Odsiadywa\u0142 wyrok za przyczynienie si\u0119 do \u015bmierci dziecka", "description": "Marek H., s\u0105decki znachor skazany na 3,5 roku wi\u0119zienia za przyczynienie si\u0119 do \u015bmierci g\u0142odowej p\u00f3\u0142rocznej Madzi z Brzeznej, nie \u017cyje. M\u0119\u017cczyzna zmar\u0142 w szpitalu Aresztu \u015aledczego przy ul. Montelupich w Krakowie - donosi Gazeta Krakowska.", "image": "https://i.iplsc.com/-/0009RVLD9GI7GP7U-C411.jpg", "url": "https://www.rmf24.pl/fakty/polska/news-nie-zyje-znachor-z-nowego-sacza-odsiadywal-wyrok-za-przyczyn,nId,4281145"}, "news_keywords": "RMF24.pl, polska, fakty, najnowsze, urszula gwiazda - redaktor, urszula gwiazda - dziennikarz", "article": {"section": "documentation"}}, "canonical_link": "https://www.rmf24.pl/fakty/polska/news-nie-zyje-znachor-z-nowego-sacza-odsiadywal-wyrok-za-przyczyn,nId,4281145"}