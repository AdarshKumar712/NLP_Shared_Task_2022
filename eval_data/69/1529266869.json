{"source_url": "https://web.archive.org", "url": "https://web.archive.org/web/20200224232708id_/http://www.turkiyegazetesi.com.tr/kultursanat/683546.aspx", "title": "150 y\u0131ll\u0131k yolculu\u011fun izleri", "top_image": "https://icdn.turkiyegazetesi.com.tr/images/haberler/2020_02/buyuk/150-yillik-yolculugun-izleri-1582503293.jpg", "meta_img": "https://icdn.turkiyegazetesi.com.tr/images/haberler/2020_02/buyuk/150-yillik-yolculugun-izleri-1582503293.jpg", "images": ["https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/images/videolar/2020_02/bugun-neler-oldu-24-subat-2020-gunun-ozeti-1582560647.jpg", "https://icdn.turkiyegazetesi.com.tr/Templates/v1/images/logo.png", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/images/videolar/2020_02/ukrayna-da-siddetli-ruzgar-kopruyu-yikti-1582560707.jpg", "https://icdn.turkiyegazetesi.com.tr/images/albumler/2020_02/orta/imam-dan-alkislanacak-hareket-evsizlere-camiyi-acti-1582440965.jpg", "https://icdn.turkiyegazetesi.com.tr/images/haberler/2020_02/buyuk/150-yillik-yolculugun-izleri-1582503293.jpg", "https://icdn.turkiyegazetesi.com.tr/Templates/v1/images/twitter_share.png", "https://icdn.turkiyegazetesi.com.tr/Templates/v1/images/yorum.png", "https://d5nxst8fruw4z.cloudfront.net/atrk.gif?account=brRyo1IWx810Y8", "https://icdn.turkiyegazetesi.com.tr/images/albumler/2020_02/orta/vizesiz-ve-cok-ucuz-10-adres-simdi-tam-zamani--1582444615.jpg", "https://icdn.turkiyegazetesi.com.tr/images/videolar/2020_02/katil-virusten-nasil-korunacagiz--1582557150.jpg", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/images/albumler/2020_02/orta/hurdacidan-kilosunu-2-liraya-aliyor-birbirinden-ilginc-seyler-uretiyor-1582532091.jpg"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nMurat \u00d6ztekin - Sultan Abd\u00fclaziz, tahta ge\u00e7tikten sonra yap\u0131lmam\u0131\u015f bir \u015feyi ger\u00e7ekle\u015ftirdi; imparatorluk d\u0131\u015f\u0131na seyahat eden ilk Osmanl\u0131 padi\u015fah\u0131 oldu... Sultan\u2019\u0131n maksad\u0131 ise yeni d\u00fcnya ile diplomatik yak\u0131nl\u0131k kurmakt\u0131\u2026 21 Haziran\u2019da yola \u00e7\u0131kan Sultan Abd\u00fclaziz\u2019in, 7 A\u011fustos 1867 tarihine dek Fransa, \u0130ngiltere, Bel\u00e7ika, Prusya, Avusturya-Macaristan ve M\u0131s\u0131r\u2019\u0131 ziyaret etti... \u0130\u015fte Sultan\u2019\u0131n Avrupa\u2019ya yapt\u0131\u011f\u0131 bu yolculuk ve sonras\u0131nda Frans\u0131z \u0130mparatori\u00e7esi Eug\u00e9nie\u2019nin \u0130stanbul\u2019a seyahatinin sanata ve bas\u0131na yans\u0131malar\u0131, bir sergiyle g\u00fcn y\u00fcz\u00fcne \u00e7\u0131kar\u0131l\u0131yor. Notre-Dame de Sion\u2019da sanatseverlerle bulu\u015fan \u201cParis\u2019te Bir Padi\u015fah, \u0130stanbul\u2019da Bir \u0130mparatori\u00e7e\u201d adl\u0131 sergi, Frans\u0131zlar\u0131n o y\u0131llarda Osmanl\u0131ya hi\u00e7 de \u201cFrans\u0131z kalmad\u0131klar\u0131n\u0131\u201d yakla\u015f\u0131k 150 sene sonra vesikalarla g\u00f6steriyor. Sergide grav\u00fcr, ill\u00fcstrasyon, gazete kup\u00fcrleri ve foto\u011fraflar\u0131n yan\u0131 s\u0131ra orijinal resimlerle Padi\u015fah ve \u0130mparatori\u00e7e\u2019nin izlerini s\u00fcr\u00fcp iki imparatorluk ba\u015fkentinin mazisine seyahat ediliyor. Sultan\u2019\u0131n Paris\u2019te kat\u0131ld\u0131\u011f\u0131 yemeklerin men\u00fcs\u00fc gibi enteresan detaylar da burada g\u00f6r\u00fclebiliyor.\n\n\n\nOSMANLI, KEND\u0130N\u0130 G\u00d6STERD\u0130\n\nSorular\u0131m\u0131z\u0131 cevaplayan sergi k\u00fcrat\u00f6rlerinden Aylin Ko\u00e7unyan, serginin bir birini tamamlayan iki k\u0131s\u0131mdan meydana geldi\u011fini kaydederek \u201cSultan Abd\u00fclaziz\u2019in 1867\u2019de Avrupa\u2019ya yapt\u0131\u011f\u0131 seyahate ve kar\u015f\u0131l\u0131\u011f\u0131nda 1869\u2019da \u0130mparatori\u00e7e Eug\u00e9nie\u2019nin Osmanl\u0131 payitaht\u0131na ziyaretine odaklan\u0131yoruz. Sultan Abd\u00fclaziz\u2019in Paris\u2019te bulundu\u011fu zamanda ilk end\u00fcstriyel fuarlardan biri olan Evrensel Sergi a\u00e7\u0131lm\u0131\u015f. Osmanl\u0131, sergide sadece sanayi \u00fcretimlerini de\u011fil geleneksel de\u011ferlerini de te\u015fhir etmi\u015f. Osman Hamdi Bey gibi tan\u0131nm\u0131\u015f Osmanl\u0131 ressamlar\u0131n\u0131n eserleri orada Frans\u0131zlara sunulmu\u015f. Farkl\u0131 galerilerden meydana gelen Evrensel Sergi\u2019nin bah\u00e7esinde bir T\u00fcrk mahallesi de in\u015fa edilmi\u015f. B\u00f6ylece Osmanl\u0131 k\u00fclt\u00fcr g\u00f6r\u00fcn\u00fcr olmu\u015f\u201d ifadelerini kullan\u0131yor.\n\nSerginin T\u00fcrkiye ve Fransa\u2019da yap\u0131lan ara\u015ft\u0131rmalardan sonra meydana geldi\u011fini s\u00f6yleyen Ko\u00e7unyan \u201cO devirdeki \u00f6nemli gazeteleri inceleyerek yay\u0131mlam\u0131\u015f eserleri bir araya getirdik. Bunlar\u0131n kay\u0131tlar\u0131n\u0131 Fransa\u2019daki Mill\u00ee K\u00fct\u00fcphane\u2019de bulduk. Frans\u0131z Mill\u00ee Ar\u015fivlerinden ve T\u00fcrkiye\u2019de ar\u015fivlerden ve \u00f6zel koleksiyonlardan da eserler temin ettik\u201d \u015feklinde konu\u015fuyor.\n\n\n\nOsmanl\u0131da ya\u015fananlara \u2018Frans\u0131z\u2019 kalmam\u0131\u015flar\n\n\u201c\u0130ki seyahat Osmanl\u0131n\u0131n Avrupa\u2019da kendi sergilemesine imk\u00e2n tan\u0131d\u0131\u201d diyen k\u00fcrat\u00f6r Aylin Ko\u00e7unyan s\u00f6zlerine \u015f\u00f6yle devam ediyor: Bu seyahat ill\u00fcstrasyonlara, grav\u00fcrlere ve tablolara yans\u0131m\u0131\u015f. Dolay\u0131s\u0131yla o devride Osmanl\u0131 ve Sultan Abd\u00fclaziz\u2019in Bat\u0131l\u0131 g\u00f6z\u00fcyle nas\u0131l alg\u0131land\u0131\u011f\u0131n\u0131 ortaya konuluyor. Frans\u0131zlar modernle\u015fme safhas\u0131nda olan bir Osmanl\u0131 g\u00f6rd\u00fckleri i\u00e7in bak\u0131\u015flar\u0131 pozitif olmu\u015f. Sultan Abd\u00fclaziz\u2019in seyahati sonras\u0131nda Osmanl\u0131da da kurumsal bir tak\u0131m de\u011fi\u015fimler olmu\u015f. Osmanl\u0131daki Frans\u0131z tesirinin bu seyahatle ba\u015flad\u0131\u011f\u0131n\u0131 s\u00f6yleyemeyiz ama peki\u015ftirdi\u011fini ifade edebiliriz. Galatasaray Lisesinin kurulu\u015fu bunlardan biri\u2026 \u201cParis\u2019te Bir Padi\u015fah, \u0130stanbul\u2019da Bir \u0130mparatori\u00e7e\u201d sergisi 14 Mart\u2019a kadar Notre-Dame de Sion\u2019da ziyaret edilebilecek.", "keywords": [], "meta_keywords": ["Sultan Abd\u00fclaziz"], "tags": [], "authors": [], "publish_date": null, "summary": "", "article_html": "", "meta_description": "Sultan Abd\u00fclaziz\u2019in Avrupa\u2019ya yapt\u0131\u011f\u0131  yolculuk ve sonras\u0131nda Frans\u0131z \u0130mparatori\u00e7esi Eug\u00e9nie\u2019nin \u0130stanbul\u2019a seyahatinin sanata ve bas\u0131na yans\u0131malar\u0131, bir sergiyle g\u00fcn y\u00fcz\u00fcne \u00e7\u0131kar\u0131l\u0131yor.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Sultan Abd\u00fclaziz\u2019in Avrupa\u2019ya yapt\u0131\u011f\u0131  yolculuk ve sonras\u0131nda Frans\u0131z \u0130mparatori\u00e7esi Eug\u00e9nie\u2019nin \u0130stanbul\u2019a seyahatinin sanata ve bas\u0131na yans\u0131malar\u0131, bir sergiyle g\u00fcn y\u00fcz\u00fcne \u00e7\u0131kar\u0131l\u0131yor.", "keywords": "Sultan Abd\u00fclaziz", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "150 y\u0131ll\u0131k yolculu\u011fun izleri", "description": "", "image": "https://icdn.turkiyegazetesi.com.tr/images/haberler/2020_02/buyuk/150-yillik-yolculugun-izleri-1582503293.jpg", "url": "https://www.turkiyegazetesi.com.tr/kultursanat/683546.aspx"}, "og": {"type": "Article", "title": "150 y\u0131ll\u0131k yolculu\u011fun izleri", "url": "https://www.turkiyegazetesi.com.tr/kultursanat/683546.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_02/buyuk/150-yillik-yolculugun-izleri-1582503293.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/kultursanat/683546.aspx"}