{"source_url": "https://web.archive.org", "url": "https://web.archive.org/web/20200429183731id_/https://wmeritum.pl/szustak-zdradzil-na-kogo-zaglosuje/305800/", "title": "O. Szustak zdradzi\u0142, na kogo zag\u0142osuje. \u201ePo raz pierwszy od 23 lat p\u00f3jd\u0119 na wybory\u201d [WIDEO]", "top_image": "https://wmeritum.pl/wp-content/uploads/2020/02/Szustak.jpg", "meta_img": "https://wmeritum.pl/wp-content/uploads/2020/02/Szustak.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://wmeritum.pl/wp-content/uploads/2020/02/Szustak.jpg", "https://wmeritum.pl/wp-content/uploads/2018/06/wmeritum-logo.png", "https://secure.gravatar.com/avatar/bd2ff343688ce6483311d1c81adfed51?s=80&d=mm&r=g"], "movies": [], "text": "O. Adam Szustak, tw\u00f3rca popularnego kana\u0142u \u201eLangusta na palmie\u201d na YouTube zdradzi\u0142, na kogo zag\u0142osuje w zbli\u017caj\u0105cych wyborach prezydenckich. Przyzna\u0142, \u017ce spodziewa si\u0119 fali komentarzy po takiej deklaracji, jednak zaznaczy\u0142, \u017ce nie zach\u0119ca w ten spos\u00f3b do wspierania \u017cadnego z kandydat\u00f3w.\n\nO. Adam Szustak to z pewno\u015bci\u0105 jeden z najpopularniejszych zakonnik\u00f3w w Polsce. Dominikanin od lat prowadzi kana\u0142 \u201eLangusta na palmie\u201d na YouTube, kt\u00f3ry ma ju\u017c ponad p\u00f3\u0142 miliona widz\u00f3w. Zakonnik wsp\u00f3\u0142tworzy\u0142 te\u017c portal dominikanie.pl, kt\u00f3ry sam nazywa\u0142 \u201ekatolickim Netflixem\u201d. Od d\u0142u\u017cszego czasu organizuje te\u017c spotkania w ca\u0142ej Polsce.\n\nW ostatnim odcinku Q&A na YouTube o. Szustak pytany by\u0142 o kwesti\u0119 Szymona Ho\u0142owni, jako kandydata na prezydenta. Dominikanin stwierdzi\u0142, \u017ce po raz pierwszy od ponad 20 lat p\u00f3jdzie na wybory i zag\u0142osuje w\u0142a\u015bnie na Ho\u0142owni\u0119. Zaznaczy\u0142 jednocze\u015bnie, \u017ce nie jest to ani stanowisko Ko\u015bcio\u0142a ani nawet zach\u0119canie do poparcia konkretnego kandydata, tylko jego osobista decyzja.\n\nWszystko zacz\u0119\u0142o si\u0119 w\u0142a\u015bnie od pytania o Szymona Ho\u0142owni\u0119. \u201eChcia\u0142bym na to pytanie odpowiedzie\u0107, bo ono mnie w og\u00f3le cieszy. Tylko to jest, uwaga, moja prywatna sprawa. I uwaga \u2013 nie powiedzia\u0142em tego, czego nie powiedzia\u0142em, czego zaraz nie powiem. Bo wiem, \u017ce zaraz b\u0119dzie \u201eno ale Szymon Ho\u0142ownia to albo tamto\u201d. Uwaga! Powiem to, co teraz powiem\u201d \u2013 zacz\u0105\u0142 o. Szustak.\n\nO. Szustak: \u201eP\u00f3jd\u0119 na wybory i zag\u0142osuj\u0119 na Szymona Ho\u0142owni\u0119\u201d\n\nO. Adam Szustak wyzna\u0142, \u017ce na wybory p\u00f3jdzie pierwszy raz od ponad 20 lat i zag\u0142osuje w\u0142a\u015bnie na Ho\u0142owni\u0119. \u201eOt\u00f3\u017c, po raz pierwszy od 23 lat p\u00f3jd\u0119 na wybory. Od 23 lat nie by\u0142em na wyborach. Wiem, grzech i w og\u00f3le co to za patriota, co to za Polak. Nie by\u0142em, bo nie ma w kim wybiera\u0107, nie ma zupe\u0142nie. Po raz pierwszy, kiedy b\u0119d\u0105 teraz wybory prezydenckie p\u00f3jd\u0119 na wybory i zag\u0142osuj\u0119 na Szymona Ho\u0142owni\u0119. Uwaga: to nie znaczy\u0142o to, co cz\u0119\u015b\u0107 z Was sobie pomy\u015bla\u0142a, \u017ce znaczy\u0142o. Tak, bardzo si\u0119 ciesz\u0119, \u017ce Szymon startuje na prezydenta. Szczerze mu wsp\u00f3\u0142czuj\u0119, bo to co on sobie sam zrobi\u0142 t\u0105 decyzj\u0105, a to co zrobi\u0142 swojej rodzinie\u2026 musi mie\u0107 bardzo odwa\u017cn\u0105 \u017con\u0119. Wielki szacun dla Szymona\u201d \u2013 powiedzia\u0142.\n\nDominikanin ponownie zaznaczy\u0142 r\u00f3wnie\u017c, \u017ce to tylko jego osobista opinia. \u201eNawet je\u015bli mu si\u0119 nie uda wygra\u0107, to mam nadziej\u0119, \u017ce przez samo to, co b\u0119dzie robi\u0142 i ju\u017c robi w trakcie kampanii, \u017ce to przyniesie du\u017co dobra. Takie jest moje zdanie na temat Szymona Ho\u0142owni, nikomu nic do tego. Takie jest moje zdanie. Nikomu nic do tego, w takim sensie prosz\u0119 tego nie interpretowa\u0107 tak, jak tego nie powiedzia\u0142em. Nikogo do tego nie zach\u0119cam. To moje, adamowo-szustakowe zdanie, id\u0119 w tym roku po raz pierwszy na wybory\u201d \u2013 doda\u0142 o. Szustak.\n\nCzytaj tak\u017ce: Kukiz bezlitosny na prezydenta Dudy. \u201eStraci\u0142by sw\u00f3j ukochany ma\u0142y samolocik\u201d\n\n\u0179r.: YouTube/Langusta na palmie", "keywords": [], "meta_keywords": [""], "tags": ["Adam Szustak", "szymon ho\u0142ownia"], "authors": [], "publish_date": "Sat Feb 15 09:16:13 2020", "summary": "", "article_html": "", "meta_description": "O. Adam Szustak, tw\u00f3rca popularnego kana\u0142u \u201eLangusta na palmie\u201d na YouTube zdradzi\u0142, na kogo zag\u0142osuje w zbli\u017caj\u0105cych wyborach prezydenckich", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "O. Szustak zdradzi\u0142, na kogo zag\u0142osuje. \"Po raz pierwszy od 23 lat p\u00f3jd\u0119 na wybory\" [WIDEO] | wMeritum.pl", "site_name": "wMeritum.pl", "description": "O. Adam Szustak, tw\u00f3rca popularnego kana\u0142u \u201eLangusta na palmie\u201d na YouTube zdradzi\u0142, na kogo zag\u0142osuje w zbli\u017caj\u0105cych wyborach prezydenckich", "url": "https://wmeritum.pl/szustak-zdradzil-na-kogo-zaglosuje/305800", "locale": "pl_PL", "image": {"identifier": "https://wmeritum.pl/wp-content/uploads/2020/02/Szustak.jpg", "secure_url": "https://wmeritum.pl/wp-content/uploads/2020/02/Szustak.jpg", "width": 1050, "height": 700}, "updated_time": "2020-02-15T13:33:13+00:00"}, "article": {"published_time": "2020-02-15T09:16:13+00:00", "modified_time": "2020-02-15T13:33:13+00:00", "section": "Wiadomo\u015bci", "tag": "szymon ho\u0142ownia", "publisher": "https://www.facebook.com/wmeritum/"}, "twitter": {"card": "summary_large_image", "title": "O. Szustak zdradzi\u0142, na kogo zag\u0142osuje. \"Po raz pierwszy od 23 lat p\u00f3jd\u0119 na wybory\" [WIDEO] | wMeritum.pl", "description": "O. Adam Szustak, tw\u00f3rca popularnego kana\u0142u \u201eLangusta na palmie\u201d na YouTube zdradzi\u0142, na kogo zag\u0142osuje w zbli\u017caj\u0105cych wyborach prezydenckich", "url": "https://wmeritum.pl/szustak-zdradzil-na-kogo-zaglosuje/305800", "image": "https://wmeritum.pl/wp-content/uploads/2020/02/Szustak.jpg", "site": "@wmeritum", "creator": "@wmeritum"}, "fb": {"app_id": 384180302100462}, "description": "O. Adam Szustak, tw\u00f3rca popularnego kana\u0142u \u201eLangusta na palmie\u201d na YouTube zdradzi\u0142, na kogo zag\u0142osuje w zbli\u017caj\u0105cych wyborach prezydenckich", "robots": "max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/szustak-zdradzil-na-kogo-zaglosuje/305800"}