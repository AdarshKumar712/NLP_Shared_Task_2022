{"source_url": "https://web.archive.org", "url": "https://web.archive.org/web/20211225193230id_/https://www.treccani.it/enciclopedia/covid-19", "title": "Covid-19 nell'Enciclopedia Treccani", "top_image": "https://images.treccani.it/enc/media/images/social-200x200.jpg", "meta_img": "https://images.treccani.it/enc/media/images/social-200x200.jpg", "images": ["https://images.treccani.it/enc/media/images/social-200x200.jpg", "https://web.archive.org/export/sites/default/recommendation/control/recommendation.gif"], "movies": [], "text": "Covid-19 Forma abbreviata di Coronavirus disease 2019, denominazione attribuita dall'Organizzazione Mondiale della Sanit\u00e0 nel febbraio 2020 alla malattia respiratoria provocata dall\u2019agente patogeno 2019-nCoV, un nuovo ceppo di Coronavirus (temporaneamente denominato ncp, Novel coronavirus pneumonia, dalla National Health Commission della Cina, e successivamente definito SARS-CoV-2) causa di un focolaio di casi di polmonite ad eziologia non nota registratosi dal dicembre dell'anno precedente nella citt\u00e0 di Wuhan (prov. dell\u2019Hubei, Cina), e successivamente diffusosi, con morbilit\u00e0 e mortalit\u00e0 variabili, in vari Paesi del mondo. Corrispondendo ai tre criteri di elevata contagiosit\u00e0, tasso di mortalit\u00e0 significativo e diffusione su scala mondiale in assenza di immunizzazione specifica nell\u2019uomo, nel marzo 2020 l'OMS ha caratterizzato Covid-19 come pandemia. Nel dicembre dello stesso anno \u00e8 stata avviata in Gran Bretagna, Canada e Stati Uniti la somministrazione di un vaccino a RNA messaggero sviluppato da Pfizer e BioNTech, che nelle fasi di sperimentazione clinica ha dimostrato un'efficacia del 95%, mentre in Europa l'uso dello stesso farmaco \u00e8 stato approvato in via condizionale dall'Agenzia europea per i medicinali, essendone convalidata la commercializzazione - sotto la denominazione di Comirnaty - dalla Commissione europea; l'inizio della campagna vaccinale europea \u00e8 stato fissato alla data del 27 dicembre 2020, giorno di somministrazione in Italia delle prime 9750 dosi del farmaco. Dal maggio 2021, per la denominazione di alcune varianti del virus ritenute \"di preoccupazione\" (VOC, Variant of Concern), l'OMS ha adottato l'uso di lettere greche, attribuite sulla base dell\u2019ordine cronologico in cui tali varianti sono state identificate come potenziali minacce, abolendo tutte le denominazioni geografiche, ritenute non corrette e discriminatorie.", "keywords": [], "meta_keywords": [""], "tags": ["IMMUNIZZAZIONE", "COMMISSIONE EUROPEA", "AGENZIA EUROPEA PER I MEDICINALI", "RNA MESSAGGERO", "ORGANIZZAZIONE MONDIALE DELLA SANIT\u00c0"], "authors": [], "publish_date": null, "summary": "", "article_html": "", "meta_description": "Forma abbreviata di Coronavirus disease 2019, denominazione attribuita dall'Organizzazione Mondiale della Sanit\u00e0 nel febbraio 2020 alla malattia respiratoria provocata dall\u2019agente patogeno 2019-nCoV, un nuovo ceppo di Coronavirus (temporaneamente denominato ncp, Novel coronavirus pneumonia, dalla National Health Commission della Cina, e successivamente definito SARS-CoV-2) causa di un focolaio di casi di polmonite ad eziologia non nota registratosi dal dicembre dell'anno precedente nella citt\u00e0", "meta_lang": "it", "meta_favicon": "/favicon.ico", "meta_data": {"description": "Forma abbreviata di Coronavirus disease 2019, denominazione attribuita dall'Organizzazione Mondiale della Sanit\u00e0 nel febbraio 2020 alla malattia respiratoria provocata dall\u2019agente patogeno 2019-nCoV, un nuovo ceppo di Coronavirus (temporaneamente denominato ncp, Novel coronavirus pneumonia, dalla National Health Commission della Cina, e successivamente definito SARS-CoV-2) causa di un focolaio di casi di polmonite ad eziologia non nota registratosi dal dicembre dell'anno precedente nella citt\u00e0", "viewport": "width=device-width, initial-scale=1, maximum-scale=1.0, user-scalable=no", "theme-color": "#6f706f", "mobile-web-app-capable": "yes", "apple-mobile-web-app-status-bar-style": "black", "og": {"title": "Covid-19 nell'Enciclopedia Treccani", "image": "https://images.treccani.it/enc/media/images/social-200x200.jpg", "description": "Forma abbreviata di Coronavirus disease 2019, denominazione attribuita dall'Organizzazione Mondiale della Sanit\u00e0 nel febbraio 2020 alla malattia respiratoria provocata dall\u2019agente patogeno 2019-nCoV, un nuovo ceppo di Coronavirus (temporaneamente denominato ncp, Novel coronavirus pneumonia, dalla National Health Commission della Cina, e successivamente definito SARS-CoV-2) causa di un focolaio di casi di polmonite ad eziologia non nota registratosi dal dicembre dell'anno precedente nella citt\u00e0", "url": "https://www.treccani.it/enciclopedia/covid-19", "type": "website"}, "twitter": {"card": "summary", "site": "@Treccani", "title": "Covid-19", "description": "Forma abbreviata di Coronavirus disease 2019, denominazione attribuita dall'Organizzazione Mondiale della Sanit\u00e0 nel febbraio 2020 alla malattia respiratoria provocata dall\u2019agente patogeno 2019-nCoV, un nuovo ceppo di Coronavirus (temporaneamente denominato ncp, Novel coronavirus pneumonia, dalla National Health Commission della Cina, e successivamente definito SARS-CoV-2) causa di un focolaio di casi di polmonite ad eziologia non nota registratosi dal dicembre dell'anno precedente nella citt\u00e0", "image": "https://images.treccani.it/enc/media/images/social-120x120.jpg", "url": "https://www.treccani.it/enciclopedia/covid-19"}}, "canonical_link": "https://www.treccani.it/enciclopedia/covid-19"}