{"source_url": "https://web.archive.org", "url": "https://web.archive.org/web/20200511135532id_/https://wiadomosci.onet.pl/swiat/koronawirus-rosja-wyprzedza-chiny-pod-wzgledem-liczby-zarazonych/6r3l3rd", "title": "Rosja wyprzedza Chiny pod wzgl\u0119dem liczby zara\u017conych", "top_image": "https://ocdn.eu/pulscms-transforms/1/Up2k9kuTURBXy8yZmU1ZDVlYy01M2VkLTRjYjgtODRkNi03OWIyZTFlMGNlODcuanBlZ5OVAwDMus0ULM0LWJMJpmVlNjMxOAaTBc0COs0BLIGhMAE/koronawirus-w-rosji.jpg", "meta_img": "https://ocdn.eu/pulscms-transforms/1/Up2k9kuTURBXy8yZmU1ZDVlYy01M2VkLTRjYjgtODRkNi03OWIyZTFlMGNlODcuanBlZ5OVAwDMus0ULM0LWJMJpmVlNjMxOAaTBc0COs0BLIGhMAE/koronawirus-w-rosji.jpg", "images": ["https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/rTbk9kuTURBXy8yZmU1ZDVlYy01M2VkLTRjYjgtODRkNi03OWIyZTFlMGNlODcuanBlZ5OVAwDMus0ULM0LWJMFzQMUzQG8kwmmZWU2MzE4BoGhMAE/koronawirus-w-rosji.jpg", "https://ocdn.eu/pulscms-transforms/1/Up2k9kuTURBXy8yZmU1ZDVlYy01M2VkLTRjYjgtODRkNi03OWIyZTFlMGNlODcuanBlZ5OVAwDMus0ULM0LWJMJpmVlNjMxOAaTBc0COs0BLIGhMAE/koronawirus-w-rosji.jpg", "https://ocdn.eu/weather/weather_state_icons/19.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Od pocz\u0105tku epidemii wyzdrowia\u0142o ponad 7 tys. os\u00f3b\n\nZ powodu koronawirusa zmar\u0142 prawos\u0142awny biskup Beniamin\n\nW\u0142adze Rosji niepokoj\u0105 si\u0119 pocz\u0105tkiem maja, gdy kraj obchodzi dwa \u015bwi\u0119ta: 1 i 9 maja\n\nNajnowszy bilans oznacza, \u017ce Rosja znalaz\u0142a si\u0119 na 9. miejscu w\u015br\u00f3d kraj\u00f3w \u015bwiata pod wzgl\u0119dem liczby zaka\u017ce\u0144, wyprzedzaj\u0105c Chiny.\n\nOd pocz\u0105tku epidemii wyzdrowia\u0142o 7 tys. 346 os\u00f3b, z kt\u00f3rych 579 opu\u015bci\u0142o szpitale w ci\u0105gu ostatniej doby.\n\nNajwi\u0119cej nowych przypadk\u00f3w wykryto w Moskwie (2 tys. 871), nast\u0119pnie: w obwodzie moskiewskim (638), obwodzie ni\u017cnienowogrodzkim (207), Dagestanie (167) i Petersburgu (161). Na stolic\u0119 Rosji przypada 31, a wi\u0119c wi\u0119kszo\u015b\u0107 w\u015br\u00f3d 50 nowych przypadk\u00f3w \u015bmiertelnych. Ich \u0142\u0105czna liczba w Moskwie wzros\u0142a do 435.\n\nObw\u00f3d ni\u017cnienowogrodzki, kt\u00f3rego wielu mieszka\u0144c\u00f3w pracuje w Moskwie, od poniedzia\u0142ku zamyka granice administracyjne: do regionu b\u0119dzie mo\u017cna przyjecha\u0107 tylko na podstawie meldunku b\u0105d\u017a specjalnej przepustki.\n\nW Petersburgu oko\u0142o 50 infekcji wykryto w jednym ze szpitali, w tym u 17 lekarzy, kt\u00f3rzy zakazili si\u0119 prawdopodobnie od pacjent\u00f3w przywiezionych z innych plac\u00f3wek.\n\nKoronawirus w\u015br\u00f3d duchownych\n\nZmar\u0142 z powodu zaka\u017cenia wysoki rang\u0105 duchowny Rosyjskiej Cerkwi Prawos\u0142awnej (RPC), biskup \u017celeznogorski i lgowski Beniamin (Korolow). O jego \u015bmierci poinformowa\u0142a grupa robocza dzia\u0142aj\u0105ca przy Patriarchacie Moskiewskim. 54-letni kap\u0142an zmar\u0142 w szpitalu w obwodzie kurskim.\n\nKoronawirus wykryto u ponad 50 os\u00f3b w Moskiewskiej Akademii Duchownej w Siergijew Posadzie. Niezale\u017cna \"Nowaja Gazieta\" poda\u0142a, \u017ce w szpitalu znalaz\u0142 si\u0119 szef administracji Patriarchatu Moskiewskiego metropolita Dionizy (Porubaj), wsp\u00f3\u0142pracownik zwierzchnika RPC patriarchy Cyryla. Sam patriarcha po raz ostatni pokazywa\u0142 si\u0119 publicznie 19 kwietnia.\n\nTymczasem wed\u0142ug \"Nowej Gaziety\" prze\u0142o\u017cony jednego z wa\u017cniejszych klasztor\u00f3w na Uralu o. Siergiej (Romanow) powiedzia\u0142 w kazaniu, \u017ce ci, kt\u00f3rzy wzywaj\u0105 do zamykania \u015bwi\u0105ty\u0144, \"powo\u0142uj\u0105c si\u0119 na pseudopandemi\u0119\", powinni by\u0107 przekl\u0119ci. Duchowny ten - jak zauwa\u017ca gazeta - jest spowiednikiem deputowanej ni\u017cszej izby parlamentu Rosji, Natalii Pok\u0142onskiej.\n\nObawy o majowy weekend\n\nW zwyk\u0142ych szko\u0142ach s\u0105 problemy z nauk\u0105 w trybie zdalnym, nie wszystkie plac\u00f3wki okaza\u0142y si\u0119 do niej przygotowane, \"zawieszaj\u0105 si\u0119\" edukacyjne platformy internetowe - przyzna\u0142 minister o\u015bwiaty Siergiej Krawcow w wywiadzie dla dziennika \"Kommiersant\".\n\nW\u0142adze Rosji niepokoj\u0105 si\u0119 pocz\u0105tkiem maja, gdy kraj obchodzi dwa \u015bwi\u0119ta: 1 i 9 maja. Zwykle datom tym towarzyszy d\u0142ugi weekend i masowe wyjazdy. Szefowa pa\u0144stwowego urz\u0119du sanitarnego Rospotriebnadzor Anna Popowa powiedzia\u0142a w niedziel\u0119, \u017ce b\u0119dzie to wa\u017cny moment i ostrzeg\u0142a, by nie rezygnowa\u0107 z przestrzegania wymog\u00f3w samoizolacji.\n\nWed\u0142ug opublikowanego w poniedzia\u0142ek sonda\u017cu pa\u0144stwowego Og\u00f3lnorosyjskiego Centrum Badania Opinii Publicznej (WCIOM), 40 proc. Rosjan ocenia jako raczej niskie prawdopodobie\u0144stwo zaka\u017cenia si\u0119 koronawirusem. O wysokim ryzyku m\u00f3wi jedna pi\u0105ta (21 proc.). Niezale\u017cnie od oceny zagro\u017cenia wi\u0119kszo\u015b\u0107 badanych - 48 proc. - uwa\u017ca, \u017ce w razie zachorowania jego skutki b\u0119d\u0105 ci\u0119\u017ckie. W\u015br\u00f3d uczestnik\u00f3w sonda\u017cu 82 proc. zapewni\u0142o, \u017ce gotowych jest przestrzega\u0107 samoizolacji, a 16 proc. w\u0105tpi, czy zdo\u0142a to zrobi\u0107.\n\nKreml zapowiedzia\u0142 na bie\u017c\u0105cy tydzie\u0144 kolejne wyst\u0105pienie prezydenta W\u0142adimira Putina, kt\u00f3ry po raz pi\u0105ty zwr\u00f3ci si\u0119 do obywateli w zwi\u0105zku z pandemi\u0105. Rosyjski prezydent uczyni\u0142 to po raz pierwszy 25 marca, a nast\u0119pnie 2, 8 i 15 kwietnia.\n\nKreml przewiduje, \u017ce w Rosji oko\u0142o po\u0142owy maja zachorowania ustabilizuj\u0105 si\u0119. - W pierwszym miesi\u0105cu lata (tj. w czerwcu - red.) b\u0119dzie ju\u017c na pewno l\u017cej - powiedzia\u0142 w poniedzia\u0142ek rzecznik Putina, Dmitrij Pieskow w wywiadzie dla gazety \"Argumienty i Fakty\".\n\n(mt)", "keywords": [], "meta_keywords": [""], "tags": [], "authors": [], "publish_date": "Mon Apr 27 10:46:56 2020", "summary": "", "article_html": "", "meta_description": "Po wykryciu w ci\u0105gu ostatniej doby 6 tys. 198 nowych infekcji koronawirusem ich \u0142\u0105czna liczba w Rosji wynosi 83 tys. 912. W ci\u0105gu ostatniej doby zmar\u0142o 50 os\u00f3b zaka\u017conych koronawirusem, tym samym liczba ofiar \u015bmiertelnych epidemii wzros\u0142a do 794.", "meta_lang": "pl", "meta_favicon": "", "meta_data": {"DC.Identifier": "f5af9ab5-cbc1-4024-9d91-3da9e05bc77c", "pkg-uuid": "f5af9ab5-cbc1-4024-9d91-3da9e05bc77c", "detailType": "article", "serviceUuid": "b177a2c9-166f-4113-9b28-185bbe554807", "description": "Po wykryciu w ci\u0105gu ostatniej doby 6 tys. 198 nowych infekcji koronawirusem ich \u0142\u0105czna liczba w Rosji wynosi 83 tys. 912. W ci\u0105gu ostatniej doby zmar\u0142o 50 os\u00f3b zaka\u017conych koronawirusem, tym samym liczba ofiar \u015bmiertelnych epidemii wzros\u0142a do 794.", "og": {"title": "Rosja wyprzedza Chiny pod wzgl\u0119dem liczby zara\u017conych", "description": "Po wykryciu w ci\u0105gu ostatniej doby 6 tys. 198 nowych infekcji koronawirusem ich \u0142\u0105czna liczba w Rosji wynosi 83 tys. 912. W ci\u0105gu ostatniej doby zmar\u0142o 50 os\u00f3b zaka\u017conych koronawirusem, tym samym liczba ofiar \u015bmiertelnych epidemii wzros\u0142a do 794.", "image": {"identifier": "https://ocdn.eu/pulscms-transforms/1/Up2k9kuTURBXy8yZmU1ZDVlYy01M2VkLTRjYjgtODRkNi03OWIyZTFlMGNlODcuanBlZ5OVAwDMus0ULM0LWJMJpmVlNjMxOAaTBc0COs0BLIGhMAE/koronawirus-w-rosji.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-27 10:46:56+0200"}, "fb": {"pages": 185265414715}, "twitter": {"card": "summary_large_image", "description": "Po wykryciu w ci\u0105gu ostatniej doby 6 tys. 198 nowych infekcji koronawirusem ich \u0142\u0105czna liczba w Rosji wynosi 83 tys. 912. W ci\u0105gu ostatniej doby zmar\u0142o 50 os\u00f3b zaka\u017conych koronawirusem, tym samym liczba ofiar \u015bmiertelnych epidemii wzros\u0142a do 794.", "title": "Rosja wyprzedza Chiny pod wzgl\u0119dem liczby zara\u017conych", "site": "OnetWiadomosci", "image": "https://ocdn.eu/pulscms-transforms/1/dtfktkuTURBXy8yZmU1ZDVlYy01M2VkLTRjYjgtODRkNi03OWIyZTFlMGNlODcuanBlZ5KVAwDMus0ULM0LWJMFzQSwzQJY"}}, "canonical_link": "https://wiadomosci.onet.pl/swiat/koronawirus-rosja-wyprzedza-chiny-pod-wzgledem-liczby-zarazonych/6r3l3rd"}