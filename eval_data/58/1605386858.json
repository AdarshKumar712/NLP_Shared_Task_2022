{"source_url": "https://web.archive.org", "url": "https://web.archive.org/web/20200616213251id_/https://www.haberler.com/ibb-haciosman-korusu-nu-26-6-milyon-tl-ye-13218789-haberi/", "title": "\u0130BB Hac\u0131osman Korusu'nu 26,6 milyon TL'ye d\u00fczenleyecek", "top_image": "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg", "meta_img": "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_o.jpg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg", "https://www.facebook.com/tr?id=287433439304759&ev=PageView&noscript=1"], "movies": [], "text": "\u0130BB Hac\u0131osman Korusu'nu 26,6 milyon TL'ye d\u00fczenleyecek \u0130STANBUL B\u00fcy\u00fck\u015fehir Belediyesi'nin (\u0130BB) \u015firketlerinden \u0130STON, Hac\u0131osman Korusu'ndaki \u00e7evre d\u00fczenleme in\u015faat i\u015flerini 26,6 milyon TL'ye ihale etti.\n\n\u0130STANBUL B\u00fcy\u00fck\u015fehir Belediyesi'nin (\u0130BB) \u015firketlerinden \u0130STON, Hac\u0131osman Korusu'ndaki \u00e7evre d\u00fczenleme in\u015faat i\u015flerini 26,6 milyon TL'ye ihale etti. Hac\u0131osman Korusu'nun park alan\u0131 olarak d\u00fczenlenmesi, 2018 y\u0131l\u0131nda projelendirilmi\u015fti.\n\nKorunun d\u00fczenlenmesi i\u015fini \u0130BB'nin \u015firketlerinden \u0130STON ihale etti. \"Sar\u0131yer Hac\u0131osman Korusu \u00c7evre D\u00fczenleme \u0130n\u015faat\u0131\" ad\u0131 alt\u0131nda ve \"Pazarl\u0131k\" usul\u00fcne g\u00f6re a\u00e7\u0131lan ihalenin sonucu ge\u00e7ti\u011fimiz g\u00fcnlerde ilan edildi. Toplam iki teklifin verildi\u011fi ihaleyi, 26 milyon 605 bin 863 TL'ye, merkezi Beylikd\u00fcz\u00fc'nde bulunan Sulkar \u0130n\u015faat Yat\u0131r\u0131m San. A.\u015e. \u00fcstlendi. Adem Soytekin'e ait Sulkar \u0130n\u015faat, \u015fartname gere\u011fi \u00fcstlendi\u011fi i\u015fleri 12 Haziran 2020 tarihine kadar bitirmesi gerekiyor.\n\n\u0130BB Ba\u015fkan\u0131 Ekrem \u0130mamo\u011flu 1 May\u0131s 2020 tarihinde Hac\u0131osman Korusu'nda incelemelerde bulunmu\u015f, t\u00fcm\u00fcyle do\u011fal halini koruyarak, sadece insanlar\u0131n y\u00fcr\u00fcy\u00fc\u015f yapabilece\u011fi ve nefes alabilece\u011fi bir ortam\u0131 koordine etmeye \u00e7al\u0131\u015ft\u0131klar\u0131n\u0131 s\u00f6ylemi\u015fti. \u0130mamo\u011flu daha sonra, \"\u0130stanbul'a Atat\u00fcrk Kent Orman\u0131 ad\u0131yla hediye etmenin keyfini in\u015fallah ya\u015fayarak moral bulaca\u011f\u0131z\" demi\u015fti. \"PAZARLIK USUL\u00dc\" \u0130HALEN\u0130N NEDEN\u0130?\n\n\u0130BB'nin Hac\u0131osman Korusu'ndaki \u00e7evre d\u00fczenlemesi i\u015fini, genellikle can ve mal kayb\u0131n\u0131 tehlikesi gibi ani ve beklenmeyen olaylar\u0131n ortaya \u00e7\u0131kmas\u0131 \u00fczerine ba\u015fvurulan, Kamu \u0130hale Kanunu'nun \"Pazarl\u0131k\" usul\u00fcne g\u00f6re yapmas\u0131 dikkat \u00e7ekti. Kanundaki \"Pazarl\u0131k\" usul\u00fc ile ilgili d\u00fczenleme \u015f\u00f6yle:\n\n\"Do\u011fal afetler, salg\u0131n hastal\u0131klar, can veya mal kayb\u0131 tehlikesi gibi ani ve beklenmeyen veya yap\u0131m tekni\u011fi a\u00e7\u0131s\u0131ndan \u00f6zellik arz eden veya yap\u0131 veya can ve mal g\u00fcvenli\u011finin sa\u011flanmas\u0131 a\u00e7\u0131s\u0131ndan ivedilikle yap\u0131lmas\u0131 gereklili\u011fi idarece belirlenen hallerde veyahut idare taraf\u0131ndan \u00f6nceden \u00f6ng\u00f6r\u00fclemeyen olaylar\u0131n ortaya \u00e7\u0131kmas\u0131 \u00fczerine ihalenin ivedi olarak yap\u0131lmas\u0131n\u0131n zorunlu olmas\u0131.\"\n\nPROJEN\u0130N GE\u00c7M\u0130\u015e\u0130\n\nHac\u0131osman Korusu'nun park alan\u0131 olarak d\u00fczenlenmesi i\u015fi ilk kez 2018 y\u0131l\u0131nda g\u00fcndeme gelmi\u015fti. 16 Eyl\u00fcl 2018'de ihaleye \u00e7\u0131k\u0131lm\u0131\u015f ancak ihale 1 Ekim 2028 tarihinde idare taraf\u0131ndan iptal edilmi\u015fti. 1 milyon 89 bin 763 metrekare b\u00fcy\u00fckl\u00fc\u011f\u00fcndeki koru alan\u0131, park alan\u0131 olarak d\u00fczenlenecekti. Park alan\u0131nda piknik, ate\u015fsiz piknik, macera park\u0131, \u00e7ocuk oyun alanlar\u0131, spor alanlar\u0131, seyir teras\u0131, do\u011fa park\u0131, kaybolu\u015f park\u0131, kafeteryalar, iki do\u011fal g\u00f6let yap\u0131lmas\u0131 planlanm\u0131\u015ft\u0131.\n\n- \u0130stanbul\n\nKaynak: DHA", "keywords": [], "meta_keywords": ["\u0130stanbul B\u00fcy\u00fck\u015fehir Belediyesi", "Hac\u0131osman", "\u0130stanbul", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "\u0130STANBUL B\u00fcy\u00fck\u015fehir Belediyesi'nin (\u0130BB) \u015firketlerinden \u0130STON, Hac\u0131osman Korusu'ndaki \u00e7evre d\u00fczenleme in\u015faat i\u015flerini 26,6 milyon TL'ye ihale etti.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130STANBUL B\u00fcy\u00fck\u015fehir Belediyesi'nin (\u0130BB) \u015firketlerinden \u0130STON, Hac\u0131osman Korusu'ndaki \u00e7evre d\u00fczenleme in\u015faat i\u015flerini 26,6 milyon TL'ye ihale etti.", "keywords": "\u0130stanbul B\u00fcy\u00fck\u015fehir Belediyesi, Hac\u0131osman, \u0130stanbul, G\u00fcncel, Haber", "image": "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg", "medium": "news", "dateCreated": "2020-05-13T16:43:40+03:00", "dateUpdated": "2020-05-13T16:43:57+03:00", "msapplication-starturl": "https://www.haberler.com", "article": {"id": 13218789, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130stanbul B\u00fcy\u00fck\u015fehir Belediyesi, Hac\u0131osman, \u0130stanbul, G\u00fcncel"}, "og": {"url": "https://www.haberler.com/ibb-haciosman-korusu-nu-26-6-milyon-tl-ye-13218789-haberi/", "site_name": "Haberler.com", "locale": "tr_TR", "type": "article", "title": "\u0130BB Hac\u0131osman Korusu'nu 26,6 milyon TL'ye d\u00fczenleyecek", "description": "\u0130STANBUL B\u00fcy\u00fck\u015fehir Belediyesi'nin (\u0130BB) \u015firketlerinden \u0130STON, Hac\u0131osman Korusu'ndaki \u00e7evre d\u00fczenleme in\u015faat i\u015flerini 26,6 milyon TL'ye ihale etti.", "image": {"identifier": "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg", "secure_url": "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg", "width": 1200, "height": 1198}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/ibb-haciosman-korusu-nu-26-6-milyon-tl-ye-13218789-haberi/", "card": "summary_large_image", "site": "Haberler", "title": "\u0130BB Hac\u0131osman Korusu'nu 26,6 milyon TL'ye d\u00fczenleyecek", "description": "\u0130STANBUL B\u00fcy\u00fck\u015fehir Belediyesi'nin (\u0130BB) \u015firketlerinden \u0130STON, Hac\u0131osman Korusu'ndaki \u00e7evre d\u00fczenleme in\u015faat i\u015flerini 26,6 milyon TL'ye ihale etti.", "image": "https://foto.haberler.com/haber/2020/05/13/ibb-haciosman-korusu-nu-26-6-milyon-tl-ye-13218789_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ibb-haciosman-korusu-nu-26-6-milyon-tl-ye-13218789-haberi/"}