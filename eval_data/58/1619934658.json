{"source_url": "https://web.archive.org", "url": "https://web.archive.org/web/20210418094723id_/https://www.milliyet.com.tr/ekonomi/alanya-turizmi-normallesmeye-hazir-6222270", "title": "Alanya turizmi normalle\u015fmeye haz\u0131r", "top_image": "https://i2.milimaj.com/i/milliyet/75/0x0/5ed0e89d55427e0e243a724a.jpg", "meta_img": "https://i2.milimaj.com/i/milliyet/75/0x0/5ed0e89d55427e0e243a724a.jpg", "images": ["https://i2.milimaj.com/i/milliyet/75/0x0/5ed0e89d55427e0e243a724a.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://s.milimaj.com/images/milliyet/milliyettv-logo-white.png", "https://s.milimaj.com/images/milliyet/milliyet-logo.svg?v=1", "https://i2.milimaj.com/i/milliyet/75/0x410/5ed0e89d55427e0e243a724a.jpg"], "movies": [], "text": "Cumhurba\u015fkan\u0131 Recep Tayyip Erdo\u011fan'\u0131n pandemide normalle\u015fme s\u00fcrecine dair d\u00fcn yapt\u0131\u011f\u0131 a\u00e7\u0131klaman\u0131n ard\u0131ndan turizm sezonu haz\u0131rl\u0131klar\u0131 h\u0131z kazand\u0131. Antalya'n\u0131n Alanya il\u00e7esinde de haz\u0131rl\u0131klara h\u0131z verildi.\n\nALT\u0130D Ba\u015fkan\u0131 Burhan Sili, pandemi s\u00fcrecinin t\u00fcm d\u00fcnyada oldu\u011fu gibi T\u00fcrkiye'de de ekonomi ile turizmde ciddi sorunlar olu\u015fturdu\u011funu s\u00f6yledi. Koronavir\u00fcs s\u00fcrecinde en \u00e7ok etkilenen sekt\u00f6rlerden birinin turizm oldu\u011funu belirten Burhan Sili, \u201cBu s\u00fcre\u00e7 i\u00e7erisinde Sa\u011fl\u0131k Bakanl\u0131\u011f\u0131 ba\u015fta olmak \u00fczere, ciddi \u00e7aba g\u00f6sterildi ve s\u00fcrecin do\u011fru atlat\u0131lmas\u0131 noktas\u0131nda ba\u015far\u0131l\u0131 perspektif sergilendi. Bizler de K\u00fclt\u00fcr ve Turizm Bakanl\u0131\u011f\u0131'm\u0131z nezdinde s\u0131k s\u0131k toplant\u0131lar yaparak, verilen talimat do\u011frultusunda \u00e7al\u0131\u015fmalar yapt\u0131k. Bu s\u00fcre\u00e7te Alanya'daki tesislerin neredeyse tamam\u0131 kapal\u0131. \u0130l\u00e7edeki 550 tesisten \u00fc\u00e7\u00fc a\u00e7\u0131k. Bu s\u00fcre\u00e7te turizm payda\u015flar\u0131n\u0131n da i\u00e7inde oldu\u011fu bir komisyonla otellerde al\u0131nmas\u0131 gereken \u00f6nlemleri belirledik ve \u00e7al\u0131\u015fmalara ba\u015flad\u0131k. Sa\u011fl\u0131kl\u0131 Turizm Belgesi alma anlam\u0131nda \u00e7al\u0131\u015fmalar\u0131m\u0131z\u0131 tamamlama a\u015famas\u0131na geldik\" dedi.\n\n'HAREKETL\u0130L\u0130K BA\u015eLAYACAK'\n\nNormalle\u015fme s\u00fcrecine haziran ay\u0131 itibar\u0131yla ba\u015flan\u0131laca\u011f\u0131n\u0131 ifade eden Sili, \u015f\u00f6yle konu\u015ftu:\n\n\"D\u00fcn itibar\u0131yla Cumhurba\u015fkan\u0131m\u0131z normalle\u015fmenin en b\u00fcy\u00fck ad\u0131m\u0131n\u0131 att\u0131. T\u00fcrkiye'de 1 Haziran'da bir\u00e7ok \u015feyin serbest oldu\u011funu a\u00e7\u0131klad\u0131. Biz de sahillerimizde tesislerimizin a\u00e7\u0131lmas\u0131 anlam\u0131nda \u00e7al\u0131\u015fmalar\u0131m\u0131z\u0131 h\u0131zland\u0131rd\u0131k. Ancak \u015f\u00f6yle bir durum s\u00f6z konusu, kaynak pazarlarda da bu i\u015fin hallolmas\u0131, onlar\u0131n da ko\u015fullara ve seyahate ba\u015flamas\u0131 gerekiyor. \u015eu an kaynak pazar\u0131m\u0131z\u0131n tamam\u0131nda bu i\u015f durmu\u015f durumda. \u00d6yle g\u00f6r\u00fcn\u00fcyor ki haziran ortas\u0131, temmuz ba\u015f\u0131nda hareketlilik ba\u015flayacak. Almanya 31 \u00fclke a\u00e7\u0131klad\u0131. Bu konuda AB \u00fclkesi s\u0131n\u0131rlar\u0131 d\u0131\u015f\u0131nda 5 \u00fclkeyi de kapsam\u0131na ald\u0131. Bir di\u011fer taraftan Almanya'da hem kamuoyu ve hem tur operat\u00f6rlerine, T\u00fcrkiye talebi konusunda yo\u011fun ve ciddi bir kamuoyu olu\u015fturulmu\u015f durumda, bask\u0131 s\u00f6z konusu. Benim g\u00f6r\u00fc\u015f\u00fcme g\u00f6re ikinci durumda T\u00fcrkiye ilk a\u00e7\u0131lacak \u00fclke.\"\n\nHAZ\u0130RAN VE TEMMUZ \u00d6NG\u00d6R\u00dcL\u00dcYOR\n\nPandemi s\u00fcrecinin yava\u015flamas\u0131yla Antalya ve Alanya'n\u0131n d\u00fcnya turizminde dikkat \u00e7ekece\u011fini aktaran Sili, \u015f\u00f6yle dedi:\n\n\"Alanya ve Antalya bu i\u015fi d\u00fcnyada en iyi yapan yerlerin ba\u015f\u0131nda geliyor. T\u00fcrkiye, vazge\u00e7ilemez \u00fclke konumunda. 2016 krizi sonras\u0131 yap\u0131lan rakamlar bunun g\u00f6stergesi. D\u00fcnyan\u0131n \u00e7e\u015fitli \u00fclkelerinden misafir al\u0131yoruz. Bu sene ge\u00e7en y\u0131llar gibi olmayacak ama temmuz ortas\u0131 itibar\u0131yla Rusya, Almanya kaynak pazar\u0131nda sorunlar\u0131n halledilmesi durumunda 2-3 ayl\u0131k bir s\u00fcre\u00e7 ya\u015fayaca\u011f\u0131z. Bu da \u00fclke ekonomimizin yola girmesinde ve 2021 y\u0131l\u0131na haz\u0131rl\u0131k a\u00e7\u0131s\u0131ndan \u00f6nemli.\"", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son Haberler - Antalya'n\u0131n Alanya il\u00e7esinde,\u00a0turizm haz\u0131rl\u0131klar\u0131 h\u0131zland\u0131. Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, \u201c\u0130l\u00e7edeki 550 tesisten 3\u2019\u00fc a\u00e7\u0131k. Bu s\u00fcre\u00e7te turizm payda\u015flar\u0131n\u0131n da i\u00e7inde oldu\u011fu bir komisyonla, otellerde al\u0131nmas\u0131 gereken \u00f6nlemleri belirledik ve \u00e7al\u0131\u015fmalara ba\u015flad\u0131k dedi.", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.88.386", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/ekonomi/alanya-turizmi-normallesmeye-hazir-6222270", "title": "Alanya turizmi normalle\u015fmeye haz\u0131r", "type": "article", "image": "https://i2.milimaj.com/i/milliyet/75/0x0/5ed0e89d55427e0e243a724a.jpg", "site_name": "Milliyet", "description": "Antalya'n\u0131n Alanya il\u00e7esinde,\u00a0turizm haz\u0131rl\u0131klar\u0131 h\u0131zland\u0131. Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, \u201c\u0130l\u00e7edeki 550 tesisten 3\u2019\u00fc a\u00e7\u0131k. Bu s\u00fcre\u00e7te turizm payda\u015flar\u0131n\u0131n da i\u00e7inde oldu\u011fu bir komisyonla, otellerde al\u0131nmas\u0131 gereken \u00f6nlemleri belirledik ve \u00e7al\u0131\u015fmalara ba\u015flad\u0131k dedi."}, "description": "Son Haberler - Antalya'n\u0131n Alanya il\u00e7esinde,\u00a0turizm haz\u0131rl\u0131klar\u0131 h\u0131zland\u0131. Alanya Turistik \u0130\u015fletmeciler Derne\u011fi (ALT\u0130D) Ba\u015fkan\u0131 Burhan Sili, \u201c\u0130l\u00e7edeki 550 tesisten 3\u2019\u00fc a\u00e7\u0131k. Bu s\u00fcre\u00e7te turizm payda\u015flar\u0131n\u0131n da i\u00e7inde oldu\u011fu bir komisyonla, otellerde al\u0131nmas\u0131 gereken \u00f6nlemleri belirledik ve \u00e7al\u0131\u015fmalara ba\u015flad\u0131k dedi.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/ekonomi/alanya-turizmi-normallesmeye-hazir-6222270", "title": "Alanya turizmi normalle\u015fmeye haz\u0131r", "description": "Antalya'n\u0131n Alanya il\u00e7esinde,\u00a0turizm haz\u0131rl\u0131kla...", "image": "https://i2.milimaj.com/i/milliyet/75/0x0/5ed0e89d55427e0e243a724a.jpg"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.88.386", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/ekonomi/alanya-turizmi-normallesmeye-hazir-6222270"}