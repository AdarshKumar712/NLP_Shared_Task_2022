{"source_url": "https://web.archive.org", "url": "https://web.archive.org/web/20211224003023id_/https://www.corriere.ca/breaking-news/polizia-di-toronto-si-dimette-il-chief-saunders/", "title": "Polizia di Toronto, si dimette il chief Saunders", "top_image": "https://www.corriere.ca/wp-content/uploads/saunders-CC-09-06.jpg", "meta_img": "https://www.corriere.ca/wp-content/uploads/saunders-CC-09-06.jpg", "images": ["https://www.corriere.ca/wp-content/uploads/wall-street-300x196.jpg", "https://www.corriere.ca/wp-content/uploads/saunders-CC-09-06.jpg", "https://www.corriere.ca/wp-content/uploads/nepmcc.png", "https://www.corriere.ca/wp-content/uploads/ui/logo_cc.png", "https://www.corriere.ca/wp-content/uploads/trudeau-17-300x202.jpg", "https://www.corriere.ca/wp-content/uploads/dati-ita-CC-11-05-20-300x170.jpg", "https://www.corriere.ca/wp-content/uploads/covid-Italia-CC-29-04-20-300x176.jpg"], "movies": [], "text": "TORONTO - Il 31 luglio prossimo sar\u00e0 l'ultimo giorno da capo della polizia di Toronto per Mark Saunders. Il chief ha annunciato ieri, a sorpresa, le sue dimissioni.\n\nSaunders \u00e8 stato il primo capo della polizia di colore della citt\u00e0 nominato nel 2015, con un mandato per modernizzare e semplificare la forza dell\u2019ordine durante un periodo che ha visto livelli elevati di criminalit\u00e0 con armi da fuoco.\n\nIl chief ha addotto la decisione di lasciare il prestigioso incarico per poter \u201cmettere al primo posto la famiglia\u201d.\n\nForse \u00e8 una semplice coincidenza ma ieri il consigliere comunale Josh Matlow ha annunciato di voler presentare nella riunione del 29 e 30 giugno una mozione - appoggiata dal consigliere Kristyn Wong-Tam - per tagliare il budget della polizia di Toronto del 10%.\n\nLa proposta di Matlow giunge dopo le manifestazioni organizzate da Black Lives Matter.\n\nIl budget operativo del Toronto Police Service per il 2020 \u00e8 di circa $358 milioni.\n\nOltre alle dimissioni del chief Saunders che ha fatto parte della polizia di Toronto per 35 anni, altri cambiamenti sono in arrivo. Gli agenti di polizia potrebbero iniziare a usare le body camera gi\u00e0 a partire da questa estate. \u00c8 quanto afferma il sindaco di Toronto, John Tory: l'implementazione delle mini telecamere installate sulla divisa degli agenti sar\u00e0 probabilmente discussa nella riunione del Toronto Police Services Board del mese prossimo e in attesa di approvazione, almeno alcuni funzionari potrebbero iniziare a utilizzare le body cam entro la fine dell'estate.\n\n\u00abPenso che ci sia una grande volont\u00e0 da parte del chief e del Police Services Board di dare vita a questa discussione, a luglio, per poterle sistemare sulle divise entro la fine dell\u2019estate\u00bb, ha detto Tory, aggiungendo che tutto dipender\u00e0 su quanto velocemente \u00e8 possibile acquistare le telecamere.\n\nIn passato Tory ha affermato che con tutta probabilit\u00e0 gli agenti di Toronto non avrebbero utilizzato le body camera prima dell\u2019autunno. Le dichiarazioni del primo cittadino di Toronto sono giunte dopo le molteplici dimostrazioni pacifiche che hanno avuto luogo in citt\u00e0 durante il fine settimana nelle quali i manifestanti hanno chiesto la fine del razzismo contro le persone di colore.\n\nA scatenare in tutto il mondo cortei di condanna per gli atteggiamenti razzisti e la polizia \u00e8 stata la morte di George Floyd, che \u00e8 stato ucciso la scorsa settimana a Minneapolis da un agente che ha premuto il suo ginocchio sul collo dell\u2019uomo per ben 8 minuti e 46 secondi, causandone il decesso. Il video, che riprende la scena, ha dato il via alle proteste in ogni angolo del mondo.\n\nIl capo della polizia di Toronto Mark Saunders e altri ufficiali sono stati visti inginocchiarsi in segno di solidariet\u00e0 con i manifestanti durante le contestazioni del fine settimana.\n\nIl sindaco, dal canto suo, ha dichiarato che le proteste hanno motivato la citt\u00e0 a \u201cimpegnarsi di pi\u00f9\u201d per eliminare il razzismo sistemico a Toronto. \u00abStabiliremo lo standard a Toronto per assicurarci che il razzismo diventi un ricordo del passato e questa, \u00e8 una grande sfida. Ma penso che sia una sfida che possiamo fare nostra - ha detto Tory - credo che i nostri valori suggeriscano che dobbiamo impegnarci in modo ancora pi\u00f9 deciso ed energico di quanto abbiamo fatto finora\u00bb.\n\nSulla stessa linea di Tory \u00e8 anche il primo ministro Justin Trudeau che ha affermato di voler proporre questa settimana ai premier del Paese di dotare la polizia di body cam nella speranza di vedere una rapida messa in atto del suggerimento.\n\nLe mini telecamere sono utili per documentare le interazioni degli ufficiali di polizia con i cittadini e Trudeau ritiene che siano un modo relativamente semplice per rispondere alle denunce secondo cui la polizia in Canada tratta ingiustamente le persone di colore.\n\nLe cose non cambieranno dall\u2019oggi al domani, secondo il primo ministro che ha detto di aver sollevato il problema con il commissioner dell\u2019RCMP, Brenda Lucki. \u00abMolte persone in questo Paese semplicemente non si sentono protette dalla polizia. In realt\u00e0, hanno paura dei poliziotti - ha concluso Trudeau - come sapete, il governo federale ha giurisdizione sull\u2019RCMP ma ci sono molte altre forze di polizia provinciali e municipali che dovrebbero prendere in considerazione maggiori misure di trasparenza\u00bb.", "keywords": [], "meta_keywords": [""], "tags": ["Breaking News"], "authors": [], "publish_date": null, "summary": "", "article_html": "", "meta_description": "", "meta_lang": "en", "meta_favicon": "https://www.corriere.ca/wp-content/uploads/favicon.ico", "meta_data": {"viewport": "width=device-width", "robots": "max-image-preview:large", "og": {"locale": "en_US", "site_name": "Corriere Canadese | Il quotidiano italiano in Canada", "type": "activity", "title": "Polizia di Toronto, si dimette il chief Saunders | Corriere Canadese", "url": "https://www.corriere.ca/breaking-news/polizia-di-toronto-si-dimette-il-chief-saunders/", "image": {"identifier": "https://www.corriere.ca/wp-content/uploads/saunders-CC-09-06.jpg", "secure_url": "https://www.corriere.ca/wp-content/uploads/saunders-CC-09-06.jpg", "width": 693, "height": 384}}, "twitter": {"card": "summary", "domain": "www.corriere.ca", "title": "Polizia di Toronto, si dimette il chief Saunders | Corriere Canadese", "image": "https://www.corriere.ca/wp-content/uploads/saunders-CC-09-06.jpg"}, "generator": "WordPress 5.6.6", "msapplication-TileImage": "https://www.corriere.ca/wp-content/uploads/favicon.ico"}, "canonical_link": "https://www.corriere.ca/breaking-news/polizia-di-toronto-si-dimette-il-chief-saunders/"}