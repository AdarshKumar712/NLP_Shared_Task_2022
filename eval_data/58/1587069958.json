{"source_url": "https://web.archive.org", "url": "https://web.archive.org/web/20210126083012id_/https://gp24.pl/oswietlenie-uliczne-w-slupsku-dziala-zbyt-dlugo-zdjecia/ar/c1-14933088", "title": "O\u015bwietlenie uliczne w S\u0142upsku dzia\u0142a zbyt d\u0142ugo [ZDJ\u0118CIA]", "top_image": "https://d-art.ppstatic.pl/kadry/k/r/1/8c/d4/5ea15b31dfb99_o_original.jpg", "meta_img": "https://d-art.ppstatic.pl/kadry/k/r/1/8c/d4/5ea15b31dfb99_o_original.jpg", "images": ["data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://d-pa.ppstatic.pl/frames/pa-def/9a/ee/il20210122_633864205_small.jpg", "https://d-art.ppstatic.pl/kadry/k/r/1/8c/d4/5ea15b31dfb99_o_original.jpg", "https://d-pa.ppstatic.pl/frames/pa-def/b4/6a/1_509968257_small.jpg", "https://d-art.ppstatic.pl/kadry/k/r/1/8c/d4/5ea15b31dfb99_o_medium.jpg"], "movies": [], "text": "Mieszka\u0144c\u00f3w S\u0142upska dra\u017cni, \u017ce o\u015bwietlenie uliczne dzia\u0142a zbyt d\u0142ugo. Jaros\u0142aw Borecki, dyrektor Zarz\u0105du Infrastruktury Miejskiej , t\u0142umaczy, na jakich zasadach dzia\u0142a.\n\n- W \u015brod\u0119 zaobserwowa\u0142am, \u017ce o\u015bwietlenie uliczne wy\u0142\u0105cza\u0142o si\u0119 o godz. 6, gdy na dworze by\u0142o ju\u017c ca\u0142kiem jasno. Za\u015bwieci\u0142o si\u0119 natomiast po godz. 20 , gdy jeszcze by\u0142o ca\u0142kiem jasno. Moim zdaniem w ten spos\u00f3b niepotrzebnie tracimy sporo miejskich pieni\u0119dzy na pokrycie koszt\u00f3w niepotrzebnego o\u015bwietlenia - przekonuje mieszkanka osiedla S\u0142owi\u0144skiego. Problem przedstawili\u015bmy Jaros\u0142awowi Boreckiemu, dyrektorowi Zarz\u0105du Infrastruktury Miejskiej w S\u0142upsku. Wed\u0142ug niego w S\u0142upsku o\u015bwietlenie uliczne jest ustawione na zasadzie astronomicznej.\n\n- W\u0142\u0105czamy je p\u00f3\u0142 godziny po zachodzie s\u0142o\u0144ca, a wy\u0142\u0105czamy p\u00f3\u0142 godziny przed wschodem s\u0142o\u0144ca. W rezultacie gdy pogoda jest \u0142adna, to ludziom si\u0119 wydaje, \u017ce w\u0142\u0105czanie i wy\u0142\u0105czanie o\u015bwietlenia odbywa si\u0119 zbyt szybko. Natomiast gdy pada deszcz i na dworze jest szaro, to ludzie narzekaj\u0105 na to, \u017ce o\u015bwietlenie jest w\u0142\u0105czane zbyt p\u00f3\u017ano. Niedawno zdecydowali\u015bmy, \u017ce godziny w\u0142\u0105czania i wy\u0142\u0105czania o\u015bwietlenia maj\u0105 by\u0107 troch\u0119 zmienione. Ca\u0142y ten mechanizm b\u0119dzie dzia\u0142a\u0142 sprawniej, gdy zako\u0144czymy wymian\u0119 o\u015bwietlenia ulicznego w mie\u015bcie i b\u0119dziemy mogli na niego wp\u0142ywa\u0107 bezpo\u015brednio z poziomu ZIM-u - wyja\u015bnia dyr. Borecki.\n\nPrzypomnijmy: kompleksowa modernizacja o\u015bwietlenia ulicznego mo\u017cliwa jest dzi\u0119ki funduszom z Unii Europejskiej pozyskanym przez S\u0142upsk w 2017 r. Region otrzyma\u0142 na ten cel dofinansowanie w wysoko\u015bci ponad 23,5 mln z\u0142, z czego ponad 14 mln trafi do S\u0142upska. Zakres prac obejmuje demonta\u017c i monta\u017c 2260 istniej\u0105cych betonowych i stalowych s\u0142up\u00f3w oraz monta\u017c 3260 opraw, wykonanie nowego okablowania o d\u0142ugo\u015bci blisko 81 km, wymian\u0119 cz\u0119\u015bci starych oraz monta\u017c nowych skrzynek o\u015bwietleniowych.\n\nWa\u017cnym i nowatorskim dla S\u0142upska elementem modernizacji o\u015bwietlenia b\u0119dzie zastosowanie inteligentnego systemu sterowania o\u015bwietleniem DALI (Digital Addressable Lightning Interface).\n\nSystem pozwala sterowa\u0107 pojedynczymi oprawami lub konkretn\u0105 grup\u0105 lamp z komputera. Mo\u017cna w ten spos\u00f3b ustawi\u0107 zdalnie nat\u0119\u017cenia \u015bwiat\u0142a opraw LED. Co wi\u0119cej, ca\u0142y system ma zdolno\u015b\u0107 dopasowania nat\u0119\u017cenia o\u015bwietlenia opraw do zewn\u0119trznych warunk\u00f3w o\u015bwietlenia, czyli utrzymywanie sta\u0142ego nat\u0119\u017cenia o\u015bwietlenia w polu widzenia czujnika, co daje du\u017ce oszcz\u0119dno\u015bci energii. Ka\u017cda nowa oprawa zaopatrzona jest w mikroprocesor, za pomoc\u0105 kt\u00f3rego przesy\u0142any jest sygna\u0142 radiowy do sterowni znajduj\u0105cej si\u0119 w ZIM-ie.\n\nZobacz tak\u017ce: Budowa nowej siedziby teatru w S\u0142upsku", "keywords": [], "meta_keywords": [""], "tags": ["oswietlenie uliczne", "Wiejska", "o\u015bwietlenie uliczne", "ratusz ustka", "ustka nowe lampy", "rewitalizacja s\u0142upsk", "redzikowo", "l\u0105dowisko kultury", "remonty s\u0142upsk", "IZIM", "ZIM", "s\u0142upsk", "godziny funkcjonowania", "przebudowa wiejskiej s\u0142upsk", "ustka o\u015bwietlenie uliczne", "ulica wiejska s\u0142upsk", "o\u015bwietlenie", "kobylnica", "S\u0142upsk", "lampy LED", "slupsk", "BALtcap", "zim", "wystawa zdjec", "Kronika policyjna", "sk\u0142odowskiej s\u0142upsk", "ul olchowa"], "authors": ["Zbigniew Marecki", "Fot. Zbigniew Marecki"], "publish_date": "Thu Apr 23 18:54:46 2020", "summary": "", "article_html": "", "meta_description": "Mieszka\u0144c\u00f3w S\u0142upska dra\u017cni, \u017ce o\u015bwietlenie uliczne dzia\u0142a zbyt d\u0142ugo. Jaros\u0142aw Borecki, dyrektor Zarz\u0105du Infrastruktury Miejskiej , t\u0142umaczy, na jakich zasadach dzia\u0142a.", "meta_lang": "pl", "meta_favicon": "https://s-nsk.ppstatic.pl/assets/nsk/v1.89.22/images/_sites/favicon/png/180/gp24.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "G\u0142os Pomorza", "fb": {"pages": 138186883829}, "description": "Mieszka\u0144c\u00f3w S\u0142upska dra\u017cni, \u017ce o\u015bwietlenie uliczne dzia\u0142a zbyt d\u0142ugo. Jaros\u0142aw Borecki, dyrektor Zarz\u0105du Infrastruktury Miejskiej , t\u0142umaczy, na jakich zasadach dzia\u0142a.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/8c/d4/5ea15b31dfb99_o_small.jpg", "og": {"title": "O\u015bwietlenie uliczne w S\u0142upsku dzia\u0142a zbyt d\u0142ugo [ZDJ\u0118CIA]", "description": "&nbsp;", "type": "article", "locale": "pl_PL", "site_name": "G\u0142os Pomorza", "image": {"identifier": "https://d-art.ppstatic.pl/kadry/k/r/1/8c/d4/5ea15b31dfb99_o_original.jpg", "height": 960, "width": 1280, "type": "image/jpeg"}, "url": "https://gp24.pl/oswietlenie-uliczne-w-slupsku-dziala-zbyt-dlugo-zdjecia/ar/c1-14933088"}, "twitter": {"description": "&nbsp;", "card": "summary_large_image", "title": "O\u015bwietlenie uliczne w S\u0142upsku dzia\u0142a zbyt d\u0142ugo [ZDJ\u0118CIA]", "image": "https://d-art.ppstatic.pl/kadry/k/r/1/8c/d4/5ea15b31dfb99_o_full.jpg"}, "article": {"published_time": "2020-04-23T18:54:46.000000+02:00", "modified_time": "2020-04-23T18:54:46.000000+02:00", "publisher": "https://www.facebook.com/gp24pl/", "author": "Redakcja", "tag": "godziny funkcjonowania"}, "msapplication-TileColor": "#265aff", "theme-color": "#265aff"}, "canonical_link": "https://gp24.pl/oswietlenie-uliczne-w-slupsku-dziala-zbyt-dlugo-zdjecia/ar/c1-14933088"}