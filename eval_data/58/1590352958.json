{"source_url": "https://web.archive.org", "url": "https://web.archive.org/web/20200511004334id_/https://www.agenzianova.com/a/5ea7122c625044.55245808/2912970/2020-04-27/energia-usa-i-prezzi-del-wti-scendono-ancora-verso-i-10-dollari-al-barile", "title": "Energia: Usa, i prezzi del Wti scendono ancora verso i 10 dollari al barile", "top_image": "https://www.agenzianova.com/themes/agenzianova/images/frontend/social/twitter_image_src.png", "meta_img": "https://www.agenzianova.com/themes/agenzianova/images/frontend/social/twitter_image_src.png", "images": ["https://cdn.agenzianova.com/html/agenzianova/box/scarica_app/disponibile_su_google_play.png", "https://www.facebook.com/tr?id=423651367999996&ev=PageView&noscript=1", "https://www.agenzianova.com/themes/agenzianova/images/frontend/frame/header/logo.png", "https://www.agenzianova.com/themes/agenzianova/images/frontend/frame/header/icon_rss.gif", "https://web.archive.org/files/html/servizi_italiani/icone/panorama_energia.gif", "https://www.agenzianova.com/themes/agenzianova/images/frontend/social/twitter_image_src.png", "https://cdn.agenzianova.com/html/agenzianova/box/scarica_app/scarica_su_apple_store.png", "https://web.archive.org/files/html/servizi_italiani/icone/difesa_e_sicurezza.gif", "https://web.archive.org/files/html/servizi_italiani/icone/l_italia_vista_dagli_altri.gif", "https://www.agenzianova.com/themes/agenzianova/images/frontend/frame/header/icon_facebook.gif", "https://web.archive.org/files/html/servizi_italiani/icone/speciale-energia.jpg", "https://www.agenzianova.com/themes/agenzianova/images/frontend/frame/header/icon_twitter.gif", "https://cdn.agenzianova.com/banner/agenzianova/scarica_ticker.gif", "https://web.archive.org/files/html/servizi_italiani/icone/panorama_internazionale.gif", "https://cdn.agenzianova.com/banner/agenzianova/LDO_728x90-versione1.jpg", "https://web.archive.org/files/html/servizi_italiani/icone/speciale-difesa.jpg", "https://cdn.agenzianova.com/html/servizi_italiani/icone/atlantide.gif", "https://web.archive.org/files/html/servizi_italiani/icone/speciale-scuola.jpg", "https://cdn.agenzianova.com/banner/agenzianova/arab_news.jpg", "https://web.archive.org/files/html/servizi_italiani/icone/business-news.jpg", "https://web.archive.org/files/html/servizi_italiani/icone/speciale-infrastrutture.jpg", "https://cdn.agenzianova.com/html/servizi_italiani/icone/mezzaluna.gif", "https://web.archive.org/files/html/servizi_italiani/icone/panorama_arabo.gif", "https://web.archive.org/files/html/servizi_italiani/icone/visto_dalla_cina.gif", "https://cdn.agenzianova.com/html/servizi_italiani/icone/corno_d_africa.gif"], "movies": [], "text": "\u00a9 Agenzia Nova - Riproduzione riservata\n\n- Il prezzo del petrolio statunitense riprende a scendere: il West Texas Intermediate (Wti) ha perso nella giornata di oggi il 17 per cento, attestandosi a poco pi\u00f9 di 12 dollari al barile. Lo riferisce il \u201cNew York Times\u201d, ricordando come il timore degli esperti sia che i termini di stoccaggio di Cushing, in Oklahoma, raggiungano il limite della loro capacit\u00e0 il prossimo mese di maggio. Il 20 aprile scorso i future sul Wti a pi\u00f9 prossima scadenza sono finiti per la prima volta in territorio negativo. Nel frattempo, il prezzo del Brent, valore di riferimento mondiale, \u00e8 calato di nove punti percentuali, poco sopra i 19 dollari al barile. La differenza di prezzo sta nel fatto che i terminal di Cushing sono raggiungibili solo attraverso oleodotti, mentre il Brent pu\u00f2 essere stoccato anche sulle petroliere. Lo scenario \u00e8 dominato dalla crisi legata alla pandemia di coronavirus, che ha ridotto drasticamente la domanda di petrolio a livello globale. Peraltro, entreranno in vigore solo a partire da venerd\u00ec primo maggio i tagli alla produzione decisi dall\u2019Organizzazione dei paesi esportatori di petrolio (Opec) e dai suoi partner, con in testa la Russia, per sostenere la crescita dei prezzi. L\u2019intesa prevede la riduzione di 9,7 milioni di barili al giorno, circa il 10 per cento della produzione mondiale.(Nys)", "keywords": [], "meta_keywords": [""], "tags": [], "authors": [], "publish_date": "Mon Apr 27 00:00:00 2020", "summary": "", "article_html": "", "meta_description": "Il prezzo del petrolio statunitense riprende a scendere: il West Texas Intermediate (Wti) ha perso nella giornata di oggi il 17 per cento,...", "meta_lang": "it", "meta_favicon": "https://www.agenzianova.com/themes/agenzianova/images/common/favicon.ico", "meta_data": {"generator": "BB", "robots": "index, follow", "title": "Energia: Usa, i prezzi del Wti scendono ancora verso i 10 dollari al barile", "description": "Il prezzo del petrolio statunitense riprende a scendere: il West Texas Intermediate (Wti) ha perso nella giornata di oggi il 17 per cento,...", "language": "it", "og": {"locale": "it_IT", "type": "website", "site_name": "Agenzia Nova", "url": "https://www.agenzianova.com/a/5ea7122c625044.55245808/2912970/2020-04-27/energia-usa-i-prezzi-del-wti-scendono-ancora-verso-i-10-dollari-al-barile", "title": "Energia: Usa, i prezzi del Wti scendono ancora verso i 10 dollari al barile", "description": "Il prezzo del petrolio statunitense riprende a scendere: il West Texas Intermediate (Wti) ha perso nella giornata di oggi il 17 per cento,...", "image": "https://www.agenzianova.com/themes/agenzianova/images/frontend/social/twitter_image_src.png"}, "twitter": {"card": "summary_large_image", "site": "@agenzia_nova", "title": "Energia: Usa, i prezzi del Wti scendono ancora verso i 10 dollari al barile", "description": "Il prezzo del petrolio statunitense riprende a scendere: il West Texas Intermediate (Wti) ha perso nella giornata di oggi il 17 per cento,...", "image": "https://www.agenzianova.com/themes/agenzianova/images/frontend/social/twitter_image_src.png"}}, "canonical_link": "https://www.agenzianova.com/a/5ea7122c625044.55245808/2912970/2020-04-27/energia-usa-i-prezzi-del-wti-scendono-ancora-verso-i-10-dollari-al-barile"}