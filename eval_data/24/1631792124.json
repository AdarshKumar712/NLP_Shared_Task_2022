{"source_url": "https://web.archive.org", "url": "https://web.archive.org/web/20210711185820id_/https://www.vaticannews.va/it/papa/news/2020-06/papa-francesco-coronavirus-pandemia-brasile-aparecida.html", "title": "Il Papa: prego per il Brasile colpito dalla pandemia", "top_image": "https://www.vaticannews.va/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.1500.844.jpeg", "meta_img": "https://www.vaticannews.va/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.1500.844.jpeg", "images": ["https://web.archive.org/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.1000.563.jpeg", "https://web.archive.org/etc/designs/vatican-news/release/library/main/images/vatican-news-header-white.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://web.archive.org/etc/designs/vatican-news/release/library/main/images/shoulder_banners/udienze.jpg", "https://web.archive.org/etc/designs/vatican-news/release/library/main/images/shoulder_banners/spalla-parola.jpg", "https://www.vaticannews.va/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.1500.844.jpeg", "https://web.archive.org/etc/designs/vatican-news/release/library/main/images/support-comunicazione-banner.png", "https://web.archive.org/etc/designs/vatican-news/release/library/main/images/shoulder_banners/angelus.jpg", "https://web.archive.org/etc/designs/vatican-news/release/library/main/images/shoulder_banners/santa_marta.jpg", "https://web.archive.org/etc/designs/vatican-news/release/library/main/images/shoulder_banners/podcast_banner_light.png", "https://web.archive.org/etc/designs/vatican-news/release/library/main/images/shoulder_banners/spalla-santi.jpg", "https://web.archive.org/etc/designs/vatican-news/release/library/main/images/shoulder_banners/newsletter_background_light.png"], "movies": [], "text": "Ieri in una telefonata all'arcivescovo di Aparecida, monsignor Orlando Brandes, il Papa ha assicurato la sua preghiera, raccomandando tutti i brasiliani di guardare alla Madonna di Aparecida in questo particolare momento di difficolt\u00e0 a causa del coronavirus\n\nBenedetta Capelli \u2013 Citt\u00e0 del Vaticano\n\nAffetto, solidariet\u00e0, preghiera e amore per la Madonna di Aparecida. E\u2019 quanto ha espresso ieri Papa Francesco in una telefonata a monsignor Orlando Brandes arcivescovo di Aparecida. Un colloquio nel quale il Pontefice ha mostrato vicinanza al popolo brasiliano provato dalla pandemia di coronavirus che, nel Paese, ha gi\u00e0 provocato quasi 40mila vittime.\n\nNelle braccia della Madre di Aparecida\n\n\u201cDite al popolo brasiliano che non solo prego per tutti voi, ma vi accompagno sempre con il cuore\u201d. Cos\u00ec ha riferito in un\u2019intervista l\u2019arcivescovo Brandes che ha parlato del \u201cgrande dono ricevuto\u201d alla vigilia del Corpus Domini. Francesco, assicurando le sue preghiere, ha raccomandato di affidarsi alla Madonna di Aparecida per la quale lui ha una particolare devozione. L\u2019immagine della Vergine, infatti, \u00e8 presente nei Giardini Vaticani dal settembre 2016 e per questo il Papa la sente vicina. Nella conversazione con monsignor Brandes, ha anche ricordato di essere stato ad Aparecida nel 2007 per la quinta Conferenza generale dell'episcopato latinoamericano e nel 2013 nel corso della Giornata Mondiale della Giovent\u00f9 di Rio de Janeiro. \u201cRicordo - ha detto il Papa nella telefonata - che ho preso in grembo la Madonna, la Madonnina, cio\u00e8 la Mamma. Vi raccomando tutti di essere tra le braccia della Madre di Aparecida\u201d.\n\nCoraggio e speranza\n\nFrancesco, nel colloquio, ha anche ricordato San Giuseppe Anchieta, gesuita canonizzato dal Papa nel 2014, la cui memoria si celebra il 9 giugno. Infine, salutando l\u2019arcivescovo di Aparecida, ha esortato i brasiliani: \u201ccoraggio e fede \u2013 ha detto \u2013 siamo persone di fede\u201d, poi ha raccomandato di benedire il popolo e ha chiesto preghiere per il suo magistero. Dall\u2019inizio della pandemia, Francesco ha chiamato altre volte in Brasile, il 25 aprile la telefonata all'arcivescovo di Manaus, monsignor Leonardo Steiner, e poi il 9 maggio l'arcivescovo di San Paolo, il cardinale Odilo Pedro Scherer, per esprimere la sua solidariet\u00e0. \u201cCon queste tre telefonate - ha spiegato monsignor Brandes - il nostro Papa ha fatto battere il suo cuore molto vicino al nostro\u201d, accompagnandoci come \u201cun padre\u201d.", "keywords": [], "meta_keywords": ["Papa Francesco", "Brasile", "vergine maria", "Coronavirus"], "tags": [], "authors": [], "publish_date": "Mon Jun  8 00:00:00 2020", "summary": "", "article_html": "", "meta_description": "Ieri in una telefonata all'arcivescovo di Aparecida, monsignor Orlando Brandes, il Papa ha assicurato la sua preghiera, raccomandando tutti i ...", "meta_lang": "it", "meta_favicon": "/etc/designs/vatican-news/release/library/main/images/favicons/apple-icon-57x57.png", "meta_data": {"keywords": "Papa Francesco, Brasile, vergine maria, Coronavirus", "description": "Ieri in una telefonata all'arcivescovo di Aparecida, monsignor Orlando Brandes, il Papa ha assicurato la sua preghiera, raccomandando tutti i ...", "og": {"type": "article", "title": "Il Papa: prego per il Brasile colpito dalla pandemia - Vatican News", "description": "Ieri in una telefonata all'arcivescovo di Aparecida, monsignor Orlando Brandes, il Papa ha assicurato la sua preghiera, raccomandando tutti i ...", "url": "https://www.vaticannews.va/it/papa/news/2020-06/papa-francesco-coronavirus-pandemia-brasile-aparecida.html", "image": "https://www.vaticannews.va/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.1500.844.jpeg"}, "twitter": {"image": "https://www.vaticannews.va/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.1500.844.jpeg", "url": "https://www.vaticannews.va/it/papa/news/2020-06/papa-francesco-coronavirus-pandemia-brasile-aparecida.html", "title": "Il Papa: prego per il Brasile colpito dalla pandemia - Vatican News", "card": "summary_large_image", "description": "Ieri in una telefonata all'arcivescovo di Aparecida, monsignor Orlando Brandes, il Papa ha assicurato la sua preghiera, raccomandando tutti i ..."}, "news_keywords": "Papa Francesco, Brasile, vergine maria, Coronavirus", "google": "notranslate", "msapplication-TileColor": "#ffffff", "msapplication-TileImage": "/etc/designs/vatican-news/release/library/main/images/favicons/ms-icon-144x144.png", "theme-color": "#ffffff", "viewport": "user-scalable=no, width=device-width, initial-scale=1, maximum-scale=1, shrink-to-fit=no", "article": {"published_time": "2020-06-11T09:56:38.983+02:00"}, "lectios": {"image": "https://www.vaticannews.va/content/dam/vaticannews/multimedia/2020/03/11/aparecidaAaem.jpg/_jcr_content/renditions/cq5dam.thumbnail.cropped.250.141.jpeg"}}, "canonical_link": "https://www.vaticannews.va/it/papa/news/2020-06/papa-francesco-coronavirus-pandemia-brasile-aparecida.html"}