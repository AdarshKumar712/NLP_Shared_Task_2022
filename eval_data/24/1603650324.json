{"source_url": "https://web.archive.org", "url": "https://web.archive.org/web/20200605114120id_/https://www.milliyet.com.tr/dunya/dunya-genelinde-corona-viruste-son-24-saatte-neler-yasandi-6210233", "title": "D\u00fcnya genelinde corona vir\u00fcste son 24 saatte neler ya\u015fand\u0131?", "top_image": "https://i2.milimaj.com/i/milliyet/75/0x0/5eb9a37655427f1ca484b036.jpg", "meta_img": "https://i2.milimaj.com/i/milliyet/75/0x0/5eb9a37655427f1ca484b036.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://i2.milimaj.com/i/milliyet/75/0x0/5eb9a37655427f1ca484b036.jpg", "https://i2.milimaj.com/i/milliyet/75/0x410/5eb9a37655427f1ca484b036.jpg", "https://s.milimaj.com/images/milliyet/milliyettv-logo-white.png", "https://s.milimaj.com/images/milliyet/milliyet-logo.svg?v=1"], "movies": [], "text": "\"Worldometer\" sitesine g\u00f6re, salg\u0131n\u0131n merkez \u00fcss\u00fc haline gelen ABD'deki can kayb\u0131 81 bin 157'ye y\u00fckselirken, vaka say\u0131s\u0131 1 milyon 370 bini a\u015ft\u0131. \u00dclkede hastal\u0131\u011f\u0131 atlatanlar\u0131n say\u0131s\u0131 ise 255 bini ge\u00e7ti.\n\nABD Ba\u015fkan Yard\u0131mc\u0131s\u0131 Mike Pence'in, s\u00f6zc\u00fcs\u00fc Katie Miller'da Kovid-19 \u00e7\u0131kmas\u0131n\u0131n ard\u0131ndan kendini karantinaya ald\u0131\u011f\u0131 bildirildi. Beyaz Saray ise karantina iddialar\u0131n\u0131n ger\u00e7ek olmad\u0131\u011f\u0131n\u0131 duyurdu.\n\nAvrupa'da salg\u0131ndan en \u00e7ok etkilenen \u0130ngiltere'de ise Kovid-19 nedeniyle hayat\u0131n\u0131 kaybedenlerin say\u0131s\u0131 32 bin 65'e, vaka say\u0131s\u0131 da 223 bin 60'a \u00e7\u0131kt\u0131.\n\n\u0130ngiltere'de kapal\u0131 kap\u0131lar ard\u0131nda oynansa bile profesyonel spor m\u00fcsabakalar\u0131n\u0131n 1 Haziran'a kadar yap\u0131lmas\u0131na izin verilmeyece\u011fi belirtildi. \u00dclkede halka ilk kez hane d\u0131\u015f\u0131ndaki ki\u015filerle temas ettikleri kapal\u0131 alanlarda maske takmalar\u0131 tavsiyesinde bulunuldu.\n\n\u0130talya'da can kayb\u0131 30 bin 739'a y\u00fckselirken, toplam vaka say\u0131s\u0131 219 bin 814'e, iyile\u015fen say\u0131s\u0131 da 106 bin 587'ye ula\u015ft\u0131.\n\n\u00dclkedeki sanayi \u00fcretimi salg\u0131n\u0131n etkisiyle martta y\u00fczde 28,4 gerileyerek 1990'dan bu yana puan baz\u0131nda en b\u00fcy\u00fck d\u00fc\u015f\u00fc\u015f\u00fc g\u00f6sterdi.\n\n\u0130spanya'n\u0131n yar\u0131s\u0131 ikinci a\u015famaya ge\u00e7ti\n\n\u0130spanya'da hayat\u0131n\u0131 kaybedenlerin say\u0131s\u0131 26 bin 744'e, vir\u00fcs bula\u015fanlar\u0131n say\u0131s\u0131 da 268 bin 143'e \u00e7\u0131kt\u0131. \u0130yile\u015fenlerin say\u0131s\u0131 177 bin 846 olarak a\u00e7\u0131kland\u0131.\n\n\u00dclkenin yar\u0131s\u0131 normalle\u015fmede ikinci a\u015famaya ge\u00e7ti. \u0130kinci a\u015famaya ge\u00e7en \u015fehirlerde d\u00fckkanlar, oteller, m\u00fczeler, k\u00fct\u00fcphaneler, dini ibadet alanlar\u0131 ile teras\u0131 olan restoran ve barlar s\u0131n\u0131rl\u0131 \u015fekilde a\u00e7\u0131ld\u0131.\n\nFransa'da ise can kayb\u0131 26 bin 643'e \u00e7\u0131karken, vaka say\u0131s\u0131 177 bin 423'e, iyile\u015fen say\u0131s\u0131 da 56 bin 724'e ula\u015ft\u0131. \u00dclkede bug\u00fcn dola\u015f\u0131m serbest hale geldi.\n\nFransa'da salg\u0131n nedeniyle M\u00fcsl\u00fcmanlar i\u00e7in mezarl\u0131k kalmad\u0131\u011f\u0131 belirtildi.\n\n\u0130ran'daki camilerin tamam\u0131 yar\u0131n a\u00e7\u0131l\u0131yor\n\nCan kay\u0131plar\u0131, Brezilya'da 11 bin 207'ye, Bel\u00e7ika'da 8 bin 707'ye, Almanya'da 7 bin 569'a, \u0130ran'da 6 bin 685'e, Hollanda'da 5 bin 456'ya, \u0130sve\u00e7'te 3 bin 256'ya, Meksika'da 3 bin 465'e, Hindistan'da 2 bin 223'e, \u0130svi\u00e7re'de 1834'e ve Rusya'da 2 bin 9'a y\u00fckseldi.\n\nSalg\u0131n\u0131n ortaya \u00e7\u0131kt\u0131\u011f\u0131 \u00c7in'de ise son 24 saatte 17 yeni vaka g\u00f6r\u00fcl\u00fcrken, \u00fclkenin en b\u00fcy\u00fck kenti \u015eanghay'daki Disneyland tema park\u0131 da sosyal mesafe tedbirleri alt\u0131nda kap\u0131lar\u0131n\u0131 ziyaret\u00e7ilere a\u00e7t\u0131.\n\n\u0130ran'da salg\u0131n nedeniyle bir s\u00fcredir kapal\u0131 olan camilerin tamam\u0131 yar\u0131n a\u00e7\u0131l\u0131yor.\n\nBel\u00e7ika'da ma\u011fazalar sosyal mesafe kurallar\u0131n\u0131n korunmas\u0131 ko\u015fuluyla a\u00e7\u0131ld\u0131.\n\nAvrupa Birli\u011fi (AB), salg\u0131nda olas\u0131 bir ikinci dalgaya kar\u015f\u0131 t\u00fcm \u00fcye \u00fclkelerin haz\u0131rl\u0131k seviyelerini art\u0131rmas\u0131 gerekti\u011fini bildirdi.\n\nHollanda'da 1 Eyl\u00fcl'e kadar 1,5 metre sosyal mesafe ve hijyen kurallar\u0131na uyma \u015fart\u0131yla normalle\u015fmede ilk a\u015fama bug\u00fcn ba\u015flad\u0131.\n\nRusya'da salg\u0131nla m\u00fccadele kapsam\u0131nda \u00e7al\u0131\u015fanlara y\u00f6nelik idari izinlerin 12 May\u0131s'tan itibaren sona erece\u011fi bildirildi.\n\n\u0130svi\u00e7re'de Kovid-19 \u00f6nlemlerinin gev\u015fetilmesiyle ma\u011faza, restoran, kafe ve baz\u0131 okullar faaliyete ge\u00e7ti.\n\nSalg\u0131n nedeniyle ask\u0131ya al\u0131nan Danimarka S\u00fcper Ligi'nin 28 May\u0131s'ta seyircisiz olarak yeniden ba\u015flayaca\u011f\u0131 duyuruldu.\n\nAlmanya'da son 24 saatte 6 T\u00fcrk vatanda\u015f\u0131n\u0131n daha koronavir\u00fcs nedeniyle ya\u015fam\u0131n\u0131 yitirdi. B\u00f6ylece hayat\u0131n\u0131 kaybeden T\u00fcrkler'in say\u0131s\u0131 152'ye y\u00fckseldi.\n\nKanada'da 200 binin \u00fczerinde ameliyat ertelendi\n\nYemen h\u00fck\u00fcmeti, \u00fclkenin g\u00fcneyindeki ge\u00e7ici ba\u015fkent Aden'i Kovid-19 ve di\u011fer salg\u0131n hastal\u0131klar nedeniyle \"salg\u0131n b\u00f6lgesi\" ilan etti.\n\nBrezilya\u2019da Kovid-19 nedeniyle 10 binden fazla ki\u015fi ya\u015fam\u0131n\u0131 yitirirken, Devlet Ba\u015fkan\u0131 Jair Bolsonaro\u2019nun salg\u0131n\u0131 yeterince ciddiye almamas\u0131 kamuoyunda tepkilere yol a\u00e7t\u0131.\n\nKovid-19 salg\u0131n\u0131 nedeniyle doktor, hem\u015fire ve hasta bak\u0131c\u0131 ba\u015fta olmak \u00fczere sa\u011fl\u0131k personeli s\u0131k\u0131nt\u0131s\u0131 ya\u015fanan Kanada\u2019da 200 binin \u00fczerinde ameliyat ertelendi.\n\nK\u0131rg\u0131zistan'da 25 Mart'ta ilan edilen ola\u011fan\u00fcst\u00fc hal (OHAL) sona erdi ancak ba\u015fkent Bi\u015fkek ve O\u015f \u015fehrinin yan\u0131 s\u0131ra 2 il\u00e7ede karantina devam ediyor.\n\nG\u00fcrcistan'da ayakkab\u0131 ve giyim d\u00fckkanlar\u0131 hari\u00e7 t\u00fcm ma\u011fazalar\u0131n faaliyetlerine izin verilirken, ba\u015fkent Tiflis giri\u015f ve \u00e7\u0131k\u0131\u015flara a\u00e7\u0131ld\u0131.\n\nKarada\u011f'da camiler ibadete a\u00e7\u0131l\u0131rken, H\u0131rvatistan ve \u00c7ekya'da kafe ve restoranlar faaliyete ba\u015flad\u0131.\n\nMeksika'da tan\u0131nm\u0131\u015f bir \u00e7ete lideri olan Moises Escamilla May, Kovid-19'a yakalanmas\u0131n\u0131n ard\u0131ndan hayat\u0131n\u0131 kaybetti.\n\nHindistan ve Banglade\u015f'te Kovid-19 vakalar\u0131nda en fazla g\u00fcnl\u00fck art\u0131\u015f kaydedildi.\n\nKuzey K\u0131br\u0131s T\u00fcrk Cumhuriyeti'nde (KKTC) tedavi s\u00fcreci tamamlanan 83 ya\u015f\u0131ndaki son yeni tip koronavir\u00fcs (Kovid-19) hastas\u0131 taburcu edildi.\n\nG\u00fcney Afrika Cumhuriyeti\u2019nde, sosyal mesafeyi g\u00f6zeten dilenciler, uzun \u00e7ubuklara takt\u0131klar\u0131 tenekeleri uzat\u0131p para istemeye ba\u015flad\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "G\u00fcncel Haberler - D\u00fcnya genelinde yeni tip coronavir\u00fcs (Covid-19) bula\u015fanlar\u0131n say\u0131s\u0131 4 milyon 230 bine ula\u015f\u0131rken, can kayb\u0131 285 bini, iyile\u015fenlerin say\u0131s\u0131 da 1 milyon 510 bini ge\u00e7ti.", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.88.386", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/dunya/dunya-genelinde-corona-viruste-son-24-saatte-neler-yasandi-6210233", "title": "D\u00fcnya genelinde corona vir\u00fcste son 24 saatte neler ya\u015fand\u0131?", "type": "article", "image": "https://i2.milimaj.com/i/milliyet/75/0x0/5eb9a37655427f1ca484b036.jpg", "site_name": "Milliyet", "description": "D\u00fcnya genelinde yeni tip coronavir\u00fcs (Covid-19) bula\u015fanlar\u0131n say\u0131s\u0131 4 milyon 230 bine ula\u015f\u0131rken, can kayb\u0131 285 bini, iyile\u015fenlerin say\u0131s\u0131 da 1 milyon 510 bini ge\u00e7ti."}, "description": "G\u00fcncel Haberler - D\u00fcnya genelinde yeni tip coronavir\u00fcs (Covid-19) bula\u015fanlar\u0131n say\u0131s\u0131 4 milyon 230 bine ula\u015f\u0131rken, can kayb\u0131 285 bini, iyile\u015fenlerin say\u0131s\u0131 da 1 milyon 510 bini ge\u00e7ti.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/dunya/dunya-genelinde-corona-viruste-son-24-saatte-neler-yasandi-6210233", "title": "D\u00fcnya genelinde corona vir\u00fcste son 24 saatte neler ya\u015fand\u0131?", "description": "D\u00fcnya genelinde yeni tip coronavir\u00fcs (Covid-19)...", "image": "https://i2.milimaj.com/i/milliyet/75/0x0/5eb9a37655427f1ca484b036.jpg"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.88.386", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/dunya/dunya-genelinde-corona-viruste-son-24-saatte-neler-yasandi-6210233"}