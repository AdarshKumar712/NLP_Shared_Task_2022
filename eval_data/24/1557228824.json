{"source_url": "https://www.blitzquotidiano.it", "url": "https://www.blitzquotidiano.it/salute/coronavirus-app-coreana-3165479/", "title": "Coronavirus app coreana: rosso se contagiato qui 24 ore fa, giallo se\u2026", "top_image": "https://static.blitzquotidiano.it/wp/wp-content/uploads/2020/03/app-corea-ansa-1.jpg", "meta_img": "https://static.blitzquotidiano.it/wp/wp-content/uploads/2020/03/app-corea-ansa-1.jpg", "images": ["https://www.blitzquotidiano.it/images/icon-hamburger.jpg", "https://static.blitzquotidiano.it/wp/wp-content/uploads/2020/03/tampone-1-420x220.jpg", "https://www.blitzquotidiano.it/images/oroscopo.png", "https://static.blitzquotidiano.it/static/lazy/logo-lazy.jpg", "https://static.blitzquotidiano.it/wp/wp-content/uploads/2020/03/polveri-1-420x220.jpg", "https://static.blitzquotidiano.it/wp/wp-content/uploads/2020/03/bollettino-420x220.jpg", "https://static.blitzquotidiano.it/wp/wp-content/uploads/2020/03/conte-coronavirus-560x360.jpg", "https://static.blitzquotidiano.it/wp/wp-content/uploads/2020/03/michelle-obama-ansa-420x220.jpg", "https://www.blitzquotidiano.it/images/logo.jpg", "https://secure-it.imrworldwide.com/cgi-bin/m?ci=societaeditricemultimediale-it&cg=0&cc=0&ts=noscript", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/2020/03/marco-travaglio-ansa-420x220.jpg", "https://static.blitzquotidiano.it/wp/wp-content/uploads/2020/03/vo-euganeo-alcol-420x220.jpg", "https://static.blitzquotidiano.it/wp/wp-content/uploads/2020/03/app-corea-ansa-1.jpg", "https://www.blitzquotidiano.it/images/icon-search.jpg", "https://static.blitzquotidiano.it/wp/wp-content/uploads/2020/03/medico-base-ansa-420x220.jpg", "https://static.blitzquotidiano.it/wp/wp-content/uploads/2020/03/coronavirus2-ansa-420x220.jpg"], "movies": [], "text": "ROMA \u2013 Coronavirus app coreana, una cosa che, se ci fosse stata in Italia, ci saremmo evitati almeno una parte del lockdown, almeno una parte dei domiciliari in casa. Eccola la app, anzi eccole che sono almeno due.\n\nLa prima \u00e8 semplice: segnala sul tuo smartphone se a cento metri, nel raggio di cento metri c\u2019\u00e8 stato un caso di contagio. L\u2019app te lo dice, tu eviti quel luogo. E\u2019 una mappa del contagio, una mappa portatile del contagio. Offre i percorsi sconsigliati, di fatto indirizza i movimenti della gente pi\u00f9 di quanto possa fare qualunque ordinanza.\n\nCoronavirus app coreana numero due, \u00e8 di fatto un semaforo. Segnala rosso se un contagiato \u00e8 passato di l\u00ec nelle ultime 24 ore. Segnala giallo se il contagiato \u00e8 passato di l\u00ec negli ultimi quattro giorni. Segnala verde se il passaggio di un contagiato risale ad un lasso di tempo tra cinque e nove giorni. Cos\u00ec sai se in quel bar, ristorante, parco, piazza\u2026Sai e ti regoli.\n\nGrazie alle due app coreane il distanziamento anti contagio \u00e8 realizzato non con la misura generale e generica del tutti a casa (indispensabile da noi) ma con l\u2019individuazione e segnalazione di percorsi safe o not safe, il distanziamento avviene in buona parte per via di comportamenti indotti dalla segnalazione che distanzia i singoli dai luoghi e percorsi dei contagiati.\n\nSi poteva, si pu\u00f2 fare qualcosa del genere anche in Italia, anche in Europa? E\u2019 possibile che la tecnologia a disposizione sia in grado di elaborare e sostenere app che facciano lo stesso lavoro, insomma la tecnologia in Europa probabilmente c\u2019\u00e8.\n\nNon c\u2019\u00e8 per\u00f2 la cultura per attuare qualcosa del genere. In Italia, purtroppo, la cultura \u00e8 quella della terza versione del modulo in dieci giorni\u2026Ma in tempi eccezionali anche in Italia e in Europa si mobilitano e si muovono le eccellenze e le eccezioni. Insomma si potrebbe, per\u00f2 vorremmo davvero? Le mappe del contagio, la bussola del contagio a disposizione di tutti via app in Corea del Sud sono state realizzate tracciando i movimenti di tutti i cittadini risultati raggiunti dal contagio. Si \u00e8 senza alcun limite tracciata la loro vita nei giorni precedenti, si \u00e8 spiato e controllato dove, con chi, quando\u2026E poi si sono incrociati questi dati con quelli delle telecamere di sorveglianza cittadine, pi\u00f9 la tecnologia del riconoscimento facciale (si calcola che in Corea del Sud ciascuno mediamente finisca inquadrato 86 volte al giorno).\n\nIn Corea del Sud non solo niente privacy (che, come \u00e8 stato detto anche in Italia, almeno dai medici, di questi tempi \u00e8 una c\u2026). Non solo niente privacy ma anche niente cavoli e fatti propri, il che sono concetto e prassi quasi blasfemi per gli italiani. E disciplina collettiva, disciplina di popolo e di massa che sono nella cultura e nella fenomenologia sociale dell\u2019Oriente e non dell\u2019Occidente.\n\nLe app alla coreana probabilmente in Italia sarebbero ritardate e depotenziate nell\u2019applicazione appunto di massa dal peso e lentezza delle autorizzazioni e controlli. Le app alla coreana in Italia verrebbero con tutta probabilit\u00e0 in Italia vissute come ottime per il prossimo e intollerabili per se stessi. Peccato, qui e oggi un semaforo sullo smartphone che dice rosso, giallo, verde, un semaforo del contagio che facesse uscire un po\u2019 di casa sarebbe libert\u00e0 e non graffia, niente meno, alla democrazia.", "keywords": [], "meta_keywords": [""], "tags": [], "authors": [], "publish_date": "Tue Mar 24 08:42:43 2020", "summary": "", "article_html": "", "meta_description": "Coronavirus app coreana, come funziona: avvenuto contagio nel raggio di 100 metri, l'altra \u00e8 un semaforo del contagio. Rosso se, giallo se...", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "Coronavirus app coreana, come funziona: avvenuto contagio nel raggio di 100 metri, l'altra \u00e8 un semaforo del contagio. Rosso se, giallo se...", "og": {"locale": "it_IT", "type": "article", "title": "Coronavirus app coreana: rosso se contagiato qui 24 ore fa, giallo se...", "description": ".", "url": "https://www.blitzquotidiano.it/salute/coronavirus-app-coreana-3165479/", "site_name": "Blitz quotidiano", "image": {"identifier": "https://static.blitzquotidiano.it/wp/wp-content/uploads/2020/03/app-corea-ansa-1.jpg", "secure_url": "https://static.blitzquotidiano.it/wp/wp-content/uploads/2020/03/app-corea-ansa-1.jpg", "width": 1200, "height": 801}}, "article": {"publisher": "https://www.facebook.com/Blitzquotidiano", "tag": "primo piano", "section": "Salute", "published_time": "2020-03-24T08:42:43+00:00"}, "twitter": {"card": "summary", "description": "Coronavirus app coreana, come funziona: avvenuto contagio nel raggio di 100 metri, l'altra \u00e8 un semaforo del contagio. Rosso se, giallo se...", "title": "Coronavirus app coreana come funziona: rosso se contagiato qui, giallo...", "site": "@blitzquotidiano", "image": "https://static.blitzquotidiano.it/wp/wp-content/uploads/2020/03/app-corea-ansa-1.jpg", "creator": "@blitzquotidiano"}, "generator": "AMP for WP 1.0.32", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/salute/coronavirus-app-coreana-3165479/"}