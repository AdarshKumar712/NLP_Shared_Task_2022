{"source_url": "http://www.arianonews24.it", "url": "http://www.arianonews24.it/lavorare-meno-lavorare-tutti-rivedere-e-reinventare-il-lavoro-in-tempi-di-pandemia/", "title": "Lavorare meno, lavorare tutti: rivedere e reinventare il lavoro in tempi di pandemia", "top_image": "http://www.arianonews24.it/wp-content/uploads/2020/05/1024px-Quarto_Stato-1000x553.jpg", "meta_img": "http://www.arianonews24.it/wp-content/uploads/2020/05/1024px-Quarto_Stato-1000x553.jpg", "images": ["http://www.arianonews24.it/wp-content/uploads/2020/04/Generoso-Maraia-1-80x80.jpg", "http://www.arianonews24.it/wp-content/uploads/2020/05/aslavellino1q-400x240.jpg", "http://www.arianonews24.it/wp-content/uploads/2020/04/corona-mondo1-400x240.jpg", "http://www.arianonews24.it/wp-content/uploads/2020/04/10680621-80x80.jpeg", "http://www.arianonews24.it/wp-content/uploads/2020/04/Maurizio-Pompeo-400x240.jpg", "http://www.arianonews24.it/wp-content/uploads/2020/03/daniela.png", "http://www.arianonews24.it/wp-content/uploads/2020/05/1024px-Quarto_Stato-1000x553.jpg", "http://www.arianonews24.it/wp-content/uploads/2020/04/6A54D4B8-DDA4-4B29-B3A0-79C5F8D1F0DB-80x80.jpeg", "http://www.arianonews24.it/wp-content/uploads/2018/02/ver7.png", "http://www.arianonews24.it/wp-content/uploads/2018/02/generoso-maraia-400x240.jpg", "http://www.arianonews24.it/wp-content/uploads/2020/03/daniela-80x80.png", "http://www.arianonews24.it/wp-content/uploads/2020/03/arianonews_logo-80x80.jpg", "http://www.arianonews24.it/wp-content/uploads/2020/04/10680621-400x240.jpeg", "http://www.arianonews24.it/wp-content/uploads/2020/05/aslavellino1q.jpg", "http://www.arianonews24.it/wp-content/uploads/2018/02/generoso-maraia-80x80.jpg", "http://www.arianonews24.it/wp-content/uploads/2020/04/gcanpi-80x80.jpg", "http://www.arianonews24.it/wp-content/uploads/2020/03/melito-400x240.png", "http://www.arianonews24.it/wp-content/uploads/2020/04/controlli-80x80.jpg", "http://www.arianonews24.it/wp-content/uploads/2020/04/gine-80x80.png", "http://www.arianonews24.it/wp-content/uploads/2020/05/aslavellino1q-80x80.jpg", "http://www.arianonews24.it/wp-content/uploads/2020/05/Conte-400x240.jpg", "http://www.arianonews24.it/wp-content/uploads/2020/05/1024px-Quarto_Stato.jpg", "http://www.arianonews24.it/wp-content/uploads/2020/04/arianonews_logo_2020-1.png", "http://www.arianonews24.it/wp-content/uploads/2020/05/Conte-80x80.jpg", "http://www.arianonews24.it/wp-content/uploads/2020/03/SIENERGIA_1600-1.png", "http://www.arianonews24.it/wp-content/uploads/2016/07/Carmine-Grasso-PD.png", "http://www.arianonews24.it/wp-content/uploads/2020/03/daniela-252x240.png", "http://www.arianonews24.it/wp-content/uploads/2020/03/melito-80x80.png", "http://www.arianonews24.it/wp-content/uploads/2020/04/gine-400x240.png", "http://www.arianonews24.it/wp-content/plugins/page-views-count/ajax-loader.gif", "http://www.arianonews24.it/wp-content/uploads/2020/04/corona-mondo1-80x80.jpg", "http://www.arianonews24.it/wp-content/uploads/2020/04/controlli-400x240.jpg", "http://www.arianonews24.it/wp-content/uploads/2020/03/Floriana-80x80.png", "http://www.arianonews24.it/wp-content/uploads/2020/04/Maurizio-Pompeo-80x80.jpg", "http://www.arianonews24.it/wp-content/uploads/2020/04/gcanpi-400x240.jpg", "http://www.arianonews24.it/wp-content/uploads/2020/04/6A54D4B8-DDA4-4B29-B3A0-79C5F8D1F0DB.jpeg", "http://www.arianonews24.it/wp-content/uploads/2020/04/arianonews_logo_2020.png", "http://www.arianonews24.it/wp-content/uploads/2020/04/Generoso-Maraia-1-400x240.jpg"], "movies": [], "text": "Il meglio del vivere sta in un lavoro che piace e in un amore felice (Umberto Saba)\n\nIl lavoro conferisce dignit\u00e0 e rende liberi gli uomini, quantomeno da una serie di bisogni primari. Ma in tempi di coronavirus, di reclusione a casa, in cui molti hanno dovuto abbandonarlo, e non potranno riprenderlo a causa dei danni causati all\u2019economia dalla pandemia, altri sono in cassa integrazione, e altri hanno utilizzato il telelavoro (smart working), come cambia il lavoro? Emerge una palese necessit\u00e0 di reinventarsi il lavoro, nelle forme e nei generi e, nell\u2019urgente riassetto organizzativo della societ\u00e0: forse \u00e8 davvero giunto il momento storico di applicare la formula \u201clavorare meno, lavorare tutti\u201d, come gi\u00e0 accade in alcuni evoluti Paesi del Nord Europa. Perch\u00e9 finalmente non se ne fa una generale regola anche in Italia e nel resto del mondo? Lavorare meno ore, consentirebbe di usufruire di tempo libero per la cultura, gli hobby, la famiglia: in ultima analisi, di dedicarsi al proprio benessere psico-fisico.\n\nBreve storia della festa del lavoro Le origini delle lotte per i diritti dei lavoratori risalgono alle manifestazioni operaie, iniziate nelle fabbriche americane dell\u2019Illinois, durante la Rivoluzione industriale e guidate dall\u2019Associazione dell\u2019Ordine dei Cavalieri del Lavoro. A Chicago nel 1866, fu approvata la prima legge delle otto ore lavorative giornaliere, anche se entr\u00f2 in vigore soltanto l\u2019anno dopo, il 1\u00b0 maggio 1867, allorquando fu organizzata un\u2019importante manifestazione con almeno diecimila partecipanti. La notizia raggiunse anche l\u2019Europa, dove nel settembre del 1864, a Londra, era nata la \u201cPrima Internazionale\u201d, ovvero l\u2019Associazione internazionale dei lavoratori vicina ai primi movimenti socialisti e marxisti dell\u2019epoca. Le otto ore lavorative furono, con lenta gradualit\u00e0, estese a tutto il territorio statunitense. A New York, il 5 settembre 1882 fu organizzata un\u2019importante protesta. Nel 1884 in un\u2019analoga manifestazione americana, gli stessi Knights of Labor approvarono una risoluzione, affinch\u00e9 l\u2019evento di protesta avesse una ricorrenza annuale nell\u2019Illinois. In occasione del 19\u00b0 anniversario dell\u2019entrata in vigore della legge sulle otto ore lavorative, la Federation of Organized Trades and Labour Unions, decise che entro il 1\u00b0 maggio 1886, la legge fosse estesa all\u2019intero territorio americano, pena lo sciopero generale dal lavoro a oltranza. In quel giorno, anche Chicago partecip\u00f2 allo sciopero generale, in particolare la fabbrica di mietitrici McCormick. La polizia, per reprimere l\u2019assembramento, spar\u00f2 sui manifestanti, uccidendone due e ferendone altri. Per protesta contro la brutalit\u00e0 delle forze dell\u2019ordine, gli anarchici locali organizzarono una manifestazione nell\u2019Haymarket Square, la piazza che ospitava il mercato delle macchine agricole. Il culmine delle manifestazioni fu il 4 maggio, quando una bomba provoc\u00f2 la morte di sei poliziotti e il ferimento di una cinquantina, tanto che la polizia spar\u00f2 sui manifestanti. Non si \u00e8 mai saputo n\u00e9 il numero delle vittime, n\u00e9 chi sia stato a lanciare la bomba, ma fu il primo attentato alla dinamite nella storia degli Stati Uniti. Non appena si diffuse in Italia la notizia dell\u2019uccisione degli anarchici americani, nel 1888 il popolo livornese, si rivolt\u00f2 prima contro le navi statunitensi ancorate nel porto e poi contro la Questura della citt\u00e0, dove pareva si fosse rifugiato il console degli Stati Uniti. Soltanto dopo decenni di battaglie operaie e lotte sindacali, le otto ore lavorative, sarebbero state dichiarate legali, con il Regio decreto legge n.692 del 1923. In Europa, la Seconda Internazionale riunita a Parigi nel 1889, ufficializz\u00f2 il 1\u00b0 maggio come data festiva: in Italia fu ratificata solo due anni dopo. Tra le prime documentazioni filmate della festa in Italia, il documentario del produttore cinematografico Cataldo Balducci, Grandiosa manifestazione per il 1\u00b0 maggio 1913 ad Andria (indetta dalle classi operaie), in cui si vede il corteo che percorre le strade affollate della citt\u00e0: gli uomini, tutti con il cappello, seguono la banda che suona, con alcune bandiere. Durante il ventennio fascista, dal 1924, la celebrazione fu anticipata al 21 aprile, in coincidenza con il Natale di Roma, tanto il giorno festivo fu denominato \u201cNatale di Roma \u2013 Festa del lavoro\u201d. Dopo la fine del conflitto mondiale, nel 1945, il giorno festivo fu riportato al 1\u00b0 maggio. Un evento funesto, l\u2019eccidio di Portella della Ginestra, macchi\u00f2 di sangue la festa del 1\u00b0 maggio 1947: la banda criminale di Salvatore Giuliano, spar\u00f2 su un corteo di circa duemila lavoratori in festa, uccidendone quattordici e ferendone una cinquantina. Dal 1990, i sindacati confederali CGIL, CISL e UIL, a Roma, in Piazza San Giovanni in Laterano, organizzano un grande concerto per il 1\u00b0 maggio dedicato soprattutto ai giovani, trasmesso in diretta televisiva dalla Rai. Quest\u2019anno, lo show intitolato, Il lavoro in sicurezza: per costruire il futuro, si svolger\u00e0 tra l\u2019Auditorium Parco della Musica di Roma e varie location sparse per l\u2019Italia, tra cui Taranto. Sar\u00e0 trasmesso su Rai3 e Rai Radio2 dalle 20. Segnaliamo su Rai Uno, in prima serata (ore 21,25) Pane e libert\u00e0, fiction dedicata a Giuseppe Di Vittorio, l\u2019uomo che dedic\u00f2 la sua vita alla difesa dei diritti dei lavoratori. Da non perdere!", "keywords": [], "meta_keywords": [""], "tags": ["Featured"], "authors": ["Floriana Mastandrea"], "publish_date": "Fri May  1 10:37:17 2020", "summary": "", "article_html": "", "meta_description": "", "meta_lang": "it", "meta_favicon": "http://www.arianonews24.it/wp-content/uploads/2020/04/arianonews_logo_icona.png", "meta_data": {"viewport": "width=device-width, initial-scale=1.0, maximum-scale=1.0, minimum-scale=1.0, user-scalable=no", "og": {"type": "article", "image": {"identifier": "http://www.arianonews24.it/wp-content/uploads/2020/05/1024px-Quarto_Stato.jpg", "width": 1024, "height": 553}, "url": "http://www.arianonews24.it/lavorare-meno-lavorare-tutti-rivedere-e-reinventare-il-lavoro-in-tempi-di-pandemia/", "title": "Lavorare meno, lavorare tutti: rivedere e reinventare il lavoro in tempi di pandemia - Ariano News", "description": "Il meglio del vivere sta in un lavoro che piace e in un amore felice\u00a0(Umberto Saba) Il lavoro conferisce dignit\u00e0 e rende liberi gli uomini, quantomeno da una serie di bisogni primari. Ma in tempi di coronavirus, di reclusione a casa, in cui molti hanno dovuto abbandonarlo, e non potranno riprenderlo a causa dei danni \u2026", "locale": "it_IT", "site_name": "Ariano News", "updated_time": "2020-05-01T13:11:22+00:00"}, "twitter": {"image": "http://www.arianonews24.it/wp-content/uploads/2020/05/1024px-Quarto_Stato.jpg", "card": "summary_large_image", "url": "http://www.arianonews24.it/lavorare-meno-lavorare-tutti-rivedere-e-reinventare-il-lavoro-in-tempi-di-pandemia/", "title": "Lavorare meno, lavorare tutti: rivedere e reinventare il lavoro in tempi di pandemia - Ariano News", "description": "Il meglio del vivere sta in un lavoro che piace e in un amore felice\u00a0(Umberto Saba) Il lavoro conferisce dignit\u00e0 e rende liberi gli uomini, quantomeno da una serie di bisogni primari. Ma in tempi di coronavirus, di reclusione a casa, in cui molti hanno dovuto abbandonarlo, e non potranno riprenderlo a causa dei danni [\u2026]"}, "article": {"tag": "Featured", "section": "Attualit\u00e0", "published_time": "2020-05-01T10:37:17+00:00", "modified_time": "2020-05-01T13:11:22+00:00"}, "fb": {"pages": 183740285091009}}, "canonical_link": "http://www.arianonews24.it/lavorare-meno-lavorare-tutti-rivedere-e-reinventare-il-lavoro-in-tempi-di-pandemia/"}