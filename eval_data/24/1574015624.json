{"source_url": "https://iltirreno.gelocal.it", "url": "https://iltirreno.gelocal.it/italia-mondo/2020/04/09/news/boris-jonhson-e-la-solitudine-del-ricoverato-1.38698394", "title": "Boris Jonhson e la solitudine del ricoverato", "top_image": "https://iltirreno.gelocal.it/image/contentid/policy:1.38698409:1586425874/boris.JPG?f=detail_558&h=720&w=1280&$p$f$h$w=2d89524", "meta_img": "https://iltirreno.gelocal.it/image/contentid/policy:1.38698409:1586425874/boris.JPG?f=detail_558&h=720&w=1280&$p$f$h$w=2d89524", "images": ["https://www.gelestatic.it/thimg/85mwfNgk9b-5HhUG9n8Cdurp4NM=/290x164/smart/http%3A//iltirreno.gelocal.it/image/contentid/policy%3A1.38536527%3A1583062561/Senza%2520titolo-1.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D689399d", "https://www.gelestatic.it/thimg/Gmi0nodnCSv7Zg5aM_MCWCVCBTE=/290x164/smart/http%3A//iltirreno.gelocal.it/image/contentid/policy%3A1.38623852%3A1584874710/primavera.jpeg%3Ff%3Ddetail_558%26h%3D720%26w%3D1280%26%24p%24f%24h%24w%3Da10886f", "https://iltirreno.gelocal.it/image/contentid/policy:1.30003704:1543248344/OPINIONI.jpg?f=testatina&h=120&w=1280&$p$f$h$w=c4e75c1", "https://www.gelestatic.it/thimg/n_t7FsUTVFynwmhUGmLyui-TGlA=/960x540/smart/http%3A//iltirreno.gelocal.it/image/contentid/policy%3A1.38698409%3A1586425874/boris.JPG%3Ff%3Ddetail_558%26h%3D720%26w%3D1280%26%24p%24f%24h%24w%3D2d89524", "https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/thimg/K3viddiFZlnhR58zEfJaCWJuyJ8=/290x164/smart/http%3A//iltirreno.gelocal.it/image/contentid/policy%3A1.38506282%3A1582449645/combo-cavallette.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dd831349", "https://iltirreno.gelocal.it/image/contentid/policy:1.38698409:1586425874/boris.JPG?f=detail_558&h=720&w=1280&$p$f$h$w=2d89524", "https://www.gelestatic.it/cless/common/2018-v1/img/lazy.png"], "movies": [], "text": "Ho trovato ironico, di un'ironia irrispettosa ma non ingiustificata, il messaggino di una lettrice a Boris Johnson che adesso \u00e8 in terapia intensiva. Come tutti i malati gravi ha, deve avere, la nostra solidariet\u00e0 e il nostro augurio. Noi tutti speriamo che se la cavi. Ma pochi giorni fa lui si augurava che una buona fetta del popolo inglese si beccasse il coronavirus, lui come premier non avrebbe mosso un dito, contando che una estesa moria dei suoi concittadini avrebbe regalato l'immunit\u00e0 di gregge agli altri. \u00c8 andata diversamente. Il primo a beccarsi il virus \u00e8 stato lui e il messaggino che lo sfotte dice: \"Gli auguriamo di tornare vivo, cos\u00ec racconta al gregge com'\u00e8 il virus\". Cos'avr\u00e0 capito, da malato di coronavirus? Avr\u00e0 capito che il malato di quella malattia ha come massima angoscia la solitudine. La solitudine del ricoverato per altra malattia \u00e8 interrotta dalle visite dei parenti, ma qui i parenti non possono fare visite, allora i pazienti aspettano le visite dei medici e degli infermieri. Ma questo non \u00e8 un contatto umano.\n\nNon sono vestiti da terrestri, ma da astronauti. Tutti fasciati da tute ermetiche, dai piedi alle mani alla nuca, nessuna parte del corpo \u00e8 accessibile all'aria e alla vista. Il malato a letto che vede arrivare medici e infermieri in visita cerca i loro occhi, per dedurre la prognosi dal loro sguardo, cerca la bocca, per dedurre dalle minime pieghe, o da un sorriso, il proprio destino, mi salvo o non mi salvo. Ma qui la bocca \u00e8 sepolta nello scafandro, gli occhi sono velati dalla visiera di plastica che manda bagliori.\n\nHo visto un'\u00e9quipe che si fermava un momento, a distanza, ma l'infermiera che chiudeva il gruppo, e dev'essere un'infermiera perch\u00e9 soltanto le donne hanno queste sensibilit\u00e0, passando davanti al malato gli mandava uno sguardo, e in quell'indugio gli toccava la spalla con un colpetto della mano. Su quel colpetto quando lei sar\u00e0 andata via il malato si sar\u00e0 fermato a pensare vegliando e dormendo: \u00e8 stato un colpetto forte? O leggero? Un messaggio? O una carezza? Devo sentirmi meglio e stare tranquillo? O non significa niente? Questa \u00e8 la malattia della solitudine e dell'isolamento, sei tu e la morte, \u00e8 un duello senza regole, se ci fosse qualcun altro con te potresti vincere perch\u00e9 sareste due contro una, ma sei solo, o resisti o muori. Ma quel colpetto ti fa capire che non sei proprio solo. Il colpetto \"\u00e8\" una parola. Dove non si pu\u00f2 parlare, basta toccare. Se nessuno ti ha detto niente ma qualcuna ti ha toccato, forse puoi star tranquillo.\n\nSe fossi un direttore della Sanit\u00e0, cercherei quell'infermiera, vorrei parlarle. Per dirle che \u00e8 una brava infermiera, sa fare il suo mestiere. \u00c8 un mestiere che ha a che fare con l'addio o l'arrivederci, \u00e8 sospeso fra il diqua e il dil\u00e0. Cambia tutto, quando sei in quel confine. Io credo che Boris Johnson sia cambiato. Era uno spaccone, pensava che lui sarebbe rimasto al sicuro. Ora non ne \u00e8 pi\u00f9 tanto convinto. Ha sbagliato, ma con chi sta fra il diqua e il dil\u00e0 i conti non si tengono aperti. Se c'\u00e8 un'infermiera tra i medici che lo visitano, la prego di fermarsi e dargli un colpetto sulla spalla.\n\n--\u00a9 RIPRODUZIONE RISERVATA", "keywords": [], "meta_keywords": ["opinioni"], "tags": [], "authors": ["Ferdinando Camon", "Fabrizio Brancoli"], "publish_date": "Thu Apr  9 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "viewport": "width=device-width, initial-scale=1.0", "title": "Boris Jonhson e la solitudine del ricoverato - italia-mondo - Il Tirreno", "thumb": "https://iltirreno.gelocal.it/image/contentid/policy:1.38698409:1586425874/boris.JPG?f=detail_558&h=720&w=1280&$p$f$h$w=2d89524", "edition": "None", "keywords": "opinioni", "news_keywords": "opinioni", "DC.subject": "opinioni", "article": {"published_time": "2020-04-09", "modified_time": "2020-04-09", "section": "iltirreno italia-mondo", "publisher": "https://www.facebook.com/IlTirreno", "content_tier": "free"}, "twitter": {"card": "summary_large_image", "site": "@iltirreno", "title": "Boris Jonhson e la solitudine del ricoverato", "image": "https://iltirreno.gelocal.it/image/contentid/policy:1.38698409:1586425874/boris.JPG?f=detail_558&h=720&w=1280&$p$f$h$w=2d89524", "url": "https://iltirreno.gelocal.it/italia-mondo/2020/04/09/news/boris-jonhson-e-la-solitudine-del-ricoverato-1.38698394"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Boris Jonhson e la solitudine del ricoverato", "image": "https://iltirreno.gelocal.it/image/contentid/policy:1.38698409:1586425874/boris.JPG?f=detail_558&h=720&w=1280&$p$f$h$w=2d89524", "url": "https://iltirreno.gelocal.it/italia-mondo/2020/04/09/news/boris-jonhson-e-la-solitudine-del-ricoverato-1.38698394"}, "format-detection": "telephone=no"}, "canonical_link": "https://iltirreno.gelocal.it/italia-mondo/2020/04/09/news/boris-jonhson-e-la-solitudine-del-ricoverato-1.38698394"}