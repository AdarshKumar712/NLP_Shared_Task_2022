{"source_url": "https://web.archive.org", "url": "https://web.archive.org/web/20200930221109id_/https://krytykapolityczna.pl/swiat/trump-poszedl-na-wojne-z-twitterem/", "title": "Pandemia? Rasizm policji? Nie, Trump poszed\u0142 na wojn\u0119 z Twitterem", "top_image": "https://krytykapolityczna.pl/file/2020/05/Trump-flaga-naklejka.jpg", "meta_img": "https://krytykapolityczna.pl/file/2020/05/Trump-flaga-naklejka.jpg", "images": ["https://krytykapolityczna.pl/file/2016/05/Kaczynski-Fot-Dawid-Krawczyk-1-380x250.jpg", "https://krytykapolityczna.pl/file/2020/09/rekonstrukcja-rzadu-kprm-380x250.jpeg", "https://krytykapolityczna.pl/file/2020/09/szpilki-pin-up-girl-380x250.png", "https://krytykapolityczna.pl/file/2015/09/krytyka-polityczna-white.png", "https://krytykapolityczna.pl/file/2020/09/15494238052_d4e85fb3b0_o-2-380x250.jpg", "https://krytykapolityczna.pl/file/2020/08/hiv-380x250.jpg", "https://krytykapolityczna.pl/file/2020/09/jakubszafranski-100-8-380x250.jpg", "https://krytykapolityczna.pl/file/2020/09/ronaldo-lewandowski-instagram-380x250.jpg", "https://krytykapolityczna.pl/file/2018/02/przy-kawie-o-sprawie-380x250.jpg", "https://krytykapolityczna.pl/file/2020/05/trump-przemoc.png", "https://krytykapolityczna.pl/file/2020/05/Trump-flaga-naklejka-1024x576.jpg", "https://krytykapolityczna.pl/file/2020/09/efekt-domina-tvn-380x250.jpg", "https://krytykapolityczna.pl/file/2020/09/jakubszafranski-100-2-1-380x250.jpg", "https://krytykapolityczna.pl/file/2020/09/TUT.By_-380x250.jpg", "https://krytykapolityczna.pl/file/2020/09/im-thinking-of-ending-things-jessie-buckley-380x250.jpeg", "https://web.archive.org/inc/uploads/2015/09/krytyka-logo-1.png", "https://krytykapolityczna.pl/file/2020/04/nazish-mirekar-2sSaQeSsyTI-unsplash.jpg", "https://krytykapolityczna.pl/file/2020/09/jakubszafranski-100-7-380x250.jpg", "https://krytykapolityczna.pl/file/2020/09/strefy-wolne-bart-staszewski-380x250.jpg", "https://krytykapolityczna.pl/file/2017/10/protest-lekarzy-rezydentow-380x250.jpg", "https://krytykapolityczna.pl/file/2020/09/Ziobro-Morawiecki-Kaczynski-380x250.jpg", "https://krytykapolityczna.pl/file/2020/09/A-b.png", "https://krytykapolityczna.pl/file/2020/09/jakubszafranski-100-9-380x250.jpg", "https://krytykapolityczna.pl/file/2020/09/dfgssd-380x250.jpg", "https://krytykapolityczna.pl/file/2020/09/AndThenWeDanced_1200x600_v1-380x250.jpg", "https://krytykapolityczna.pl/file/2020/09/mesto_1-380x250.jpg", "https://krytykapolityczna.pl/file/2020/09/limit-d\u0142ugu-380x250.jpg", "https://krytykapolityczna.pl/file/2020/09/pikrepo.com_-380x250.jpg", "https://krytykapolityczna.pl/file/2020/09/lektury-tokarczuk-380x250.jpg", "https://krytykapolityczna.pl/file/2020/09/solidarna-polska-konfederacja1-380x250.jpg", "https://krytykapolityczna.pl/file/2016/07/815fa1d7bd0fb23eb7d2e2ba8a8f43c7.png", "https://krytykapolityczna.pl/file/2020/08/ayahuasca-380x250.jpg", "https://krytykapolityczna.pl/file/2017/06/ewa-siedlecka-sterniczki-380x250.jpg", "https://krytykapolityczna.pl/file/2015/09/krytyka-logo.png", "https://krytykapolityczna.pl/file/2020/09/eye-765625_1280-380x250.jpg", "https://krytykapolityczna.pl/file/2020/09/jakubszafranski-1-380x250.jpg", "https://krytykapolityczna.pl/file/2020/05/04fd-stardavid-jumbo.jpg", "https://krytykapolityczna.pl/file/2020/09/Doda_2018_2-380x250.jpg", "https://krytykapolityczna.pl/file/2020/09/zukerberg-facebook-unia-europejska-380x250.jpg", "https://krytykapolityczna.pl/file/2020/09/uchod\u017acy-ob\u00f3z-dzieci-380x250.jpg", "https://krytykapolityczna.pl/file/2020/05/Trump-flaga-naklejka.jpg", "https://krytykapolityczna.pl/file/2020/09/gibson-jezus-meme22-380x250.jpg", "https://krytykapolityczna.pl/file/2020/08/thebusinessdrugs-380x250.jpg", "https://krytykapolityczna.pl/file/2020/09/korona-r\u00f3wno\u015bci-atlas-nienawi\u015bci-380x250.jpg", "https://krytykapolityczna.pl/file/2018/01/hejt-stop-380x250.jpg", "https://krytykapolityczna.pl/file/2020/09/kongres-lewicy-380x250.jpg", "https://krytykapolityczna.pl/file/2017/06/Rok_dobrej_zmiany-17-380x250.jpg", "https://www.facebook.com/tr?id=332031394189183&ev=PageView&noscript=1"], "movies": ["https://www.youtube.com/embed/lirHz93qJ50?feature=oembed", "https://www.youtube.com/embed/r8yOv4PwttM?feature=oembed"], "text": "Rzygaj\u0105cy Donald Trump. Naklejka na iPada. Fot. za redbubble.com\n\nCho\u0107 \u015bwiatowe centrum pandemii Covid-19 przesun\u0119\u0142o si\u0119 do Ameryki, a w Minneapolis trwaj\u0105 wielotysi\u0119czne rozruchy po zabiciu przez policj\u0119 czarnego m\u0119\u017cczyzny, to prezydent USA Donald Trump postanowi\u0142 przerzuci\u0107 si\u0142y na front walki z\u2026 Twitterem.\n\nKu zaskoczeniu wielu, po kolejnej manipulacji Donalda Trumpa cierpliwo\u015b\u0107 wyczerpa\u0142a si\u0119\u2026 samemu Twitterowi. Od dw\u00f3ch dni platforma ta uwa\u017cniej przygl\u0105da si\u0119 poczynaniom ameryka\u0144skiego prezydenta w sieci, wklejaj\u0105c pod kolejne tweety Trumpa kr\u00f3tkie komunikaty: \u201emateria\u0142 zmanipulowany\u201d.\n\nWe added a label to two @realDonaldTrump Tweets about California\u2019s vote-by-mail plans as part of our efforts to enforce our civic integrity policy. We believe those Tweets could confuse voters about what they need to do to receive a ballot and participate in the election process. \u2014 Twitter Safety (@TwitterSafety) May 28, 2020\n\nTrump zareagowa\u0142 niemal natychmiast, oskar\u017caj\u0105c internetow\u0105 platform\u0119 o cenzur\u0119 i ingerencj\u0119 w publikowane przez niego tre\u015bci. Rzeczniczka prasowa Bia\u0142ego Domu powiadomi\u0142a media o tajemniczym dekrecie prezydenckim, kt\u00f3ry ma by\u0107 wymierzony w media spo\u0142eczno\u015bciowe. Ten zmaterializowa\u0142 si\u0119 w kolejnej dobie.\n\nW my\u015bl dekretu Trumpa Twitter i Facebook mia\u0142yby zmieni\u0107 sw\u00f3j status z medi\u00f3w wymiany informacji na wydawniczy. Zdaniem Trumpa dodatkowe informacje flaguj\u0105ce podawane przez niego tweety s\u0105 atakiem na wolno\u015b\u0107 s\u0142owa i otwartym zaanga\u017cowaniem si\u0119 platformy internetowej w kampani\u0119 prezydenck\u0105. Rozporz\u0105dzenie Trumpa ma jednak charakter g\u0142\u00f3wnie polityczny, pozbawiony mocy prawnej i niemal na pewno zostanie zakwestionowane przez prawnik\u00f3w i s\u0105dy.\n\nJu\u017c po wypowiedzeniu przez Trumpa wojny Twitterowi platforma oflagowa\u0142a jeden z jego ostatnich wpis\u00f3w na portalu jako \u201egloryfikuj\u0105cy przemoc\u201d, ukrywaj\u0105c tym samym jego tre\u015b\u0107.\n\nChodzi o tweet Trumpa, w kt\u00f3rym grozi mieszka\u0144com Minneapolis odpowiedzi\u0105 militarn\u0105 Gwardii Narodowej USA i otworzeniem ognia w przypadku zamieszek w mie\u015bcie wywo\u0142anych zab\u00f3jstwem 46-letniego czarnosk\u00f3rego m\u0119\u017cczyzny, kt\u00f3ry zosta\u0142 uduszony kolanem podczas interwencji przez tamtejszego policjanta.\n\nW kolejnym tweecie dotycz\u0105cym zamieszek Trump nazwa\u0142 protestuj\u0105cych \u201ebandytami\u201d (ang. thugs) i znowu zagrozi\u0142 interwencj\u0105 militarn\u0105. Ten wpis r\u00f3wnie\u017c nie umkn\u0105\u0142 uwadze Twitterowi i r\u00f3wnie\u017c zosta\u0142 oznaczony w ten sam spos\u00f3b.\n\n\u2026.These THUGS are dishonoring the memory of George Floyd, and I won\u2019t let that happen. Just spoke to Governor Tim Walz and told him that the Military is with him all the way. Any difficulty and we will assume control but, when the looting starts, the shooting starts. Thank you! \u2014 Donald J. Trump (@realDonaldTrump) May 29, 2020\n\nP\u0142ytki fake prezydenta Trumpa\n\nWszystko zacz\u0119\u0142o si\u0119 od filmu podanego dalej przez prezydenta, w kt\u00f3rym jego g\u0142\u00f3wny konkurent w wy\u015bcigu po prezydentur\u0119 Joe Biden mia\u0142 rzekomo wyra\u017ca\u0107 poparcie dla prezydenta USA.\n\nI agree with Joe! https://t.co/h84mD7jVPW \u2014 Donald J. Trump (@realDonaldTrump) March 8, 2020\n\nTrump poda\u0142 dalej zmanipulowane i skr\u00f3cone nagranie jednej z publicznych wypowiedzi publicznych Bidena. \u201eJedyne, do czego jeste\u015bmy w stanie doprowadzi\u0107, to reelekcja Donalda Trumpa\u201d \u2013 zdawa\u0142 si\u0119 m\u00f3wi\u0107 demokrata w nagraniu. Jednak ca\u0142o\u015b\u0107 wypowiedzi brzmia\u0142a: \u201eJedyne, do czego jeste\u015bmy w stanie doprowadzi\u0107, to reelekcja Donalda Trumpa, je\u015bli zaanga\u017cujemy si\u0119 wy\u0142\u0105cznie w ten wewn\u0119trzny pluton egzekucyjny\u201d (ang. circular firing squad, czyli sytuacj\u0119, w kt\u00f3rej spory toczone wewn\u0105trz partii prowadz\u0105 do ca\u0142kowitego rozk\u0142adu). U\u017cywaj\u0105c tego samego idiomu, przed walkami frakcyjnymi ostrzega\u0142 wcze\u015bniej demokrat\u00f3w by\u0142y prezydent Stan\u00f3w Zjednoczonych Barack Obama.\n\nTen uci\u0119ty, czternastosekundowy filmik zosta\u0142 oryginalnie opublikowany przez Dana Scavina \u2013 cz\u0142owieka odpowiedzialnego za media spo\u0142eczno\u015bciowe Bia\u0142ego Domu. W poprzedniej kampanii prezydenckiej Trumpa, w kt\u00f3rej r\u00f3wnie\u017c by\u0142 on cz\u0142onkiem sztabu odpowiedzialnym za media spo\u0142eczno\u015bciowe, Scavino opublikowa\u0142 na Twitterze Trumpa antysemicki obrazek, ukazuj\u0105cy Hillary Clinton w towarzystwie gwiazdy Dawida i napisu: \u201eNajbardziej skorumpowana kandydatka wszech czas\u00f3w\u201d. Pomimo pr\u00f3b dowodzenia, \u017ce \u017cydowska gwiazda mia\u0142a by\u0107 jedynie odznak\u0105 szeryfa, tweet usuni\u0119to, a gwiazd\u0119 ostatecznie przerobiono na ko\u0142o.\n\nNier\u00f3wna walka Trumpa z prawd\u0105\n\nTo tylko jeden z fake news\u00f3w wylewaj\u0105cych si\u0119 z medi\u00f3w spo\u0142eczno\u015bciowych Donalda Trumpa. Zaledwie rok po og\u0142oszeniu jego prezydentury dziennik \u201eNew York Times\u201d opublikowa\u0142 list\u0119 wszystkich jego k\u0142amstw od momentu inauguracji. Jest ona upiornie imponuj\u0105ca: okazuje si\u0119, \u017ce prezydent publicznie k\u0142ama\u0142 ka\u017cdego miesi\u0105ca, a w lutym 2017 roku a\u017c trzyna\u015bcie razy.\n\nNa COVID-19 w samych Stanach Zjednoczonych zmar\u0142o ju\u017c ponad sto tysi\u0119cy zara\u017conych os\u00f3b. Zdaniem WHO centrum pandemii koronawirusa przesun\u0119\u0142o si\u0119 do obu Ameryk, zbieraj\u0105c \u015bmiertelne \u017cniwo zw\u0142aszcza w rz\u0105dzonych przez Trumpa Stanach Zjednoczonych. I to nie powstrzyma\u0142o jednak ameryka\u0144skiego prezydenta przed zatruwaniem debaty publicznej kolejnymi k\u0142amstwami i p\u00f3\u0142prawdami o pandemii.\n\nTrump od pocz\u0105tku trwania globalnego kryzysu COVID-19 zaprzecza\u0142, by by\u0142 on czym\u015b powa\u017cnym. W lutym 2020 roku zapewnia\u0142 nawet, \u017ce w okolicach kwietnia, \u201ekiedy zrobi si\u0119 troch\u0119 cieplej, wirus w cudowny spos\u00f3b ulotni si\u0119\u201d.\n\nW tym samym miesi\u0105cu umniejsza\u0142 istniej\u0105cemu zagro\u017ceniu, m\u00f3wi\u0105c: \u201eKiedy masz pi\u0119tnastu zaka\u017conych i tych samych pi\u0119tnastu w ci\u0105gu kilku dni zmniejszy si\u0119 do zera, to oznacza, \u017ce zrobili\u015bmy kawa\u0142 dobrej roboty\u201d.\n\nOdnosz\u0105c si\u0119 do pierwszych obostrze\u0144 zwi\u0105zanych z zamykaniem szk\u00f3\u0142 i miejsc pracy, Trump na Twitterze stwierdzi\u0142, \u017ce \u201enie mo\u017cna pozwoli\u0107 na to, by rozwi\u0105zanie by\u0142o gorsze od samego problemu\u201d.\n\nCho\u0107 wszyscy wyra\u017anie widzieli, \u017ce Trump ca\u0142kowicie zlekcewa\u017cy\u0142 zagro\u017cenie, jakie niesie dla \u015bwiata koronawirus, to ameryka\u0144ski prezydent zaledwie miesi\u0105c p\u00f3\u017aniej nieoczekiwanie stwierdzi\u0142, \u017ce \u201epostrzega\u0142 go jako pandemi\u0119, zanim jeszcze tak j\u0105 nazwano\u201d. Powtarza\u0142 te\u017c, \u017ce \u201enikt nie m\u00f3g\u0142 przewidzie\u0107 takiego rozwoju wydarze\u0144\u201d, co \u2013 po raz kolejny \u2013 jest nieprawd\u0105. Kiedy COVID -19 zosta\u0142 w styczniu zidentyfikowany po raz pierwszy w Chinach, ju\u017c wtedy przez ekspert\u00f3w postrzegany by\u0142 jako powa\u017cne globalne zagro\u017cenie.\n\nNa pocz\u0105tku kryzysu epidemicznego Trump uspokaja\u0142 Amerykan\u00f3w por\u00f3wnuj\u0105c koronawirusa do \u2013 gro\u017aniejszej wed\u0142ug niego \u2013 sezonowej grypy. Wystarczy\u0142oby jednak pos\u0142ucha\u0107 ekspert\u00f3w, \u017ceby dowiedzie\u0107 si\u0119, \u017ce COVID-19 jest chorob\u0105 10 razy bardziej \u015bmierteln\u0105 od sezonowej grypy. Co gorsza, u\u017cywaj\u0105c tego por\u00f3wnania, Trump zniech\u0119ca\u0142 Amerykan\u00f3w do zachowywania odpowiedniego dystansu, b\u0119d\u0105cego jak na razie najskuteczniejsz\u0105 metod\u0105 walki z wirusem.\n\nDwa lata po s\u0142ynnej li\u015bcie k\u0142amstw i niedopowiedze\u0144 Trumpa z pierwszego roku prezydentury, sporz\u0105dzonej przez \u201eThe New York Times\u201d, wyliczenie niedawno powt\u00f3rzy\u0142 \u201eWashington Post\u201d i doliczy\u0142 si\u0119 ju\u017c 15 413 publicznych k\u0142amstw i stwierdze\u0144 wprowadzaj\u0105cych w b\u0142\u0105d w ci\u0105gu 1055 dni. Trump manipulowa\u0142 i ok\u0142amywa\u0142 opini\u0119 publiczn\u0105 \u015brednio 15 razy na dob\u0119.\n\nDo ko\u0144ca kadencji Trumpa zosta\u0142o jeszcze 235 dni.", "keywords": [], "meta_keywords": [""], "tags": [], "authors": ["Karolina Gierdal", "Julia Decook"], "publish_date": "Fri May 29 15:32:10 2020", "summary": "", "article_html": "", "meta_description": "", "meta_lang": "pl", "meta_favicon": "https://krytykapolityczna.pl/file/2020/03/cropped-KP-favicon-32x32.png", "meta_data": {"viewport": "width=device-width, initial-scale=1, maximum-scale=1", "format-detection": "telephone=no", "theme-color": "#9a1915", "og": {"locale": "pl_PL", "type": "article", "title": "Pandemia? Rasizm policji? Nie, Trump poszed\u0142 na wojn\u0119 z Twitterem", "description": "Tekst: Maciek Rutkowski.", "url": "https://krytykapolityczna.pl/swiat/trump-poszedl-na-wojne-z-twitterem/", "site_name": "KrytykaPolityczna.pl", "updated_time": "2020-05-30T09:28:01+02:00", "image": {"identifier": "https://krytykapolityczna.pl/file/2020/05/Trump-flaga-naklejka.jpg", "width": 1140, "height": 641}}, "article": {"publisher": "https://www.facebook.com/KrytykaPolityczna/", "author": "https://www.facebook.com/KrytykaPolityczna/", "tag": "postprawda", "section": "\u015awiat", "published_time": "2020-05-29T15:32:10+02:00", "modified_time": "2020-05-30T09:28:01+02:00"}, "fb": {"app_id": 1246814405391362}, "twitter": {"card": "summary_large_image", "site": "krytyka", "domain": "KrytykaPolityczna.pl", "title": "Pandemia? Rasizm policji? Nie, Trump poszed\u0142 na wojn\u0119 z Twitterem", "description": "Tekst: Maciek Rutkowski.", "url": "https://krytykapolityczna.pl/swiat/trump-poszedl-na-wojne-z-twitterem/", "image": {"src": "https://krytykapolityczna.pl/file/2020/05/Trump-flaga-naklejka.jpg"}}, "msapplication-TileImage": "https://krytykapolityczna.pl/file/2020/03/cropped-KP-favicon-270x270.png"}, "canonical_link": "https://krytykapolityczna.pl/swiat/trump-poszedl-na-wojne-z-twitterem/"}