{"source_url": "http://www.latinatoday.it", "url": "http://www.latinatoday.it/politica/latina-coronavirus-procaccini-prodotti-appello-europa.html", "title": "Coronavirus, Procaccini chiede all'Europa un piano straordinario di sostegno alle nostre aziende", "top_image": "http://www.latinatoday.it/~media/horizontal-hi/12964015941161/nicola_procaccini-3.jpg", "meta_img": "http://www.latinatoday.it/~media/horizontal-hi/12964015941161/nicola_procaccini-3.jpg", "images": ["http://1.citynews.stgy.ovh/~shared/images/v2015/brands/today-logo.svg", "http://3.citynews.stgy.ovh/~shared/images/v2015/avatars/citynews-latinatoday.png", "http://3.citynews.stgy.ovh/~shared/images/v2015/icons/badge-google.png", "http://1.citynews-citynews.stgy.ovh/images/cn-horizontal-simple-full-10years.png", "http://www.latinatoday.it/~shared/do/~/count/?N1NAP5npZElVZ3wUMzRbebaes3q9hCWLckr7rmQgLWgqtd8LzFM4GsfrkXaVVeHxaiWgFxhJ2wDPhoZHmP2eOnFwPsPIlysf1FREFXfig_vwG-K0PppRfKa9vCC_4ss9TP0_f6ELiTRwGNNb3feSNR", "http://www.latinatoday.it/~media/horizontal-hi/12964015941161/nicola_procaccini-3.jpg", "http://2.citynews.stgy.ovh/~shared/images/v4/elementi/mappa-centro.gif", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "\u201cServe subito un piano straordinario da parte dell\u2019Unione Europea per sostenere i prodotti e le aziende italiane di ogni settore, specie quelle legate ad agricoltura e turismo, per uscire dalla situazione di crisi legata alle conseguenze del Covid 19 e alle speculazioni che ne stanno derivando\u201d.\n\nLa richiesta arriva dall\u2019europarlamentare pontino di Fratelli d'Italia Nicola Procaccini il quale sollecita l\u2019istituzione europea a non essere assente su temi cruciali e a svolgere il proprio ruolo \u201csenza fare il gioco di chi - sottolinea - vuole approfittare della situazione per screditare i nostri prodotti e affossare le aziende del made in Italy. Agir\u00f2 per chiedere misure concrete e immediate, a cominciare dalle azioni per evitare tagli all\u2019Italia nel prossimo bilancio della UE \u2013 annuncia - specie all\u2019agricoltura che invece necessita di ulteriori stimoli. Su questo mi auguro ci sia anche la concreta azione di tutti gli eurodeputati italiani\u201d. Procaccini, membro della commissione agricoltura di Bruxelles, si dice fortemente preoccupato per le ripercussioni sul sistema produttivo del nostro paese del Coronavirus e sottolinea la necessit\u00e0 che l\u2019Europa provveda ad adottare tutti i provvedimenti necessari per evitare gravi conseguenze per l\u2019economia italiana.\n\n\u201cTrovo assurdo che ci siano Paesi europei \u2013 spiega - che chiedono ulteriori bollini di qualit\u00e0 ai nostri prodotti agroalimentarisolo per confermare che le merci non sono fonte di contagio. Nessuna restrizione al commercio di prodotti alimentari italiani pu\u00f2 essere giustificata, cos\u00ec come \u00e8 assurda e priva di fondamento la richiesta di una certificazione \u201cCoronavirus free\u201d o ulteriori certificazioni sanitarie per i prodotti italiani. Ritengo importante che gli europarlamentari italiani \u2013 conclude l\u2019esponente di Fratelli d\u2019Italia - condividano una linea comune e ferma per nell'interesse del nostro Paese, sena piegarsi a logiche di schieramento o interessi di parte\u201d.", "keywords": [], "meta_keywords": ["latina", "coronavirus", "europa", "procaccini", "difesa prodotti"], "tags": ["coronavirus"], "authors": [], "publish_date": null, "summary": "", "article_html": "", "meta_description": "L'europarlamentare: \"Bloccare le azioni di chi vuole screditare le nostre eccellenze agroalimentari\"", "meta_lang": "it", "meta_favicon": "http://3.citynews-latinatoday.stgy.ovh/images/v2015/brand/favicon.png", "meta_data": {"title": "Coronavirus, Procaccini chiede all'Europa un piano straordinario di sostegno alle nostre aziende", "description": "L'europarlamentare: \"Bloccare le azioni di chi vuole screditare le nostre eccellenze agroalimentari\"", "keywords": "latina, coronavirus, europa, procaccini, difesa prodotti", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1203758708, affiliate-data=ct=smart-banner&pt=408258, app-argument=http://www.latinatoday.it/politica/latina-coronavirus-procaccini-prodotti-appello-europa.html", "theme-color": "#3277C7", "msapplication-navbutton-color": "#3277C7", "msapplication-TileColor": "#3277C7", "og": {"title": "Coronavirus, Procaccini chiede all'Europa un piano straordinario di sostegno alle nostre aziende", "description": "L'europarlamentare pontino: \"Bloccare le azioni di chi vuole screditare le nostre eccellenze agroalimentari\"", "image": {"identifier": "http://www.latinatoday.it/~media/horizontal-hi/12964015941161/nicola_procaccini-3.jpg", "width": 1000, "height": 563}, "url": "http://www.latinatoday.it/politica/latina-coronavirus-procaccini-prodotti-appello-europa.html", "site_name": "LatinaToday", "type": "article"}, "fb": {"app_id": 247980698573390, "pages": 128888647217934}}, "canonical_link": "http://www.latinatoday.it/politica/latina-coronavirus-procaccini-prodotti-appello-europa.html"}