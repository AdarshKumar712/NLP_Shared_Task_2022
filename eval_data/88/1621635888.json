{"source_url": "https://web.archive.org", "url": "https://web.archive.org/web/20201101013232id_/http://www.corumhakimiyet.net/guncel/dogu-akdeniz-de-yanlis-yerde-dogalgaz-ariyoruz-h15888.html", "title": "\u2018Do\u011fu Akdeniz'de yanl\u0131\u015f yerde do\u011falgaz ar\u0131yoruz\u2019", "top_image": "http://www.corumhakimiyet.net/images/resize/100/600x315/haberler/2020/05/dogu_akdeniz_de_yanlis_yerde_dogalgaz_ariyoruz_h15888_17430.jpg", "meta_img": "http://www.corumhakimiyet.net/images/resize/100/600x315/haberler/2020/05/dogu_akdeniz_de_yanlis_yerde_dogalgaz_ariyoruz_h15888_17430.jpg", "images": ["http://www.corumhakimiyet.net/images/resize/98/334x215/haberler/thumbs/2020/10/corum_ihh_da_deprem_bolgesinde_h18198_d8103.jpg", "http://www.corumhakimiyet.net/images/banner/corum_hakimiyet_logo_250x50_1.png", "http://www.corumhakimiyet.net/_themes/hs-retina/images/aksam.png?v=1288389953", "http://www.corumhakimiyet.net/images/resize/98/334x215/haberler/thumbs/2020/10/babaanne_ve_4_torunu_enkaz_altindan_kurtulmayi_bekliyor_h18200_ecbaa.jpg", "http://www.corumhakimiyet.net/_themes/hs-retina/images/yatsi.png?v=1626604272", "http://www.corumhakimiyet.net/images/resize/100/656x400/haberler/2020/05/dogu_akdeniz_de_yanlis_yerde_dogalgaz_ariyoruz_h15888_17430.jpg", "http://www.corumhakimiyet.net/thumb.php?src=http://www.corumhakimiyet.net/images/banner/thumb.png&w=337&h=177&q=95", "http://www.corumhakimiyet.net/images/resize/98/127x82/haberler/thumbs/2020/10/pilavistandan_2_bin_tl_odullu_yarisma_h18190_5c0a9.jpg", "http://www.corumhakimiyet.net/images/resize/98/334x215/haberler/thumbs/2020/10/corum_belediyesi_izmire_hijyen_malzemesi_ve_maske_gonderdi_h18201_bb4e9.jpg", "http://www.corumhakimiyet.net/_themes/hs-retina/images/ikindi.png?v=995426029", "http://www.corumhakimiyet.net/images/banner/retina-logo.png", "http://www.corumhakimiyet.net/_themes/hs-retina/images/no_author.jpg", "http://www.corumhakimiyet.net/images/resize/98/127x82/haberler/thumbs/2020/10/corumlu_dis_teknisyeni_kansere_yenik_dustu_h18195_23887.jpg", "http://www.corumhakimiyet.net/images/resize/98/127x82/haberler/thumbs/2020/10/babaanne_ve_4_torunu_enkaz_altindan_kurtulmayi_bekliyor_h18200_ecbaa.jpg", "http://www.corumhakimiyet.net/_themes/hs-retina/images/imsak.png?v=954377666", "http://www.corumhakimiyet.net/images/resize/98/127x82/haberler/thumbs/2020/10/umit_ozhelvaci_topraga_verildi_h18183_06ed9.jpg", "http://www.corumhakimiyet.net/_themes/hs-retina/images/ogle.png?v=598323602", "http://www.corumhakimiyet.net/images/resize/98/334x215/haberler/thumbs/2020/10/corumlu_dis_teknisyeni_kansere_yenik_dustu_h18195_23887.jpg", "http://www.corumhakimiyet.net/images/resize/98/334x215/haberler/thumbs/2020/10/corum-dan-deprem-bolgesine-destek_0520a.jpg", "http://www.corumhakimiyet.net/_themes/hs-retina/images/gunes.png?v=690350122", "http://www.corumhakimiyet.net/images/resize/98/127x82/haberler/thumbs/2020/10/copten_elektrik_uretecek_tesisde_sona_dogru_h18191_7baf8.jpg", "http://www.corumhakimiyet.net/images/resize/98/320x206/haberler/thumbs/2020/05/turkiyede_en_cok_burun_estetigi_ameliyati_yapiliyor_h15889_065be.jpg", "http://www.corumhakimiyet.net/images/resize/100/600x315/haberler/2020/05/dogu_akdeniz_de_yanlis_yerde_dogalgaz_ariyoruz_h15888_17430.jpg", "http://www.corumhakimiyet.net/_themes/hs-retina/images/mosque.svg?v=381843781"], "movies": [], "text": "Yeniden Refah Partisi \u0130l Ba\u015fkan\u0131 Yakup Ta\u015f, Do\u011fu Akdeniz\u2019de yanl\u0131\u015f yerde do\u011falgaz arand\u0131\u011f\u0131n\u0131 belirterek, \u201cEnerji ve Tabii Kaynaklar Bakanl\u0131\u011f\u0131m\u0131z anla\u015f\u0131lmaz bir \u015fekilde \u00f6nce K\u0131br\u0131s adas\u0131n\u0131n do\u011fusunda sonra kuzeyi daha sonra da yak\u0131n bat\u0131s\u0131nda gereksiz sondajlar yaparak vakit kaybetmi\u015ftir\u201d dedi.\n\nKonuyla ilgili yaz\u0131l\u0131 a\u00e7\u0131klama yapan Yeniden Refah Partisi \u0130l Ba\u015fkan\u0131 Yakup Ta\u015f, parti olarak h\u00fck\u00fcmeti ikaz etmelerine ra\u011fmen yanl\u0131\u015fta \u0131srar edildi\u011fini ifade ederek, \u201cEnerji ve Tabii Kaynaklar Bakan\u0131 Fatih D\u00f6nmez, 26 May\u0131s\u2019ta Fatih sondaj gemisinin 29 May\u0131s 2020\u2019de Bo\u011fazlardan ge\u00e7erek Karadeniz\u2019de Petrol ve Do\u011falgaz aranmas\u0131 i\u00e7in sefere \u00e7\u0131kt\u0131\u011f\u0131n\u0131 bir Tweet ile duyurmu\u015ftu. Bu haber, bir \u015fekliyle Do\u011fu Akdeniz\u2019de yap\u0131lan veya yap\u0131l\u0131yormu\u015f gibi g\u00f6sterilen do\u011falgaz aramalar\u0131n\u0131n yava\u015flat\u0131ld\u0131\u011f\u0131 veya durduruldu\u011fu anlam\u0131n\u0131 ta\u015f\u0131maktad\u0131r. Zira daha \u00e7ok yak\u0131n bir ge\u00e7mi\u015fte, 27 \u015eubat 2020\u2019de Cumhurba\u015fkan\u0131m\u0131z Do\u011fu Akdeniz\u2019de sondaj faaliyetlerini h\u0131zland\u0131rmak i\u00e7in \u201cSertao\u201d ad\u0131 verilen \u00fc\u00e7\u00fcnc\u00fc sondaj gemisinin al\u0131nd\u0131\u011f\u0131n\u0131 bizzat beyan etmi\u015ftir. \u00dc\u00e7\u00fcnc\u00fc gemiye ihtiya\u00e7 var denilip, sat\u0131n al\u0131nd\u0131ktan sonra Fatih gemisinin Karadeniz\u2019e g\u00f6nderilmesi olduk\u00e7a manidard\u0131r\u201d dedi.\n\n\u2018KARADEN\u0130Z\u2019DE M\u0130LYARLAR HARCANMI\u015e, SONU\u00c7 ALINAMAMI\u015eTIR\u2019\n\nKaradeniz'de yap\u0131lan arama \u00e7al\u0131\u015fmalar\u0131ndan bug\u00fcne kadar bir sonu\u00e7 al\u0131namad\u0131\u011f\u0131n\u0131 da vurgulayan Ta\u015f, a\u00e7\u0131klamas\u0131nda \u015fu ifadelere yer verdi: \u201cKaradeniz b\u00f6lgesinde T\u00fcrkiye\u2019ye ait alanlar, TPAO ortakl\u0131\u011f\u0131yla, Sinop ve Trakya hizas\u0131ndaki ruhsatlar Petrobras \u015firketine, Kastamonu ve Samsun k\u0131y\u0131 b\u00f6lgeleri de Exxon Mobil \u015firketine aramalar i\u00e7in verilmi\u015fti. Ayr\u0131ca BP \u015firketiyle ortak S\u00fcrmene ve Hopa civar\u0131nda iki derin kuyu ara\u015ft\u0131rmas\u0131 da yap\u0131lm\u0131\u015ft\u0131r. S\u00fcrmene a\u00e7\u0131klar\u0131nda 2011 y\u0131l\u0131nda S\u00fcrmene 1 ad\u0131 verilen kuyuda 5645 metreye inilmesine ve sadece bu b\u00f6lgede d\u00f6rt milyar dolar harcanmas\u0131na ra\u011fmen sonu\u00e7 al\u0131namam\u0131\u015ft\u0131r.\n\n2014\u2019te d\u00f6nemin Enerji ve Tabii Kaynaklar Bakan\u0131 Taner Y\u0131ld\u0131z\u2019\u0131n ifadesine g\u00f6re, 28'i yerli 17'si yabanc\u0131 olmak \u00fczere 45 petrol \u015firketinin T\u00fcrkiye'nin kara ve deniz alanlar\u0131nda yakla\u015f\u0131k 301 bin kilometrekarelik alanda 226 adet sondaj ger\u00e7ekle\u015ftirdi\u011fini, 188 kuyu a\u00e7\u0131ld\u0131\u011f\u0131n\u0131 beyan etmi\u015ftir. Maalesef sonu\u00e7 al\u0131namam\u0131\u015ft\u0131r. 2017 tarihinde d\u00f6nemin Enerji ve Tabii Kaynaklar Bakan\u0131 Berat Albayrak Karadeniz\u2019de \u00e7al\u0131\u015fmalar\u0131n yeniden ba\u015flayaca\u011f\u0131n\u0131 beyan etmi\u015fse de sonu\u00e7 \u00e7\u0131kmam\u0131\u015ft\u0131r.\n\n\u2018DO\u011eU AKDEN\u0130Z\u2019DE \u00c7ALI\u015eMALAR DURDURULDU MU?\u2019\n\nKaradeniz Do\u011falgaz ve Petrol bak\u0131m\u0131ndan umutsuz g\u00f6z\u00fck\u00fcrken, Fatih gemisinin Do\u011fu Akdeniz\u2019deki \u00e7al\u0131\u015fmalar\u0131 b\u0131rak\u0131p Karadeniz\u2019e g\u00f6nderilmesi, sade vatanda\u015f\u0131 oyalamaktan ba\u015fka bir anlam ta\u015f\u0131mamaktad\u0131r. H\u00fck\u00fcmetimiz Do\u011fu Akdeniz\u2019deki \u00e7al\u0131\u015fmalar\u0131 neden yava\u015flatt\u0131\u011f\u0131n\u0131 ve/veya durdurdu\u011funu kamuoyuna a\u00e7\u0131klamak mecburiyetindedir.\n\n\u2018H\u00dcK\u00dcMET DO\u011eU AKDEN\u0130Z\u2019DE YANLI\u015e YERLERDE ARAMALAR YAPTI!\u2019\n\nEnerji ve Tabii Kaynaklar Bakanl\u0131\u011f\u0131m\u0131z anla\u015f\u0131lmaz bir \u015fekilde \u00f6nce K\u0131br\u0131s adas\u0131n\u0131n do\u011fusunda, sonra kuzeyi daha sonra da yak\u0131n bat\u0131s\u0131nda gereksiz sondajlar yaparak vakit kaybetmi\u015ftir. Esas aranmas\u0131 gereken alan \u00e7e\u015fitli TV ve bas\u0131n yoluyla partimiz taraf\u0131m\u0131zdan bildirilmi\u015f olmas\u0131na ra\u011fmen H\u00fck\u00fcmetimiz yanl\u0131\u015fta \u0131srar etmi\u015ftir. Bu durum da ayr\u0131ca ilgililerce sorgulanmal\u0131d\u0131r.\u201d", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Yeniden Refah Partisi \u0130l Ba\u015fkan\u0131 Yakup Ta\u015f Do\u011fu Akdeniz'de yanl\u0131\u015f yerde do\u011falgaz arand\u0131\u011f\u0131n\u0131 belirterek 'Enerji ve Tabii Kaynaklar Bakanl\u0131\u011f\u0131m\u0131z", "meta_lang": "tr", "meta_favicon": "http://www.corumhakimiyet.net/_themes/hs-retina/images/favicon.ico", "meta_data": {"description": "Yeniden Refah Partisi \u0130l Ba\u015fkan\u0131 Yakup Ta\u015f Do\u011fu Akdeniz'de yanl\u0131\u015f yerde do\u011falgaz arand\u0131\u011f\u0131n\u0131 belirterek 'Enerji ve Tabii Kaynaklar Bakanl\u0131\u011f\u0131m\u0131z", "og": {"site_name": "\u00c7orum Hakimiyet Gazetesi", "title": "\u2018Do\u011fu Akdeniz'de yanl\u0131\u015f  yerde do\u011falgaz ar\u0131yoruz\u2019", "description": "Yeniden Refah Partisi \u0130l Ba\u015fkan\u0131 Yakup Ta\u015f Do\u011fu Akdeniz'de yanl\u0131\u015f yerde do\u011falgaz arand\u0131\u011f\u0131n\u0131 belirterek 'Enerji ve Tabii Kaynaklar Bakanl\u0131\u011f\u0131m\u0131z", "image": {"identifier": "http://www.corumhakimiyet.net/images/resize/100/600x315/haberler/2020/05/dogu_akdeniz_de_yanlis_yerde_dogalgaz_ariyoruz_h15888_17430.jpg", "type": "image/jpeg", "width": 706, "height": 431}, "type": "article", "url": "http://www.corumhakimiyet.net/guncel/dogu-akdeniz-de-yanlis-yerde-dogalgaz-ariyoruz-h15888.html"}, "twitter": {"card": "summary_large_image", "url": "http://www.corumhakimiyet.net/guncel/dogu-akdeniz-de-yanlis-yerde-dogalgaz-ariyoruz-h15888.html", "domain": "http://www.corumhakimiyet.net/", "site": "hakimiyet19", "title": "\u2018Do\u011fu Akdeniz'de yanl\u0131\u015f  yerde do\u011falgaz ar\u0131yoruz\u2019", "description": "Yeniden Refah Partisi \u0130l Ba\u015fkan\u0131 Yakup Ta\u015f, Do\u011fu Akdeniz\u2019de yanl\u0131\u015f yerde do\u011falgaz arand\u0131\u011f\u0131n\u0131 belirterek, \u201cEnerji ve Tabii Kaynaklar Bakanl\u0131\u011f\u0131m\u0131z anla\u015f\u0131lmaz bir \u015fekilde \u00f6nce K\u0131br\u0131s adas\u0131n\u0131n do\u011fusunda sonra kuzeyi daha sonra da yak\u0131n bat\u0131s\u0131nda gereksiz sondajlar yaparak vakit kaybetmi\u015ftir\u201d dedi.", "image": {"src": "http://www.corumhakimiyet.net/images/haberler/2020/05/dogu_akdeniz_de_yanlis_yerde_dogalgaz_ariyoruz_h15888_17430.jpg"}}, "dc.language": "tr", "dc.source": "http://www.corumhakimiyet.net/", "dc.title": "\u2018Do\u011fu Akdeniz'de yanl\u0131\u015f  yerde do\u011falgaz ar\u0131yoruz\u2019", "dc.description": "Yeniden Refah Partisi \u0130l Ba\u015fkan\u0131 Yakup Ta\u015f Do\u011fu Akdeniz'de yanl\u0131\u015f yerde do\u011falgaz arand\u0131\u011f\u0131n\u0131 belirterek 'Enerji ve Tabii Kaynaklar Bakanl\u0131\u011f\u0131m\u0131z", "fb": {"pages": 108340625877897}}, "canonical_link": "http://www.corumhakimiyet.net/guncel/dogu-akdeniz-de-yanlis-yerde-dogalgaz-ariyoruz-h15888.html"}