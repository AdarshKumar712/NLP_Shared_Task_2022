{"source_url": "https://web.archive.org", "url": "https://web.archive.org/web/20220113065940id_/https://www.rmf24.pl/raporty/raport-wybory-prezydenckie2020/sondaze/news-sondaz-trzaskowski-wyrasta-na-najgrozniejszego-rywala-dudy,nId,4525506", "title": "Sonda\u017c: Trzaskowski wyrasta na najgro\u017aniejszego rywala Dudy", "top_image": "https://i.iplsc.com/-/000A5PR5PF47Q3A5-C411.jpg", "meta_img": "https://i.iplsc.com/-/000A5PR5PF47Q3A5-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/-/000A8AKNJTMMCQRK-C0.jpg", "https://i.iplsc.com/robert-biedron/000A5PRI60JNNDXK-C116-F4.jpg", "https://i.iplsc.com/-/000A5PR5PF47Q3A5-C411.jpg", "https://i.iplsc.com/krzysztof-bosak/000A5PRJD0VGOYVJ-C116-F4.jpg", "https://i.iplsc.com/pap/0009A6098CYXTC6T-C326.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif", "https://i.iplsc.com/rafal-trzaskowski/000A5PRHUWWX04NV-C116-F4.jpg", "https://i.iplsc.com/-/000A5PR5PF47Q3A5-C431.jpg", "https://i.iplsc.com/wladyslaw-kosiniak-kamysz/000A5PRDGUW3O4LP-C116-F4.jpg"], "movies": [], "text": "Rafa\u0142 Trzaskowski wyrasta na najgro\u017aniejszego rywala Andrzeja Dudy w wyborach prezydenckich - wynika z sonda\u017cu Instytutu Bada\u0144 Pollster dla \"Super Expressu\". Gdyby obaj politycy spotkali si\u0119 w drugiej turze, urz\u0119duj\u0105cego prezydenta popar\u0142oby wed\u0142ug badania 51,32 proc. g\u0142osuj\u0105cych, a kandydata Koalicji Obywatelskiej - 48,68 proc. \"Przewaga prezydenta Dudy nadal jest bezsporna, ale niewielka r\u00f3\u017cnica oznacza walk\u0119 o ka\u017cdy g\u0142os i wielkie emocje a\u017c do dnia wybor\u00f3w\" - podkre\u015bla \"Super Express\".\n\nZ czego mog\u0105 wynika\u0107 tak dobre sonda\u017cowe wyniki Rafa\u0142a Trzaskowskiego? W rozmowie z \"SE\" politolog prof. Rafa\u0142 Chwedoruk zwraca uwag\u0119 na efekt nowo\u015bci.\n\nTrzaskowski pojawi\u0142 si\u0119 w zasadzie w \u015brodku kampanii wyborczej, wszyscy na niego zwracamy uwag\u0119. Po drugie, w przeciwie\u0144stwie do wielu kontrkandydat\u00f3w - szczeg\u00f3lnie Szymona Ho\u0142owni, jest politykiem bardziej rozpoznawalnym - t\u0142umaczy Chwedoruk.\n\n\n\n\n\nRafa\u0142 Trzaskowski / Lech Muszy\u0144ski / PAP\n\n\n\nW sonda\u017cu zbadano r\u00f3wnie\u017c wyniki ewentualnych pojedynk\u00f3w Andrzeja Dudy w drugiej turze z innymi kandydatami ni\u017c Rafa\u0142 Trzaskowski. W ka\u017cdym z tych przypadk\u00f3w r\u00f3\u017cnica g\u0142os\u00f3w jest wi\u0119ksza ni\u017c w starciu ubiegaj\u0105cego si\u0119 o reelekcj\u0119 prezydenta z prezydentem Warszawy.\n\n\n\n\n\nW\u0142adys\u0142aw Kosiniak-Kamysz / Leszek Szyma\u0144ski / PAP\n\n\n\nSonda\u017c pokazuje, \u017ce gdyby w drugiej turze spotkali si\u0119 Andrzej Duda i W\u0142adys\u0142aw Kosiniak-Kamysz, walcz\u0105cego o reelekcj\u0119 Dud\u0119 popar\u0142oby 51,99 proc. respondent\u00f3w, a lidera Polskiego Stronnictwa Ludowego - 48,01 proc.\n\nWed\u0142ug badania, w pojedynku z kandydatem Lewicy Andrzej Duda uzyska\u0142by 55,07 proc., a Robert Biedro\u0144 - 44,93 proc. Z kolei gdyby w drugiej turze spotkali si\u0119 Andrzej Duda i Szymon Ho\u0142ownia, walcz\u0105cy o reelekcj\u0119 prezydent zdoby\u0142by 55,43 proc., a debiutuj\u0105cy w polityce by\u0142y dziennikarz i autor ksi\u0105\u017cek - 44,57 proc.\n\n\n\n\n\nRobert Biedro\u0144 / Pawe\u0142 Supernak / PAP\n\n\n\nSonda\u017c pokazuje, \u017ce pojedynek z Krzysztofem Bosakiem Andrzej Duda wygra\u0142by wynikiem 58,53 proc. wobec 41,47 proc.\n\nKrzysztof Bosak / Marcin Gadomski / PAP\n\n\n\n\n\nBadanie zrealizowano w dniach 26-27 maja 2020 r. na pr\u00f3bie 1038 doros\u0142ych Polak\u00f3w.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Maciej Nycz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "max-image-preview:large", "apple-mobile-web-app-capable": "yes", "Keywords": "Rafa\u0142, Trzaskowski, wyrasta, najgro\u017aniejszego, rywala, Andrzeja, Dudy, wyborach, prezydenckich, wynika, sonda\u017cu, Instytutu, Bada\u0144, Pollster, Super, Expressu, Gdyby, obaj, politycy, spotkali, drugiej, turze, urz\u0119duj\u0105cego, prezydenta, popar\u0142oby", "Description": "Sonda\u017c: Trzaskowski wyrasta na najgro\u017aniejszego rywala Dudy - RMF24.pl - Rafa\u0142 Trzaskowski wyrasta na najgro\u017aniejszego rywala Andrzeja Dudy w wyborach prezydenckich - wynika z sonda\u017cu Instytutu Bada\u0144 Pollster dla \"Super Expressu\". Gdyby obaj politycy", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A5PR5PF47Q3A5-C411.jpg"}, "og": {"type": "article", "title": "Sonda\u017c: Trzaskowski wyrasta na najgro\u017aniejszego rywala Dudy", "description": "Rafa\u0142 Trzaskowski wyrasta na najgro\u017aniejszego rywala Andrzeja Dudy w wyborach prezydenckich - wynika z sonda\u017cu Instytutu Bada\u0144 Pollster dla \"Super Expressu\". Gdyby obaj politycy spotkali si\u0119 w drugiej turze, urz\u0119duj\u0105cego prezydenta popar\u0142oby wed\u0142ug badania  51,32 proc. g\u0142osuj\u0105cych, a kandydata Koalicji Obywatelskiej - 48,68 proc. \"Przewaga prezydenta Dudy nadal jest bezsporna, ale niewielka r\u00f3\u017cnica oznacza walk\u0119 o ka\u017cdy g\u0142os i wielkie emocje a\u017c do dnia wybor\u00f3w\" - podkre\u015bla \"Super Express\".", "image": "https://i.iplsc.com/-/000A5PR5PF47Q3A5-C411.jpg", "url": "https://www.rmf24.pl/raporty/raport-wybory-prezydenckie2020/sondaze/news-sondaz-trzaskowski-wyrasta-na-najgrozniejszego-rywala-dudy,nId,4525506"}, "news_keywords": "RMF24.pl, Wybory prezydenckie 2020, wybory prezydenckie 2020, sonda\u017ce, raport: wybory prezydenckie 2020. sonda\u017ce, fakty, najnowsze, polska, maciej nycz - redaktor, maciej nycz - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-wybory-prezydenckie2020/sondaze/news-sondaz-trzaskowski-wyrasta-na-najgrozniejszego-rywala-dudy,nId,4525506"}