{"source_url": "https://web.archive.org", "url": "https://web.archive.org/web/20210610141643id_/https://www.polsatnews.pl/wiadomosc/2020-03-22/brytyjscy-lekarze-dostana-wytyczne-ktorych-chorych-ratowac/", "title": "Brytyjscy lekarze dostan\u0105 wytyczne, kt\u00f3rych chorych ratowa\u0107", "top_image": "https://ipla.pluscdn.pl/dituel/cp/ip/iptxtyr6niu691w7zjhmsn9ayzdsaj8o.jpg", "meta_img": "https://ipla.pluscdn.pl/dituel/cp/ip/iptxtyr6niu691w7zjhmsn9ayzdsaj8o.jpg", "images": ["https://ipla.pluscdn.pl/dituel/cp/ip/iptxtyr6niu691w7zjhmsn9ayzdsaj8o.jpg", "https://ipla.pluscdn.pl/dituel/cp/pv/pvsfjursceabstyzz9hxnco1uxfsdryi.png", "https://web.archive.org/templates/pnews2018/build/gfx/logo.svg", "https://ipla.pluscdn.pl/dituel/cp/oe/oesfw2g7vrgv2dmo28rm3t4rfiyi9je1.jpg", "https://ipla.pluscdn.pl/dituel/cp/xi/xi3vufzkv3m9tz6qx1n6j4hziajs9dvq.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "Je\u015bli w przypadku dalszego rozprzestrzeniania si\u0119 epidemii koronawirusa oka\u017ce si\u0119, \u017ce zabraknie respirator\u00f3w lub \u0142\u00f3\u017cek na oddzia\u0142ach intensywnej terapii, brytyjscy lekarze dostan\u0105 wytyczne, kogo ratowa\u0107, a kogo nie - poda\u0142 w niedziel\u0119 dziennik \"The Independent\".\n\nJak pisze gazeta, wytyczne - kt\u00f3re, jak si\u0119 oczekuje, zostan\u0105 wydane w sobot\u0119 - s\u0105 przyznaniem, \u017ce w najbli\u017cszych tygodniach szpitale b\u0119d\u0105 na tyle przepe\u0142nione, i\u017c b\u0119d\u0105 musia\u0142y stawa\u0107 wobec takich dramatycznych wybor\u00f3w.\n\nWytyczne maj\u0105 dotyczy\u0107 pacjent\u00f3w cierpi\u0105cych na choroby uk\u0142adu oddechowego, nowotwory, choroby serca i cukrzyc\u0119, cho\u0107 nie jest jasne, czy ustalona zostanie r\u00f3wnie\u017c granica wieku, powy\u017cej kt\u00f3rej leczenie mo\u017ce zosta\u0107 wstrzymane - pisze \"The Independent\". Potencjalnie pacjent mo\u017ce r\u00f3wnie\u017c zosta\u0107 od\u0142\u0105czony od respiratora, aby zwolni\u0107 miejsce dla kogo\u015b z wi\u0119kszymi szansami na prze\u017cycie.\n\nW publicznej s\u0142u\u017cbie zdrowia 4 tys. respirator\u00f3w\n\n- Nigdy wcze\u015bniej nie byli\u015bmy w takiej sytuacji, b\u0119dzie ogromne zapotrzebowanie na \u0142\u00f3\u017cka i opiek\u0119 na intensywnej terapii, wi\u0119c zajmujemy si\u0119 t\u0105 kwesti\u0105. Musieli\u015bmy podj\u0105\u0107 dzia\u0142ania bardzo szybko - m\u00f3wi cytowane przez gazet\u0119 \u017ar\u00f3d\u0142o.\n\nZOBACZ: 100 milion\u00f3w Amerykan\u00f3w musi zosta\u0107 w domach. Restrykcyjne nakazy w 7 stanach\n\n\"The Independent\" zwraca uwag\u0119, \u017ce w Wielkiej Brytanii tego typu wybory mog\u0105 by\u0107 nawet bardziej dramatyczne - brytyjska publiczna s\u0142u\u017cba zdrowia ma do dyspozycji tylko 4 tys. respirator\u00f3w, cho\u0107 rz\u0105d stara si\u0119 zwi\u0119kszy\u0107 ich produkcj\u0119, za\u015b \u015brednia liczba \u0142\u00f3\u017cek na oddzia\u0142ach intensywnej terapii wynosi zaledwie 6,6 na 100 tys. mieszka\u0144c\u00f3w, czyli po\u0142ow\u0119 tego, co we W\u0142oszech, i jedn\u0105 pi\u0105t\u0105 tego, co w Niemczech.\n\nW pi\u0105tek podlegaj\u0105cy ministerstwu zdrowia Narodowy Instytut na rzecz Zdrowia i Doskona\u0142o\u015bci Opieki Zdrowotnej (NICE) zapowiedzia\u0142, \u017ce opublikuje wytyczne, kt\u00f3re obejm\u0105 \"post\u0119powanie z pacjentami w stanie krytycznym\" oraz tymi, kt\u00f3rzy s\u0105 poddawani dializom nerek i leczeniu raka. W dalszej kolejno\u015bci wytyczne maj\u0105 dotyczy\u0107 pacjent\u00f3w poddawanych radioterapii tych z artretyzmem reumatoidalnym.\n\nB\u0119dzie wyznaczona granica wieku?\n\nJednak wed\u0142ug \"The Independent\" NICE p\u00f3jdzie dalej i wyra\u017anie okre\u015bli kryteria, przy jakich wsp\u00f3\u0142istniej\u0105cych chorobach i by\u0107 mo\u017ce powy\u017cej jakiego wieku b\u0119dzie podejmowana decyzja o rezygnacji z intensywnej terapii i respirator\u00f3w na rzecz innych pacjent\u00f3w, z wi\u0119kszymi szansami prze\u017cycia.\n\nGazeta przypomina, \u017ce premier Boris Johnson zaledwie kilka dni wcze\u015bniej m\u00f3wi\u0142, \u017ce je\u015bli b\u0119dzie trzeba podejmowa\u0107 takie wybory, pozostanie to w gestii poszczeg\u00f3lnych szpitali.\n\nW krajach, w kt\u00f3rych epidemia zbiera najwi\u0119ksze \u017cniwo, jak W\u0142ochy czy Hiszpania, lekarze ju\u017c staj\u0105 w obliczu wybor\u00f3w, kogo ratowa\u0107, a kogo nie.\n\nWIDEO - Zbiorowe groby z cia\u0142ami chorych na koronawirusa w USA. Pojawi\u0142y si\u0119 nagrania Twoja przegl\u0105darka nie wspiera odtwarzacza wideo...\n\nbia/ PAP", "keywords": [], "meta_keywords": [""], "tags": ["KORONAWIRUS"], "authors": ["Polsat News", "Bia"], "publish_date": "Sun Mar 22 00:00:00 2020", "summary": "", "article_html": "", "meta_description": "Je\u015bli w przypadku dalszego rozprzestrzeniania si\u0119 epidemii koronawirusa oka\u017ce si\u0119, \u017ce zabraknie respirator\u00f3w lub \u0142\u00f3\u017cek na oddzia\u0142ach intensywnej terapii, brytyjscy lekarze dostan\u0105 wytyczne, kogo ratowa\u0107, a kogo nie - poda\u0142 w niedziel\u0119 dziennik \"The Independent\".", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Je\u015bli w przypadku dalszego rozprzestrzeniania si\u0119 epidemii koronawirusa oka\u017ce si\u0119, \u017ce zabraknie respirator\u00f3w lub \u0142\u00f3\u017cek na oddzia\u0142ach intensywnej terapii, brytyjscy lekarze dostan\u0105 wytyczne, kogo ratowa\u0107, a kogo nie - poda\u0142 w niedziel\u0119 dziennik \"The Independent\".", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-03-22/brytyjscy-lekarze-dostana-wytyczne-ktorych-chorych-ratowac/", "title": "Brytyjscy lekarze dostan\u0105 wytyczne, kt\u00f3rych chorych ratowa\u0107 - Polsat News", "description": "Je\u015bli w przypadku dalszego rozprzestrzeniania si\u0119 epidemii koronawirusa oka\u017ce si\u0119, \u017ce zabraknie respirator\u00f3w lub \u0142\u00f3\u017cek na oddzia\u0142ach intensywnej terapii, brytyjscy lekarze dostan\u0105 wytyczne, kogo ratowa\u0107, a kogo nie - poda\u0142 w niedziel\u0119 dziennik \"The Independent\".", "image": "https://ipla.pluscdn.pl/dituel/cp/ip/iptxtyr6niu691w7zjhmsn9ayzdsaj8o.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-03-22/brytyjscy-lekarze-dostana-wytyczne-ktorych-chorych-ratowac/"}