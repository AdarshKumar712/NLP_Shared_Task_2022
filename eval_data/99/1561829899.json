{"source_url": "https://web.archive.org", "url": "https://web.archive.org/web/20200330073133id_/http://www.ozgurkocaeli.com.tr/sampiyonlugumuzu-kimse-geri-alamaz-8232yy.htm", "title": "\u015eampiyonlu\u011fumuzu kimse geri alamaz", "top_image": "http://d.ozgurkocaeli.com.tr/author/46_b.jpg", "meta_img": "http://d.ozgurkocaeli.com.tr/author/46_b.jpg", "images": ["http://d.ozgurkocaeli.com.tr/author/52_b.jpg", "http://www.ozgurkocaeli.com.tr/d/other/2d982dbc-3ad5-4cfa-8920-ec6eaa5b5368__fc0f9485-15cf-41d0-9e20-30e41482ce76.jpg", "https://d5nxst8fruw4z.cloudfront.net/atrk.gif?account=ImDym1akGFL17i", "http://d.ozgurkocaeli.com.tr/author/90_b.jpg", "http://d.ozgurkocaeli.com.tr/author/46_b.jpg", "http://s.ozgurkocaeli.com.tr/i/logo.png?1", "http://d.ozgurkocaeli.com.tr/author/84_b.jpg", "http://www.buyukkocaeli.com.tr/d/banner/eczane.jpg", "http://d.ozgurkocaeli.com.tr/author/86_b.jpg", "http://www.ozgurkocaeli.com.tr/d/other/2d982dbc-3ad5-4cfa-8920-ec6eaa5b5368__7d8b6b87-53d0-41b0-90b4-1c3b877225b4.jpg", "https://web.archive.org/web/20200330073133id_/http:/www.ozgurkocaeli.com.tr/ http:/www.buyukkocaeli.com.tr/d/banner/trafik.png"], "movies": [], "text": "Gazetelerin spor sayfalar\u0131nda, televizyonlar\u0131n spor programlar\u0131nda en \u00e7ok konu\u015fulan, tart\u0131\u015f\u0131lan konu koronavir\u00fcs nedeniyle s\u00fcresiz ertelenen liglerin ak\u0131betinin ne olaca\u011f\u0131. Herkes bir \u015feyler s\u00f6yl\u00fcyor, yaz\u0131yor. Tart\u0131\u015fmas\u0131z en do\u011frusu, adil olan\u0131 kalan ma\u00e7lar\u0131 tamamlayarak ligi tescil etmek. Ki, son gelen bilgiler o y\u00f6nde.\n\n\u0130K\u0130 OLASILIKTAN B\u0130R\u0130\n\nVir\u00fcs tehlikesi yaz\u0131n da ma\u00e7lar\u0131 oynatmaya izin vermezse, eyl\u00fcl gibi h\u0131zland\u0131r\u0131lm\u0131\u015f fikst\u00fcrle bu sezonu bitirmek, hemen sonras\u0131nda yeni sezonu ba\u015flatmak \u00fczerine planlama yap\u0131ld\u0131\u011f\u0131 s\u00f6yleniyor. Mant\u0131kl\u0131 duruyor. Diyelim ki, bu olmad\u0131, d\u00fc\u015f\u00fcn\u00fclmesi gereken ikinci ihtimal ligleri mevcut haliyle tescil etmektir. Zira, t\u00fcm liglerde 4\u2019te 3 gibi bir s\u00fcre\u00e7 geride kalm\u0131\u015f, yani b\u00fcy\u00fck b\u00f6l\u00fcm\u00fc oynanm\u0131\u015f. Ortada bir emek, veri vard\u0131r. Bu dikkate al\u0131narak birincileri \u015fampiyon ilan etmek m\u00fcmk\u00fcn olabilir. Bu sezonlu\u011funa d\u00fc\u015fme kald\u0131r\u0131l\u0131p seneye ligler daha fazla tak\u0131ml\u0131 oynat\u0131labilir. Sonu\u00e7ta kalan ma\u00e7lar\u0131 oynatmak veya mevcut haliyle tescil kabul g\u00f6rebilir.\n\n\u00dc\u00c7\u00dcNC\u00dcS\u00dc, M\u00dcMK\u00dcN DE\u011e\u0130L\n\nSon zamanlarda \u00f6zellikle Be\u015fikta\u015f Ba\u015fkan\u0131\u2019n\u0131n a\u00e7\u0131klamas\u0131 sonras\u0131nda dillendirilen \u00fc\u00e7\u00fcnc\u00fc olas\u0131l\u0131k, yani mevcut sezonun oynanmam\u0131\u015f olarak kabul edilmesi ihtimaline gelince. Do\u011fal olarak bu olas\u0131l\u0131k en \u00e7ok Kocaelispor gibi b\u00fcy\u00fck puan fark\u0131 yapm\u0131\u015f, \u015fampiyonluk i\u00e7in g\u00fcn sayan tak\u0131mlar\u0131 ilgilendiriyor. 2.Lig\u2019de Samsunspor\u2019un durumu da benzer. Karacabey i\u00e7in durum daha vahim. Adamlar \u015fampiyonluklar\u0131n\u0131 ilan etmi\u015fler. Ligin oynanmam\u0131\u015f olarak kabul edilmesi durumunda ciddi bir ma\u011fduriyet s\u00f6z konusu. Adeta bileklerinin hakk\u0131yla elde ettikleri \u015fampiyonluklar\u0131 geri al\u0131nm\u0131\u015f olacak.\n\nEMEKLER YOK SAYILAMAZ\n\nT\u00fcm bu ger\u00e7eklerden yola \u00e7\u0131karsak bu sezon liglerin oynanmam\u0131\u015f olarak kabul edilmesi asla s\u00f6z konusu olamaz. Tak\u0131mlar\u0131n bug\u00fcne kadar verdikleri m\u00fccadele, emek yok say\u0131lamaz. TFF\u2019nin b\u00f6yle bir d\u00fc\u015f\u00fcncesi oldu\u011funa hi\u00e7 ihtimal vermiyorum. Ligin ba\u015flar\u0131 olsa veya ilk yar\u0131 bitiminde bu olay ya\u015fanm\u0131\u015f olsa, oynanmam\u0131\u015f saymak \u00e7ok fazla s\u0131k\u0131nt\u0131 yaratmaz, genel anlamda da kabul g\u00f6r\u00fcrd\u00fc. Ama dedi\u011fim gibi liglerin \u00f6nemli bir b\u00f6l\u00fcm\u00fc oynanm\u0131\u015fsa, kalan k\u0131sa s\u00fcre\u00e7 u\u011fruna sezonu oynanmam\u0131\u015f olarak kabul etmek adil olmaz. Zaten b\u00f6yle bir durumda k\u0131yamet kopar. Ba\u015fta da Kocaelispor tepkisini koyar. \u0130\u015f bu noktaya gelmi\u015fken hi\u00e7bir g\u00fc\u00e7 Kocaelispor\u2019un al\u0131n teriyle kazand\u0131\u011f\u0131 \u015fampiyonlu\u011fu geri alamaz. NOKTA\n\n\u0130nsanl\u0131k, adaml\u0131k dersi\n\nSeversiniz sevmezsiniz, G.Saray\u2019\u0131 tutars\u0131n\u0131z tutmazs\u0131n\u0131z bir ger\u00e7e\u011fi kabul etmek zorundas\u0131n\u0131z: T\u00fcrk futbolunun gelmi\u015f ge\u00e7mi\u015f en ba\u015far\u0131l\u0131 teknik adamlar\u0131ndan biridir Fatih Terim. Tasvip etmedi\u011fimiz davran\u0131\u015flar\u0131 elbette vard\u0131r ama \u00e7al\u0131\u015ft\u0131rd\u0131\u011f\u0131 tak\u0131mlarda, \u00f6zellikle G.Saray\u2019daki performans\u0131 \u015fapka \u00e7\u0131kart\u0131lacak d\u00fczeydedir. T\u00fcrk futboluna hizmetleri, katk\u0131s\u0131 tart\u0131\u015f\u0131lmazd\u0131r. Ad\u0131n\u0131 \u00e7oktan T\u00fcrk futbol tarihine alt\u0131n harflerle yazd\u0131rm\u0131\u015ft\u0131r.\n\nB\u00dcY\u00dcK TERB\u0130YES\u0130ZL\u0130K\n\nFatih Terim\u2019in koronavir\u00fcs testinin pozitif \u00e7\u0131kmas\u0131n\u0131n ard\u0131ndan sosyal medyada say\u0131s\u0131z ge\u00e7mi\u015f olsun mesaj\u0131 payla\u015f\u0131ld\u0131. Payla\u015f\u0131mlar\u0131n b\u00fcy\u00fck bir b\u00f6l\u00fcm\u00fcnde insanlar \u00fcz\u00fcnt\u00fclerini dile getiriyordu. Birka\u00e7 olumsuz \u00f6rnek vard\u0131. Ba\u015fka deyi\u015fle bu duruma sevinen! \u00d6rne\u011fin F.Bah\u00e7e formal\u0131 biri Terim\u2019in testinin pozitif \u00e7\u0131kmas\u0131 \u00fczerine \u015fampanyal\u0131 kutlama yapm\u0131\u015f ve utanmadan g\u00f6r\u00fcnt\u00fclerini payla\u015fm\u0131\u015f. \u0130nsanl\u0131ktan nasibini almam\u0131\u015f o ki\u015fiye \u00e7ok yo\u011fun tepki geldi. En ba\u015fta da F.Bah\u00e7elilerden.\n\nYOK \u00d6YLE YEN\u0130P G\u0130TMEK!\n\nSosyal medyada bir F.Bah\u00e7eli taraf\u0131ndan yap\u0131lan payla\u015f\u0131m ise b\u00fcy\u00fck \u00f6vg\u00fc ald\u0131. Fatih Terim\u2019in foto\u011fraf\u0131 kullan\u0131lan payla\u015f\u0131mda, \u201cYok \u00f6yle Kad\u0131k\u00f6y\u2019de yenip gitmek! \u00d6nce \u015fu vir\u00fcs\u00fc yeneceksin, sonra seneye Kad\u0131k\u00f6y\u2019e r\u00f6van\u015f i\u00e7in bekliyoruz. Sen bir vir\u00fcs\u00fc yenik d\u00fc\u015fecek adam de\u011filsin. Rekabete devam edeceksin\u201d mesaj\u0131na yer verilmi\u015f. Payla\u015f\u0131m\u0131 yapan kimdir bilmiyorum ama \u015fampanyal\u0131 kutlama yapana insanl\u0131k, adaml\u0131k dersi vermi\u015f. Y\u00fcrekten kutluyorum kendisini.\n\n\u0130zmit Belediyespor l\u00fctuf de\u011fil hakk\u0131n\u0131 istiyor\n\nKad\u0131nlar Basketbol S\u00fcper Lig\u2019in ak\u0131betinin ne olaca\u011f\u0131yla yak\u0131ndan ilgiliyiz, \u00e7\u00fcnk\u00fc temsilcimiz var. \u0130zmit Belediyespor 20\u2019nci haftas\u0131 geride kalan ligde dikkat \u00e7eken bir performans ortaya koydu. Avrupa Kupas\u0131 cepte g\u00f6z\u00fck\u00fcyordu. Federasyon ge\u00e7ti\u011fimiz g\u00fcnlerde t\u00fcm kul\u00fcplerin bundan sonraki s\u00fcre\u00e7te ne yap\u0131lmas\u0131 gerekti\u011fine dair fikirlerini ald\u0131. \u0130zmit Belediyespor ligin mevcut haliyle tescil edilmesini talep etti. Ba\u015fkan U\u011fur Ko\u015ftur da, \u201cEn do\u011fru, adil karar bu. Farkl\u0131 bir karar al\u0131n\u0131rsa tepkimiz b\u00fcy\u00fck olur. \u0130stedi\u011fimiz l\u00fctuf de\u011fil sadece hakk\u0131m\u0131z\u0131n verilmesi\u201d \u015feklinde bir a\u00e7\u0131klama yapt\u0131.\n\nAD\u0130L KARAR\n\nKul\u00fcplerin \u00f6nemli bir b\u00f6l\u00fcm\u00fcn\u00fcn g\u00f6r\u00fc\u015f\u00fc de bu y\u00f6nde. Kalan ma\u00e7lar\u0131n yeni sezon \u00f6ncesinde eyl\u00fcl ay\u0131nda oynat\u0131lmas\u0131n\u0131 isteyen bir iki tak\u0131m olmu\u015f. Federasyon kul\u00fcplerin a\u011f\u0131rl\u0131kl\u0131 g\u00f6r\u00fc\u015f\u00fc do\u011frultusunda \u00f6n\u00fcm\u00fczdeki g\u00fcnlerde bir karar verecek. Y\u00fcksek olas\u0131l\u0131kla ligler mevcut haliyle tescil edilecek. Zaten ligin b\u00fcy\u00fck b\u00f6l\u00fcm\u00fc oynand\u0131\u011f\u0131 i\u00e7in adil olan da bu g\u00f6z\u00fck\u00fcyor. Bu da \u0130zmit Belediyespor\u2019un Avrupa Kupalar\u0131\u2019na (Euro Cup) kat\u0131laca\u011f\u0131 anlam\u0131na gelir. Oldu ki, federasyon kalan ma\u00e7lar\u0131 oynatma karar\u0131 verdi, ben \u0130zmit Belediyespor\u2019un durumunda bir de\u011fi\u015fiklik olaca\u011f\u0131n\u0131 sanm\u0131yorum.\n\nSaliko\u2019nun ard\u0131ndan\n\nAc\u0131 haberi Kenan Meri\u00e7 verdi. Bir s\u00fcredir rahats\u0131z olan ve \u00f6nemli bir kalp ameliyat\u0131 ge\u00e7iren Salih Ta\u015f\u00e7\u0131 vefat etmi\u015f. Camiada Saliko nam\u0131yla bilinen iki Salih\u2019ten biriydi. Di\u011feri Bekirderesporlu Salih Erel\u2019dir. Bu vesileyle Bekirdereli Saliko\u2019ya sa\u011fl\u0131kl\u0131 uzun \u00f6m\u00fcrler dileyelim.\n\nY\u00dcRE\u011e\u0130 G\u00dcZEL B\u0130R \u0130NSANDI\n\nSalih Ta\u015f\u00e7\u0131 bir d\u00f6nemin \u00f6ne \u00e7\u0131kan futbolcular\u0131ndan biriydi. Uzun s\u00fcredir Derince Stad\u0131\u2019nda saha sorumlusu olarak \u00e7al\u0131\u015f\u0131yordu. Y\u00fcre\u011fi g\u00fczel bir insand\u0131. Derince Stad\u0131\u2019nda ma\u00e7\u0131 olan tak\u0131mlara elinden geldi\u011fince yard\u0131mc\u0131 olur, i\u015fini ciddiyetle yapard\u0131. Camiada sevilen isimlerden biriydi. Vefat\u0131na \u00e7ok \u00fcz\u00fcld\u00fcm. Allah mekan\u0131n\u0131 cennet etsin.\n\nKUVANCI A\u0130LES\u0130N\u0130N ACISI\n\nBu arada ba\u015fka bir ac\u0131 haber daha ald\u0131k. 80\u2019li y\u0131llar\u0131n dikkat \u00e7eken amat\u00f6r futbolcular\u0131ndan, uzun y\u0131llard\u0131r amat\u00f6r tak\u0131mlarda antren\u00f6rl\u00fck yapan, emektar isim \u0130smail Kuvanc\u0131 A\u011fabey annesini, profesyonel futbolculuk kariyeri olan Sabri karde\u015fim de babaannesini kaybetmi\u015f. Merhume annemize Allah\u2019tan rahmet diliyor, Kuvanc\u0131 ailesinin ac\u0131s\u0131n\u0131 payla\u015f\u0131yorum.", "keywords": [], "meta_keywords": ["Hayrettin ALBAYRAK"], "tags": [], "authors": ["Hayrettin Albayrak"], "publish_date": null, "summary": "", "article_html": "", "meta_description": "Gazetelerin spor sayfalar\u0131nda, televizyonlar\u0131n spor programlar\u0131nda en \u00e7ok konu\u015fulan, tart\u0131\u015f\u0131lan konu koronavir\u00fcs nedeniyle s\u00fcresiz ertelenen...", "meta_lang": "tr", "meta_favicon": "/favicon.ico", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "Hayrettin ALBAYRAK", "description": "Gazetelerin spor sayfalar\u0131nda, televizyonlar\u0131n spor programlar\u0131nda en \u00e7ok konu\u015fulan, tart\u0131\u015f\u0131lan konu koronavir\u00fcs nedeniyle s\u00fcresiz ertelenen...", "apple-itunes-app": "app-id=1156096314", "google-play-app": "app-id=com.cmbilisim.cmnews.ozgurkocaeli", "DC.date.issued": "2020-03-29T00:00:00+03:00", "og": {"site_name": "\u00d6zg\u00fcr Kocaeli", "url": "http://www.ozgurkocaeli.com.tr/sampiyonlugumuzu-kimse-geri-alamaz-8232yy.htm", "title": "\u015eampiyonlu\u011fumuzu kimse geri alamaz - Hayrettin ALBAYRAK", "description": "Gazetelerin spor sayfalar\u0131nda, televizyonlar\u0131n spor programlar\u0131nda en \u00e7ok konu\u015fulan, tart\u0131\u015f\u0131lan konu koronavir\u00fcs nedeniyle s\u00fcresiz ertelenen...", "image": "http://d.ozgurkocaeli.com.tr/author/46_b.jpg", "type": "article"}, "twitter": {"card": "summary", "site": "@ozgurkocaeli", "url": "http://www.ozgurkocaeli.com.tr/sampiyonlugumuzu-kimse-geri-alamaz-8232yy.htm", "title": "\u015eampiyonlu\u011fumuzu kimse geri alamaz - Hayrettin ALBAYRAK", "description": "Gazetelerin spor sayfalar\u0131nda, televizyonlar\u0131n spor programlar\u0131nda en \u00e7ok konu\u015fulan, tart\u0131\u015f\u0131lan konu koronavir\u00fcs nedeniyle s\u00fcresiz ertelenen...", "image": "http://d.ozgurkocaeli.com.tr/author/46_b.jpg"}, "author": "Hayrettin ALBAYRAK", "fb": {"admins": "541980007,610448814,100003954715371"}}, "canonical_link": "http://www.ozgurkocaeli.com.tr/sampiyonlugumuzu-kimse-geri-alamaz-8232yy.htm"}