{"source_url": "https://web.archive.org", "url": "https://web.archive.org/web/20210125102337id_/https://wiadomosci.onet.pl/kraj/poslowie-szykuja-nowe-przepisy-organizacje-nie-beda-mogly-interwencyjnie-odbierac/p3y7wcb", "title": "Pos\u0142owie szykuj\u0105 nowe przepisy. Organizacje nie b\u0119d\u0105 mog\u0142y interwencyjnie odbiera\u0107 zwierz\u0105t?", "top_image": "https://ocdn.eu/pulscms-transforms/1/0YDk9kpTURBXy85YjMxYjc5MGQ3NTE5MmUwOTc4MGRhMjE2ZTMxNjQ4ZC5qcGeTlQMAAM0DwM0CHJMJpmYwYWEyYwaTBc0COs0BLIGhMAE/nowe-przepisy-uderza-w-organizacje-spoleczne-ratujace-zwierzeta.jpg", "meta_img": "https://ocdn.eu/pulscms-transforms/1/0YDk9kpTURBXy85YjMxYjc5MGQ3NTE5MmUwOTc4MGRhMjE2ZTMxNjQ4ZC5qcGeTlQMAAM0DwM0CHJMJpmYwYWEyYwaTBc0COs0BLIGhMAE/nowe-przepisy-uderza-w-organizacje-spoleczne-ratujace-zwierzeta.jpg", "images": ["https://ocdn.eu/pulscms-transforms/1/0YDk9kpTURBXy85YjMxYjc5MGQ3NTE5MmUwOTc4MGRhMjE2ZTMxNjQ4ZC5qcGeTlQMAAM0DwM0CHJMJpmYwYWEyYwaTBc0COs0BLIGhMAE/nowe-przepisy-uderza-w-organizacje-spoleczne-ratujace-zwierzeta.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/6lKk9kpTURBXy85YjMxYjc5MGQ3NTE5MmUwOTc4MGRhMjE2ZTMxNjQ4ZC5qcGeTlQMAAM0DwM0CHJMFzQMUzQG8kwmmZjBhYTJjBoGhMAE/nowe-przepisy-uderza-w-organizacje-spoleczne-ratujace-zwierzeta.jpg", "data:image/png;base64,iVBORw0KGgoAAAANSUhEUgAAABAAAAAJCAQAAACRI2S5AAAAEElEQVR42mNkIAAYRxWAAQAG9gAKqv6+AwAAAABJRU5ErkJggg==", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/3.svg"], "movies": [], "text": "Je\u015bli ta ustawa przejdzie, to w og\u00f3le sko\u0144czy si\u0119 ochrona zwierz\u0105t w Polsce \u2013 uwa\u017ca szef Dolno\u015bl\u0105skiego Inspektoratu Ochrony Zwierz\u0105t Konrad Ku\u017ami\u0144ski, kt\u00f3ry wraz z grup\u0105 inspektor\u00f3w niemal codziennie interweniuje ws. maltretowanych zwierz\u0105t\n\nKilka dni temu na temat projektu zmian w ustawie o ochronie zwierz\u0105t dyskutowali cz\u0142onkowie parlamentarnego zespo\u0142u ds. ochrony zwierz\u0105t\n\nW obradach uczestniczyli r\u00f3wnie\u017c przedstawiciele organizacji spo\u0142ecznych, \u015brodowisk rolniczych, a tak\u017ce osoby skazane za zn\u0119canie si\u0119 nad zwierz\u0119tami\n\nG\u0142os w dyskusji zabra\u0142a m.in. by\u0142a pos\u0142anka Samoobrony Renata Beger, reprezentuj\u0105ca \u015brodowisko rolnicze. \u2013 To ja jestem ekologiem i obro\u0144c\u0105 zwierz\u0105t. Je\u015bli kto\u015b z tych pseudoekolog\u00f3w pojawi si\u0119 na moim terenie, to nie r\u0119cz\u0119 za siebie \u2013 m\u00f3wi\u0142a podczas spotkania\n\n\u2013 G\u0142\u00f3wne za\u0142o\u017cenie proponowanych zmian w ustawie o ochronie zwierz\u0105t jest takie, \u017ceby takie organizacje jak nasza ca\u0142kowicie odsun\u0105\u0107 od ratowania zwierz\u0105t \u2013 m\u00f3wi Onetowi Konrad Ku\u017ami\u0144ski, szef Dolno\u015bl\u0105skiego Inspektoratu Ochrony Zwierz\u0105t.\n\n\u2013 Dlaczego? Wed\u0142ug rolniczego i futerkowego lobby, dzia\u0142alno\u015b\u0107 tego typu organizacji jest zagro\u017ceniem dla polskiego rolnictwa. Dlatego powsta\u0142 projekt nowelizacji, kt\u00f3ra zak\u0142ada, \u017ce organizacja z terenu prywatnego nie b\u0119dzie mog\u0142a odebra\u0107 zwierz\u0105t, a konaj\u0105ce zwierz\u0119ta b\u0119d\u0105 trafia\u0142y do schronisk zamiast do kliniki weterynaryjnej \u2013 dodaje.\n\nJe\u015bli nowe przepisy wejd\u0105 w \u017cycie, ka\u017cdy odbi\u00f3r zwierz\u0119cia b\u0119dzie musia\u0142 by\u0107 poprzedzony opini\u0105 powiatowego lekarza weterynarii. \u2013 Ta ustawa w og\u00f3le nie zak\u0142ada rozwi\u0105za\u0144 systemowych. \u017beby na nasz\u0105 interwencj\u0119 przyjecha\u0142a Inspekcja Weterynaryjna, my ju\u017c teraz czekamy po tydzie\u0144 albo dwa \u2013 przekonuje Konrad Ku\u017ami\u0144ski. \u2013 To s\u0105 urz\u0119dnicy, kt\u00f3rzy pracuj\u0105 od 8 do 15, a wieczorami, w weekendy i \u015bwi\u0119ta s\u0105 nieosi\u0105galni \u2013 dodaje.\n\nW my\u015bl proponowanych zmian \u2013 nawet w krytycznych sytuacjach, gdy pomoc b\u0119dzie potrzebna tu i teraz, z prywatnej posesji zwierz\u0119 b\u0119dzie mog\u0142a odebra\u0107 jedynie policja albo stra\u017c miejska. \u2013 Najpierw jednak na miejsce b\u0119dzie musia\u0142 przyjecha\u0107 urz\u0119dowy lekarz weterynarii \u2013 przypomina szef DIOZ.\n\nW zesz\u0142ym roku tylko 20 organizacji zajmuj\u0105cych si\u0119 ratowaniem zwierz\u0105t przeprowadzi\u0142o 13 tys. interwencji. \u2013 Prawda jest taka, \u017ce na ten moment ca\u0142a ochrona zwierz\u0105t w Polsce spoczywa na organizacjach \u2013 zaznacza Konrad Ku\u017ami\u0144ski.\n\nObecnie organizacje spo\u0142eczne, gdy zagro\u017cone jest \u017cycie lub zdrowie zwierz\u0119cia, mog\u0105 interwencyjnie odebra\u0107 zwierz\u0119 z prywatnej posesji. \u2013 Projekt zmian w ustawie z realn\u0105 pomoc\u0105 zwierz\u0119tom nie ma nic wsp\u00f3lnego \u2013 t\u0142umaczy szef DIOZ.\n\n\u2013 Kuriozalny jest te\u017c fakt, \u017ce po odbiorze zwierz\u0119cia b\u0119dzie obowi\u0105zek konsultowania sposobu jego leczenia z oprawc\u0105. Natomiast w przypadku \u015bmierci zwierz\u0119cia gminy b\u0119d\u0105 zobowi\u0105zane do zap\u0142acenia odszkodowania w\u0142a\u015bcicielowi, nawet temu, kt\u00f3ry si\u0119 nad nim zn\u0119ca\u0142. Na tym si\u0119 skupia ustawa o ochronie zwierz\u0105t. Ta nowelizacja w ca\u0142o\u015bci nadaje si\u0119 do kosza \u2013 dodaje.\n\nPrace nad projektem\n\nW zesz\u0142ym tygodniu na temat projektu zmian w ustawie o ochronie zwierz\u0105t dyskutowali cz\u0142onkowie parlamentarnego zespo\u0142u ds. ochrony zwierz\u0105t, kt\u00f3rzy go przygotowali \u2013 w grupie tej znale\u017ali si\u0119 pos\u0142owie PiS, Konfederacji oraz PSL-Kukiz'15. W obradach uczestniczyli te\u017c przedstawiciele organizacji spo\u0142ecznych, \u015brodowisk rolniczych, a tak\u017ce osoby skazane za zn\u0119canie si\u0119 nad zwierz\u0119tami.\n\n\u2013 Wobec niekt\u00f3rych z tych os\u00f3b organizacje spo\u0142eczne by\u0142y oskar\u017cycielami posi\u0142kowymi, wi\u0119c by\u0142o du\u017ce zaskoczenie, gdy zjawi\u0142y si\u0119 one na komisji w Sejmie \u2013 m\u00f3wi Konrad Ku\u017ami\u0144ski. \u2013 Jest du\u017cy nacisk \u015brodowisk, kt\u00f3re nazywaj\u0105 nas ekoterrorystami albo pseudoekologami, \u017ceby ta ustawa trafi\u0142a do Sejmu \u2013 dodaje.\n\nG\u0142os podczas spotkania zabra\u0142a te\u017c by\u0142a pos\u0142anka Samoobrony Renata Beger, reprezentuj\u0105ca Polski Zwi\u0105zek Zawodowy Rolnictwa \"Wyzwolenie\".\n\n\u2013 Mam apel do wszystkich pseudoekolog\u00f3w i pseudoobro\u0144c\u00f3w zwierz\u0105t, bo ekologiem i obro\u0144c\u0105 zwierz\u0105t to jestem ja. Jak tak kochacie zwierz\u0119ta, to id\u017acie pom\u00f3c do tej osoby, u kt\u00f3rej temu zwierz\u0119ciu dzieje si\u0119 krzywda. Pom\u00f3\u017ccie temu cz\u0142owiekowi, mo\u017ce choroba nie pozwala mu si\u0119 opiekowa\u0107, mo\u017ce \u017cycie skrzywdzi\u0142o go tak, \u017ce sobie nie mo\u017ce pom\u00f3c, a co dopiero zwierz\u0119ciu \u2013 m\u00f3wi\u0142a podczas spotkania zespo\u0142u parlamentarnego by\u0142a pos\u0142anka Renata Beger.\n\n\u2013 U mnie jest kilkana\u015bcie kot\u00f3w. Je\u015bli kto\u015b z was pojawi si\u0119 na moim terenie, to nie r\u0119cz\u0119 za siebie \u2013 przestrzega\u0142a Beger. \u2013 Nie udawajcie, \u017ce dbacie o zwierz\u0119ta, nie chod\u017acie i nie n\u0119kajcie rolnik\u00f3w, poniewa\u017c to oni s\u0105 ekologami \u2013 doda\u0142a.\n\nOrganizacje zapowiadaj\u0105 protesty\n\nJe\u015bli projekt ws. nowelizacji ustawy o ochronie zwierz\u0105t trafi do Sejmu, organizacje spo\u0142eczne zapowiadaj\u0105 liczne protesty.\n\n\u2013 Je\u015bli ta ustawa przejdzie, to w og\u00f3le sko\u0144czy si\u0119 ochrona zwierz\u0105t w Polsce i dojdzie do sytuacji, w kt\u00f3rej b\u0119dziemy zmuszeni odbiera\u0107 zwierz\u0119ta bez podstawy prawnej, ale na podstawie stanu wy\u017cszej konieczno\u015bci \u2013 m\u00f3wi Konrad Ku\u017ami\u0144ski. \u2013 Rocznie ponad 90 proc. spo\u015br\u00f3d pi\u0119ciu tysi\u0119cy przypadk\u00f3w zn\u0119cania si\u0119 nad zwierz\u0119tami ujawniaj\u0105 organizacje. Ta statystyka m\u00f3wi wszystko \u2013 dodaje.\n\nZe statystyk wynika te\u017c, \u017ce tylko w 11 proc. przypadk\u00f3w z wnioskiem o odbi\u00f3r wyst\u0105pi\u0142a inspekcja weterynaryjna, a w ponad 80 proc. przypadk\u00f3w \u2013 organizacje spo\u0142eczne.\n\n(sp)", "keywords": [], "meta_keywords": [""], "tags": [], "authors": ["Dziennikarz Onetu"], "publish_date": "Thu Jan 16 10:47:04 2020", "summary": "", "article_html": "", "meta_description": "W Sejmie trwaj\u0105 prace nad projektem nowelizacji ustawy o ochronie zwierz\u0105t. Nowe przepisy, kt\u00f3re proponuj\u0105 pos\u0142owie PiS, Konfederacji i PSL-Kukiz'15 spowoduj\u0105, \u017ce organizacje spo\u0142eczne nie b\u0119d\u0105 mog\u0142y odbiera\u0107 zwierz\u0105t z r\u0105k ich oprawc\u00f3w.", "meta_lang": "pl", "meta_favicon": "", "meta_data": {"referrer": "unsafe-url", "DC.Identifier": "c8ab4998-27e0-467c-b505-984dd4f69a4c", "pkg-uuid": "c8ab4998-27e0-467c-b505-984dd4f69a4c", "detailType": "article", "serviceUuid": "b177a2c9-166f-4113-9b28-185bbe554807", "description": "W Sejmie trwaj\u0105 prace nad projektem nowelizacji ustawy o ochronie zwierz\u0105t. Nowe przepisy, kt\u00f3re proponuj\u0105 pos\u0142owie PiS, Konfederacji i PSL-Kukiz'15 spowoduj\u0105, \u017ce organizacje spo\u0142eczne nie b\u0119d\u0105 mog\u0142y odbiera\u0107 zwierz\u0105t z r\u0105k ich oprawc\u00f3w.", "og": {"title": "Pos\u0142owie szykuj\u0105 nowe przepisy. Organizacje nie b\u0119d\u0105 mog\u0142y interwencyjnie odbiera\u0107 zwierz\u0105t?", "description": "W Sejmie trwaj\u0105 prace nad projektem nowelizacji ustawy o ochronie zwierz\u0105t. Nowe przepisy, kt\u00f3re proponuj\u0105 pos\u0142owie PiS, Konfederacji i PSL-Kukiz'15 spowoduj\u0105, \u017ce organizacje spo\u0142eczne nie b\u0119d\u0105 mog\u0142y odbiera\u0107 zwierz\u0105t z r\u0105k ich oprawc\u00f3w.", "image": {"identifier": "https://ocdn.eu/pulscms-transforms/1/0YDk9kpTURBXy85YjMxYjc5MGQ3NTE5MmUwOTc4MGRhMjE2ZTMxNjQ4ZC5qcGeTlQMAAM0DwM0CHJMJpmYwYWEyYwaTBc0COs0BLIGhMAE/nowe-przepisy-uderza-w-organizacje-spoleczne-ratujace-zwierzeta.jpg", "width": 570, "height": 300, "type": "image/jpeg"}, "url": "https://wiadomosci.onet.pl/kraj/poslowie-szykuja-nowe-przepisy-organizacje-nie-beda-mogly-interwencyjnie-odbierac/p3y7wcb", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-16 10:47:04+0100"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "W Sejmie trwaj\u0105 prace nad projektem nowelizacji ustawy o ochronie zwierz\u0105t. Nowe przepisy, kt\u00f3re proponuj\u0105 pos\u0142owie PiS, Konfederacji i PSL-Kukiz'15 spowoduj\u0105, \u017ce organizacje spo\u0142eczne nie b\u0119d\u0105 mog\u0142y odbiera\u0107 zwierz\u0105t z r\u0105k ich oprawc\u00f3w.", "title": "Pos\u0142owie szykuj\u0105 nowe przepisy. Organizacje nie b\u0119d\u0105 mog\u0142y interwencyjnie odbiera\u0107 zwierz\u0105t?", "site": "OnetWiadomosci", "image": "https://ocdn.eu/pulscms-transforms/1/1WgktkpTURBXy85YjMxYjc5MGQ3NTE5MmUwOTc4MGRhMjE2ZTMxNjQ4ZC5qcGeSlQMAAM0DwM0CHJMFzQSwzQJY"}}, "canonical_link": "https://wiadomosci.onet.pl/kraj/poslowie-szykuja-nowe-przepisy-organizacje-nie-beda-mogly-interwencyjnie-odbierac/p3y7wcb"}