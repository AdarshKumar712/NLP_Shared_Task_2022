{"source_url": "https://web.archive.org", "url": "https://web.archive.org/web/20200608001624id_/https://fakty.interia.pl/raporty/raport-wybory-prezydenckie-2020/aktualnosci/news-bogdan-zdrojewski-donald-tusk-bylby-kandydatem-znakomitym,nId,4494942", "title": "Bogdan Zdrojewski: Donald Tusk by\u0142by kandydatem znakomitym", "top_image": "https://i.iplsc.com/-/000929CHFSRFSTP5-C411.jpg", "meta_img": "https://i.iplsc.com/-/000929CHFSRFSTP5-C411.jpg", "images": ["https://web.archive.org/i/interia_logo_b.svg", "https://i.iplsc.com/-/000929CHFSRFSTP5-C411.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://i.iplsc.com/bogdan-zdrojewski/000929CHFSRFSTP5-C122-F4.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Na tak tward\u0105, kompletnie nielogiczn\u0105, dyskomfortow\u0105 kampani\u0119 wyborcz\u0105 Donald Tusk by\u0142by kandydatem znakomitym. Ale nie wyra\u017ca on zgody na kandydowanie, wi\u0119c dywagowanie nad tym, czy wystartuje, jest wy\u0142\u0105cznie teoretycznym rozwa\u017caniem - powiedzia\u0142 w Polsat News senator Koalicji Obywatelskiej Bogdan Zdrojewski.\n\nZdj\u0119cie Bogdan Zdrojewski /Aleksiej Witwicki /Agencja FORUM\n\nZdrojewski by\u0142 pytany w Polsat News o \u015brodowy (14.05) wieczorny wpis Ma\u0142gorzaty Kidawy-B\u0142o\u0144skiej na Twitterze. Kandydatka KO na prezydenta napisa\u0142a: \"Prowad\u017a mnie, pod\u0105\u017caj za mn\u0105 albo zejd\u017a mi z drogi\".\n\nReklama\n\nZdaniem Zdrojewskiego wpis Kidawy-B\u0142o\u0144skiej by\u0142 przede wszystkim \"bardzo mocnym, jednoznacznym powiedzeniem, \u017ce kandyduje w wyborach, oczekuje wsparcia, a przeciwnicy, kt\u00f3rzy b\u0119d\u0105 jej to utrudnia\u0107, powinni zej\u015b\u0107 z tego frontu walki\". Doda\u0142, \u017ce jedyn\u0105 osob\u0105, kt\u00f3ra mo\u017ce zmieni\u0107 decyzj\u0119 Kidawy-B\u0142o\u0144skiej, je\u015bli chodzi o kandydowanie, mo\u017ce by\u0107 sama Kidawa-B\u0142o\u0144ska.\n\nPytany o ewentualn\u0105 zmian\u0119 kandydata Platformy Obywatelskiej, Zdrojewski odpowiedzia\u0142, \u017ce \"na kampani\u0119 wyborcz\u0105, tak tward\u0105, jak si\u0119 zapowiada, kompletnie nielogiczn\u0105, dyskomfortow\u0105, Donald Tusk by\u0142by kandydatem znakomitym\". \"Ale nie wyra\u017ca zgody, wi\u0119c dywagowanie nad tym, czy Donald Tusk wystartuje i b\u0119dzie prezydentem jest w tej chwili wy\u0142\u0105cznie teoretycznym rozwa\u017caniem\" - podkre\u015bli\u0142 senator KO.\n\nJak stwierdzi\u0142, Kidawa-B\u0142o\u0144ska by\u0142aby bardzo dobrym prezydentem. \"Ja nie jestem w jej sk\u00f3rze obecnie i nie wiem, na ile wyczerpuj\u0105ce by\u0142o wszystko to, co si\u0119 wydarzy\u0142o w ostatnim czasie, na ile ona jeszcze jest w stanie z ca\u0142ym sztabem wykaza\u0107 200-procentow\u0105 determinacj\u0119, \u017ceby pokona\u0107 bardzo s\u0142abego prezydenta (Andrzeja Dud\u0119 - red.)\" - podkre\u015bli\u0142.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "tward\u0105, kompletnie, nielogiczn\u0105, dyskomfortow\u0105, kampani\u0119, wyborcz\u0105, Donald, Tusk, by\u0142by, kandydatem, znakomitym, wyra\u017ca, zgody, kandydowanie, wi\u0119c, dywagowanie, wystartuje, jest, wy\u0142\u0105cznie, teoretycznym, rozwa\u017caniem, powiedzia\u0142, Polsat, News, senator", "Description": "Bogdan Zdrojewski: Donald Tusk by\u0142by kandydatem znakomitym - fakty.interia.pl - Na tak tward\u0105, kompletnie nielogiczn\u0105, dyskomfortow\u0105 kampani\u0119 wyborcz\u0105 Donald Tusk by\u0142by kandydatem znakomitym. Ale nie wyra\u017ca on zgody na kandydowanie, wi\u0119c dywagowanie nad", "twitter": {"description": "Na tak tward\u0105, kompletnie nielogiczn\u0105, dyskomfortow\u0105 kampani\u0119 wyborcz\u0105 Donald Tusk by\u0142by kandydatem znakomitym. Ale nie wyra\u017ca on zgody na kandydowanie, wi\u0119c dywagowanie nad tym, czy wystartuje, jest wy\u0142\u0105cznie teoretycznym rozwa\u017caniem - powiedzia\u0142 w Polsat News senator Koalicji Obywatelskiej Bogdan Zdrojewski.", "card": "summary_large_image"}, "og": {"type": "article", "title": "\"Na tak\u0105 kampani\u0119 Tusk by\u0142by kandydatem znakomitym\"", "description": "Kliknij i zobacz wi\u0119cej.", "image": "https://i.iplsc.com/-/000929CHFSRFSTP5-C411.jpg", "url": "https://fakty.interia.pl/raporty/raport-wybory-prezydenckie-2020/aktualnosci/news-bogdan-zdrojewski-donald-tusk-bylby-kandydatem-znakomitym,nId,4494942"}, "news_keywords": "fakty.interia.pl, Wybory prezydenckie 2020, aktualno\u015bci, fakty dnia, polska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-wybory-prezydenckie-2020/aktualnosci/news-bogdan-zdrojewski-donald-tusk-bylby-kandydatem-znakomitym,nId,4494942"}