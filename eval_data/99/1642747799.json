{"source_url": "https://web.archive.org", "url": "https://web.archive.org/web/20210320004135id_/https://www.agi.it/estero/news/2020-06-23/pellegrinaggio-mecca-limitato-hajj-8973949/", "title": "Stretta sul pellegrinaggio alla Mecca, solo mille autorizzati", "top_image": "https://images.agi.it/pictures/agi/agi/2020/06/23/161624199-4275b232-4b37-4764-b1f4-b2e65edb63d9.jpg", "meta_img": "https://images.agi.it/pictures/agi/agi/2020/06/23/161624199-4275b232-4b37-4764-b1f4-b2e65edb63d9.jpg", "images": ["https://www.agi.it/static4.0/images/icons/others.svg", "https://secure-it.imrworldwide.com/cgi-bin/m?ci=intelia-it&cg=0&cc=0&ts=noscript", "https://www.agi.it/static4.0/images/icons/mail.svg", "https://www.agi.it/static4.0/images/content/placeholder.jpg", "https://www.agi.it/static4.0/images/icons/facebook.svg", "https://images.agi.it/pictures/agi/agi/2020/06/23/161624199-4275b232-4b37-4764-b1f4-b2e65edb63d9.jpg", "https://web.archive.org/static4.0/images/icons/agi-logo.svg", "https://www.agi.it/static4.0/images/icons/twitter.svg"], "movies": [], "text": "Per la prima volta nella storia moderna dell'Arabia Saudita il grande pellegrinaggio alla Mecca, l'Hajj, sar\u00e0 limitato ai soli residenti nel Paese e in numero molto ristretto. L'anno scorso i fedeli, accorsi da tutto il mondo per assolvere al quinto pilastro dell'Islam, furono oltre 2,5 milioni. Quest'anno saranno mille e tutti under 65 senza malattie croniche. Cos\u00ec ha deciso il ministero del Hajj per evitare che il rituale, che dura almeno cinque giorni tra fine luglio e inizio agosto, si trasformi in un focolaio globale di Covid-19.\n\n\"Il numero di pellegrini sar\u00e0 di circa mille, pi\u00f9 o meno. Di certo non 10 mila o 100 mila\", ha confermato il ministro del Hajj, Mohammad Benten, in una conferenza stampa. Il ministro della Salute, Tawfik al-Rabiah, ha aggiunto che i candidati al pellegrinaggio saranno sottosti al test prima di raggiungere la citt\u00e0 santa della Mecca. E, una volta completato il rituale, dovranno restare in quarantena. Saranno predisposte tutte le misure per il distanziamento sociale e verr\u00e0 allestito un ospedale dedicato a trattare i possibili casi di contagio.\n\nNon sono ancora stati forniti dettagli su come saranno scelti i pochi pellegrini ma Riad ha assicurato una rappresentanza di tutte le nazionalit\u00e0, in coordinamento con le missioni diplomatiche.\n\nMalumori e rivendicazioni\n\nLa Lega islamica mondiale, il capo dell'Organizzazione per la cooperazione islamica e Al Azhar, l'istituzione islamica egiziana, hanno accolto con favore la decisione saudita. Ma \u00e8 difficile negare l'amarezza per l'occasione mancata. Solo in India si erano gi\u00e0 iscritte 200 mila persone. E cos\u00ec in tanti altri Paesi del mondo che avevano finora sperato nella possibilit\u00e0 di poter permettere quello che \u00e8 per tanti il viaggio della vita.\n\nMohamad Azmi Abdul Hamid, membro del Consiglio consultivo delle organizzazioni islamiche in Malaysia, ritiene che i Paesi musulmani dovevano essere consultati per una \"decisione collettiva\", invece di doversi sottomettere alla decisione di Ryad. \"\u00c8 ora che le citt\u00e0 sante di Medina e della Mecca siano gestite da un ente internazionale che rappresenta i Paesi musulmani\", ha lamentato. L'ultima volta che salt\u00f2 l'Hajj a causa della pandemia fu per il colera, nella seconda meta' dell'Ottocento.", "keywords": [], "meta_keywords": ["mecca", "hajj", "arabia saudita", "islam"], "tags": ["hajj", "arabia saudita", "Alberto stasi", "mecca", "Decreto sostegni", "Mario draghi", "Covid 19", "islam"], "authors": ["Agi - Agenzia Italia", "Redazione Agi", "Brahim Maarad"], "publish_date": "Tue Jun 23 00:00:00 2020", "summary": "", "article_html": "", "meta_description": "L'Arabia Saudita vieta l'accesso agli stranieri per timore di un'impennata nei contagi", "meta_lang": "it", "meta_favicon": "", "meta_data": {"description": "L'Arabia Saudita vieta l'accesso agli stranieri per timore di un'impennata nei contagi", "viewport": "width=device-width, initial-scale=1", "keywords": "mecca,hajj,arabia saudita,islam", "google-site-verification": "AkSz5j9tXHou2Ehx3dWb0zPRywMwF1TjLc15TNo9AUM", "twitter": {"card": "summary_large_image", "site": "@Agenzia_Italia", "title": "Stretta sul pellegrinaggio alla Mecca, solo mille autorizzati", "description": "L'Arabia Saudita vieta l'accesso agli stranieri per timore di un'impennata nei contagi", "creator": "@Agenzia_Italia", "domain": "@Agenzia_Italia", "image": "https://images.agi.it/pictures/agi/agi/2020/06/23/161624199-4275b232-4b37-4764-b1f4-b2e65edb63d9.jpg"}, "og": {"url": "https://www.agi.it/estero/news/2020-06-23/pellegrinaggio-mecca-limitato-hajj-8973949/", "title": "Stretta sul pellegrinaggio alla Mecca, solo mille autorizzati", "description": "L'Arabia Saudita vieta l'accesso agli stranieri per timore di un'impennata nei contagi", "site_name": "Agi", "image": "https://images.agi.it/pictures/agi/agi/2020/06/23/161624199-4275b232-4b37-4764-b1f4-b2e65edb63d9.jpg"}, "Author": "AGI - Agenzia Italia"}, "canonical_link": "https://www.agi.it/estero/news/2020-06-23/pellegrinaggio-mecca-limitato-hajj-8973949/"}