{"source_url": "https://web.archive.org", "url": "https://web.archive.org/web/20200703112809id_/https://www.tgcom24.mediaset.it/mondo/protesteper-george-floyd-spari-in-iowa-due-morti-e-un-agente-ferito-una-vittima-anche-in-kentucky_18968218-202002a.shtml", "title": "Tensione fuori dalla Casa Bianca, Trump: \"Mobiliter\u00f2 l'esercito\" - Tgcom24", "top_image": "https://img-prod.tgcom24.mediaset.it/images/2020/06/01/134839465-e259927f-c5b6-458e-b576-e96c8317165c.jpg", "meta_img": "https://img-prod.tgcom24.mediaset.it/images/2020/06/01/134839465-e259927f-c5b6-458e-b576-e96c8317165c.jpg", "images": ["https://mediasetitalia01.wt-eu02.net/769396664005295/wt.pl?p=323,0", "https://img-prod.tgcom24.mediaset.it/images/2020/06/01/134839465-e259927f-c5b6-458e-b576-e96c8317165c.jpg", "https://img-prod.tgcom24.mediaset.it/images/2020/06/01/234931347-3dc48757-a2ac-4aae-9979-e32583a6cf01.jpg", "http://b.scorecardresearch.com/p?c1=2&c2=8971536&cv=2.0&cj=1", "https://img-prod.tgcom24.mediaset.it/images/2020/06/01/135907512-47ef7538-5b4a-4beb-a91a-ef8007f0fbca.jpg", "https://www.shinystat.com/cgi-bin/shinystat.cgi?USER=tgcom24&P=2", "https://secure-it.imrworldwide.com/cgi-bin/m?ci=gruppomediaset-it&cg=0", "data:image/gif;base64,R0lGODlhAQABAAD/ACwAAAAAAQABAAACADs=", "https://web.archive.org/assets/img/bgLogoTgcom24.png"], "movies": [], "text": "George Floyd \u00e8 morto per \"un arresto cardiaco causato dalla pressione esercitata sul suo collo \" dai poliziotti che lo hanno fermato. Dunque si \u00e8 trattato di un \" omicidio \". Sono i risultati dell'autopsia ufficiale sul corpo dell'afroamericano morto durante un arresto a Minneapolis . In un rapporto preliminare si escludeva che questa fosse la causa della morte. L'esame autoptico voluto dalla famiglia della vittima ha confermato la morte per asfissia.\n\nIl medico legale nominato dalla famiglia ha spiegato che George Floyd \u00e8 morto per \"asfissia causata da compressione al collo e alla schiena\". Il primo rapporto stilato dopo l'autopsia ufficiale, invece, parlava di \"effetti combinati dell'essere bloccato dalla polizia, delle sue patologie pregresse (coronaropatia e ipertensione, ndr) e di qualche potenziale sostanza intossicante nel suo corpo\" che \"hanno probabilmente contribuito alla sua morte\".\n\nLe novit\u00e0 sono state rese note mentre in America si accende il settimo giorno consecutivo di proteste. Migliaia di cittadini, sfidando il coprifuoco, sono scesi in strada. A Washington la folla si \u00e8 di nuovo radunata davanti a una Casa Bianca blindata: la polizia ha lanciato lacrimogeni e ha caricato i manifestanti anche a cavallo. Lunghi cortei hanno attraversato New York, Philadelphia e Atlanta.\n\n\"Mobiliter\u00f2 l'esercito statunitense per fermare i disordini e l'illegalit\u00e0\", ha detto Donald Trump. \"Il presidente ha il diritto di difendere il suo Paese. Non possiamo permettere che le proteste pacifiche vengano manipolate da anarchici di professione e gruppi antifa. Siamo di fronte a un atto di terrorismo domestico\", ha aggiunto. Dopo aver parlato alla nazione, Trump, scortatissimo, \u00e8 uscito a piedi dalla Casa Bianca per dirigersi verso la vicina Saint John Epyscopal Church. Davanti alla chiesta ha alzato un braccio mostrando alle telecamere una Bibbia. Sullo sfondo i cori e le urla della folla di manifestanti che poco prima era stata caricata dalla polizia.\n\nTensione fuori dalla Casa Bianca: Trump esce a piedi e va in chiesa Ansa 1 di 22 Ansa 2 di 22 Ansa 22 di 22 Ansa 22 di 22 Ansa 22 di 22 Ansa 22 di 22 Ansa 22 di 22 Ansa 22 di 22 Ansa 22 di 22 Ansa 10 di 22 Ansa 11 di 22 Ansa 12 di 22 Ansa 13 di 22 Ansa 14 di 22 Ansa 15 di 22 Ansa 16 di 22 Ansa 17 di 22 Ansa 18 di 22 Ansa 19 di 22 Ansa 20 di 22 Ansa 21 di 22 Ansa 22 di 22 leggi dopo slideshow ingrandisci\n\nL'ultimo bilancio degli scontri parla di due persone uccise e un agente ferito in una sparatoria a Davenport, in Iowa. La polizia locale ha riferito che tre agenti hanno sub\u00ecto un agguato mentre erano in pattugliamento e che vari colpi d'arma da fuoco hanno colpito la loro auto. Un altro uomo \u00e8 stato ucciso a Louisville, in Kentucky.\n\nL'agente colpito da uno sparo a Davenport non \u00e8 in pericolo di vita; la polizia ha poi arrestato diverse persone che sono fuggite a bordo di un'auto. Le forze dell'ordine hanno inoltre risposto a decine di sparatorie in diverse citt\u00e0, colpendo quattro persone. Il sindaco di Davenport, Mike Mateson, ha annunciato che introdurr\u00e0 il coprifuoco e chieder\u00e0 al governatore Kim Reynolds di mobilitare la Guardia nazionale.\n\nSecondo quanto riportato dai media americani, la vittima del Kentucky \u00e8 morta dopo che la polizia e la Guardia nazionale hanno \"risposto al fuoco\" per disperdere la folla. Il capo della polizia di Louisville, Steve Conrad, non chiarisce chi abbia sparato il colpo fatale. Nella citt\u00e0 di New York \u00e8 stato imposto il coprifuoco a partire dalle 23. Ad annunciarlo \u00e8 stato il governatore Andrew Cuomo, spiegando che la presenza di polizia in citt\u00e0 passer\u00e0 da 4mila agenti a 8mila.\n\nIntanto l'ex pugile Floyd Mayweather ha deciso che pagher\u00e0 il funerale di George Floyd, che si svolger\u00e0 nella sua citt\u00e0 natale, Houston, il 9 giugno. Lo ha dichiarato l'avvocato della famiglia, Ben Crump. Leonard Ellerbe, ceo della Mayweather Promotions, ha affermato che il campione \"probabilmente si arrabbier\u00e0 con me per averlo detto, ma s\u00ec, Mayweather sta sicuramente pagando il funerale\".\n\n", "keywords": [], "meta_keywords": ["Minneapolis", "Usa", "morti", "uccisi", "agenti Iowa", "proteste", "polizia"], "tags": [], "authors": [], "publish_date": null, "summary": "", "article_html": "", "meta_description": "L'autopsia su Floyd: \"E' omicidio\" | Tensione fuori dalla Casa Bianca, Trump: \"Mobiliter\u00f2 l'esercito\" - Il medico legale della famiglia: \"Morto per asfissia\". Si aggrava il bilancio degli scontri: due morti in Iowa, una vittima anche in Kentucky. L'ex pugile Mayweather pagher\u00e0 i funerali", "meta_lang": "it", "meta_favicon": "//img2.tgcom24.mediaset.it/assets/img/favicon.ico", "meta_data": {"description": "L'autopsia su Floyd: \"E' omicidio\" | Tensione fuori dalla Casa Bianca, Trump: \"Mobiliter\u00f2 l'esercito\" - Il medico legale della famiglia: \"Morto per asfissia\". Si aggrava il bilancio degli scontri: due morti in Iowa, una vittima anche in Kentucky. L'ex pugile Mayweather pagher\u00e0 i funerali", "keywords": "Minneapolis, Usa, morti, uccisi, agenti Iowa, proteste, polizia", "news_keywords": "Minneapolis, Usa, morti, uccisi, agenti Iowa, proteste, polizia", "date": "2020-06-1", "year": 2020, "month": "2020-06", "thumbnail": "https://img-prod.tgcom24.mediaset.it/images/2020/06/01/134839465-e259927f-c5b6-458e-b576-e96c8317165c.jpg", "language": "IT", "robots": "index,follow", "revisit-after": "1 DAYS", "rating": "general", "generator": "Kolumbus", "owner": "RTI S.p.A.", "copyright": "RTI S.p.A.", "viewport": "width=device-width, initial-scale=1, minimum-scale=1", "al": {"ios": {"app_store_id": 331307981, "app_name": "tgcom24", "url": "tgcom24://app.tgcom24.it/articolo?idArticolo=18968218"}, "android": {"app_name": "tgcom24", "package": "it.froggy.tgcom", "url": "tgcom24://app.tgcom24.it/articolo?idArticolo=18968218"}, "web": {"url": "https://www.tgcom24.mediaset.it/mondo/protesteper-george-floyd-spari-in-iowa-due-morti-e-un-agente-ferito-una-vittima-anche-in-kentucky_18968218-202002a.shtml"}}, "fb": {"app_id": 206282216389866, "pages": 250824565117141}, "twitter": {"card": "summary", "title": "L'autopsia su Floyd: \"E' omicidio\" | Tensione fuori dalla Casa Bianca, Trump: \"Mobiliter\u00f2 l'esercito\" - Tgcom24", "description": "Il medico legale della famiglia:", "site": "@MediasetTgcom24", "creator": "@MediasetTgcom24"}, "og": {"type": "article", "title": "L'autopsia su Floyd: \"E' omicidio\" | Tensione fuori dalla Casa Bianca, Trump: \"Mobiliter\u00f2 l'esercito\" - Tgcom24", "description": "Il medico legale della famiglia:", "image": {"identifier": "https://img-prod.tgcom24.mediaset.it/images/2020/06/01/134839465-e259927f-c5b6-458e-b576-e96c8317165c.jpg", "width": 634, "height": 475}, "site_name": "Tgcom24", "url": "https://www.tgcom24.mediaset.it/mondo/protesteper-george-floyd-spari-in-iowa-due-morti-e-un-agente-ferito-una-vittima-anche-in-kentucky_18968218-202002a.shtml"}}, "canonical_link": "https://www.tgcom24.mediaset.it/mondo/protesteper-george-floyd-spari-in-iowa-due-morti-e-un-agente-ferito-una-vittima-anche-in-kentucky_18968218-202002a.shtml"}