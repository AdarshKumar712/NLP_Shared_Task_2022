{"source_url": "https://primailcanavese.it", "url": "https://primailcanavese.it/politica/conte-sulla-fase-2-in-settimana-comunichero-il-piano-dal-4-maggio/", "title": "Conte sulla fase 2: \u201cIn settimana comunicher\u00f2 il piano dal 4 maggio\u201d", "top_image": "https://primailcanavese.it/media/2019/10/giuseppe-conte-157864.660x368.jpg", "meta_img": "https://primailcanavese.it/media/2019/10/giuseppe-conte-157864.660x368.jpg", "images": ["https://topnewsregionali.netweek.it/wp-content/uploads/2020/03/quarto-modulo-certificazione-26-marzo-b-420x252.jpg", "https://glocalnews.netweek.it/wp-content/uploads/2020/04/AdobeStock_127616424.jpegn_-650x390.jpg", "https://incucinaconnonnaanna.it/wp-content/uploads/logo.svg", "https://primailcanavese.it/media/logo.svg", "https://ilmiostiledivita.it/wp-content/uploads/2020/04/bottle-50573_960_720-420x252.jpg", "https://nonsoloautoemoto.it/wp-content/uploads/2020/04/meccanici-e-gommisti-420x252.jpg", "https://primailcanavese.it/contents/themes/quotidiani-netweek/assets/img/lente.svg", "https://topnewsregionali.netweek.it/wp-content/uploads/2020/04/masche-420x252.jpg", "https://primailcanavese.it/media/2020/04/cinghiali-150x90.jpg", "https://ilmiostiledivita.it/wp-content/uploads/2020/04/allergy-5039043_960_720-420x252.jpg", "https://primailcanavese.it/media/2020/04/InkedWhatsApp-Image-2020-04-15-at-13.30.44_LI-150x90.jpg", "https://nonsoloautoemoto.it/wp-content/uploads/2020/04/43185978_tire-114259-420x252.jpg", "https://primailcanavese.it/media/2019/10/giuseppe-conte-157864.660x368.jpg", "https://primailcanavese.it/contents/themes/quotidiani-netweek/assets/img/righe.svg", "https://ilmiostiledivita.it/wp-content/uploads/logo.svg", "https://topnewsregionali.netweek.it/wp-content/uploads/2020/04/563661_s_1588279542-650x390.jpg", "https://incucinaconnonnaanna.it/wp-content/uploads/2020/04/table-3375091_960_720-420x252.jpg", "https://primailcanavese.it/media/2020/04/foto1-150x90.jpg", "https://ilmiostiledivita.it/wp-content/uploads/2020/04/covid-19-4985553_960_720-650x390.jpg", "https://incucinaconnonnaanna.it/wp-content/uploads/2020/04/grilled-vegetables-2172704_960_720-420x252.jpg", "https://format.netweek.it/wp-content/uploads/2020/04/AdobeStock_313275673-650x390.jpeg", "https://primailcanavese.it/media/2020/04/94752548_2848337475280238_7293534271736643584_n-150x90.jpg", "https://lamiacasadolcecasa.it/wp-content/uploads/logo.svg", "https://lamiacasadolcecasa.it/wp-content/uploads/2020/04/la-ricerca-della-casa-650x390.jpg", "https://incucinaconnonnaanna.it/wp-content/uploads/2020/04/03488539-420x252.jpeg", "https://www.paypal.com/en_IT/i/scr/pixel.gif", "https://nonsoloautoemoto.it/wp-content/uploads/logo.svg", "https://www.paypalobjects.com/webstatic/mktg/logo-center/logo_paypal_sicuro.png", "https://nonsoloautoemoto.it/wp-content/uploads/2020/04/nuovo-mercedes-glb-bianco-420x252.jpg", "https://sb.scorecardresearch.com/p?c1=2&c2=32585850&cv=2.0&cj=1&cs_ucfr=", "https://glocalnews.netweek.it/wp-content/uploads/2020/04/AdobeStock_338357115-420x252.jpeg", "https://topnewsregionali.netweek.it/wp-content/uploads/2020/04/Primo_Maggio_2020_SaM-420x252.jpg", "https://nonsoloautoemoto.it/wp-content/uploads/2020/04/Rent-a-Vehicle-with-Travel-Liaison-420x252.jpg", "https://primailcanavese.it/media/2020/05/bambina-mascherina-420x252.jpg", "https://glocalnews.netweek.it/wp-content/uploads/2020/04/fumagalli-confartigianato-fase-2-420x252.jpg", "https://format.netweek.it/loghi/il-mondo-che-vorrei.svg", "https://lamiacasadolcecasa.it/wp-content/uploads/2020/04/gf-T29Y-A44n-av8o_zuzyte-rekawiczki-wyrzucamy-do-kosza-1920x1080-nocrop-420x252.jpg", "https://primailcanavese.it/media/2020/04/WhatsApp-Image-2020-04-24-at-15.24.26-2-150x90.jpeg", "https://incucinaconnonnaanna.it/wp-content/uploads/2020/04/cereals-3709571_960_720-420x252.jpg", "https://lamiacasadolcecasa.it/wp-content/uploads/2020/04/43225338_wooden-3346929_960_720-420x252.jpg", "https://ilmiostiledivita.it/wp-content/uploads/2020/04/car-communication-4116444_960_720-420x252.jpg", "https://topnewsregionali.netweek.it/wp-content/uploads/2020/04/semaforone2-420x252.jpg", "https://primailcanavese.it/media/2020/04/IMG_2161-420x252.jpg", "https://primailcanavese.it/media/2019/05/Vigili-del-fuoco3-150x90.jpg", "https://ilmiostiledivita.it/wp-content/uploads/2020/04/vaccination-2722937_960_720-420x252.jpg", "https://glocalnews.netweek.it/wp-content/uploads/2020/04/Esselunga-spesa-solidale-e1588064946670-420x252.png", "https://primailcanavese.it/media/2020/04/WhatsApp-Image-2020-04-30-at-11.04.41-650x390-150x90.jpeg", "https://primailcanavese.it/media/2020/04/WhatsApp-Image-2020-04-24-at-05.21.24-1-150x90.jpeg", "https://lamiacasadolcecasa.it/wp-content/uploads/2020/04/18016225_aerazione-locali-infissi-riscaldamento-costruzioni-zaffini-420x252.jpg", "https://nonsoloautoemoto.it/wp-content/uploads/2020/04/i-benefici-del-cambio-gomme-650x390.jpg", "https://glocalnews.netweek.it/wp-content/uploads/2020/04/94376341_896765507435822_4554291378313494528_o-420x252.jpg", "https://primailcanavese.it/contents/themes/quotidiani-netweek/assets/img/logo-netweek.svg", "https://primailcanavese.it/media/2019/10/giuseppe-conte-157864.660x368-420x252.jpg", "https://incucinaconnonnaanna.it/wp-content/uploads/2020/04/che-cosa-serve-per-una-grigliata-perfetta-650x390.jpg", "https://lamiacasadolcecasa.it/wp-content/uploads/2020/04/barbecue-933002_960_720-420x252.jpg"], "movies": [], "text": "In queste ore continua senza sosta il lavoro del Governo, coadiuvato dall\u2019\u00e9quipe di esperti, al fine di coordinare la gestione della \u2018fase due\u2019, quella della convivenza con il virus\u201d. Ad annunciarlo \u00e8 il premier, Giuseppe Conte che ieri mattina ha affidato a Facebook i suoi pensieri.\n\nParla Conte: \u201cAl primo posto la tutela dei cittadini\u201d\n\n\u201cCome gi\u00e0 sapete, le attuali misure restrittive sono state prorogate sino al 3 maggio. Molti cittadini sono stanchi degli sforzi sin qui compiuti e vorrebbero un significativo allentamento di queste misure o, addirittura, la loro totale abolizione. Vi sono poi le esigenze delle imprese e delle attivit\u00e0 commerciali di ripartire al pi\u00f9 presto. \u201cQuesto Governo ha messo al primo posto la tutela della salute dei cittadini, ma certo non \u00e8 affatto insensibile all\u2019obiettivo di preservare l\u2019efficienza del sistema produttivo. Ma una decisione del genere sarebbe irresponsabile. Farebbe risalire la curva del contagio in modo incontrollato e vanificherebbe tutti gli sforzi che abbiamo fatto sin qui. Tutti insieme\u201d.\n\n\u201cNo all\u2019improvvisazione\u201d\n\n\u201cIn questa fase non possiamo permetterci di agire affidandoci all\u2019improvvisazione. Non possiamo abbandonare la linea della massima cautela, anche nella prospettiva della ripartenza. Non possiamo affidarci a decisioni estemporanee pur di assecondare una parte dell\u2019opinione pubblica o di soddisfare le richieste di alcune categorie produttive, di singole aziende o di specifiche Regioni. L\u2019allentamento delle misure deve avvenire sulla base di un piano ben strutturato e articolato. Dobbiamo riaprire sulla base di un programma che prenda in considerazione tutti i dettagli e incroci tutti i dati. Un programma serio, scientifico. Non possiamo permetterci di tralasciare nessun particolare, perch\u00e9 l\u2019allentamento porta con s\u00e9 il rischio concreto di un deciso innalzamento della curva dei contagi e dobbiamo essere preparati a contenere questa risalita ai minimi livelli, in modo che il rischio del contagio risulti \u201ctollerabile\u201d soprattutto in considerazione della recettivit\u00e0 delle nostre strutture ospedaliere.", "keywords": [], "meta_keywords": [""], "tags": [], "authors": [], "publish_date": "Wed Apr 22 07:15:24 2020", "summary": "", "article_html": "", "meta_description": "", "meta_lang": "it", "meta_favicon": "/media/2020/03/cropped-primailcanavese-icon-32x32.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "mobile-web-app-capable": "yes", "theme-color": "#00599c", "apple-mobile-web-app-capable": "yes", "apple-mobile-web-app-title": "Prima il Canavese", "og": {"locale": "it_IT", "type": "article", "title": "Conte sulla fase 2: \u201cIn settimana comunicher\u00f2 il piano dal 4 maggio\u201d", "description": "In queste ore continua senza sosta il lavoro del Governo, coadiuvato dall\u2019\u00e9quipe di esperti, al fine di coordinare la gestione della \u2018fase due\u2019, quella della convivenza con il virus\u201d. Ad annunciarlo \u00e8 il premier,\u00a0Giuseppe Conte che ieri mattina ha affidato a Facebook i suoi pensieri. Parla Conte: \u201cAl primo posto la tutela dei cittadini\u201d \u201cCome \u2026", "url": "https://primailcanavese.it/politica/conte-sulla-fase-2-in-settimana-comunichero-il-piano-dal-4-maggio/", "site_name": "Prima il Canavese", "updated_time": "2020-04-22T08:24:26+00:00", "image": {"identifier": "https://primailcanavese.it/media/2019/10/giuseppe-conte-157864.660x368.jpg", "secure_url": "https://primailcanavese.it/media/2019/10/giuseppe-conte-157864.660x368.jpg", "width": 660, "height": 368}}, "article": {"section": "Politica", "published_time": "2020-04-22T07:15:24+00:00", "modified_time": "2020-04-22T08:24:26+00:00"}, "twitter": {"card": "summary_large_image", "description": "In queste ore continua senza sosta il lavoro del Governo, coadiuvato dall\u2019\u00e9quipe di esperti, al fine di coordinare la gestione della \u2018fase due\u2019, quella della convivenza con il virus\u201d. Ad annunciarlo \u00e8 il premier,\u00a0Giuseppe Conte che ieri mattina ha affidato a Facebook i suoi pensieri. Parla Conte: \u201cAl primo posto la tutela dei cittadini\u201d \u201cCome [\u2026]", "title": "Conte sulla fase 2: \u201cIn settimana comunicher\u00f2 il piano dal 4 maggio\u201d", "image": "https://primailcanavese.it/media/2019/10/giuseppe-conte-157864.660x368.jpg"}, "onesignal": "wordpress-plugin", "msapplication-TileImage": "/media/2020/03/cropped-primailcanavese-icon-270x270.png"}, "canonical_link": "https://primailcanavese.it/politica/conte-sulla-fase-2-in-settimana-comunichero-il-piano-dal-4-maggio/"}