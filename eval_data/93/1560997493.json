{"source_url": "https://www.gazzettadalba.it", "url": "https://www.gazzettadalba.it/2020/03/protezione-civile-prosegue-il-piano-di-distribuzione-mascherine-e-di-acquisto-dispositivi-di-protezione-individuali/", "title": "Protezione Civile: prosegue il piano di distribuzione mascherine e di acquisto dispositivi di protezione individuali", "top_image": "https://www.gazzettadalba.it/wp-content/uploads/2020/03/coronavirus-3-678x509-1.jpg", "meta_img": "https://www.gazzettadalba.it/wp-content/uploads/2020/03/coronavirus-3-678x509-1.jpg", "images": ["https://www.gazzettadalba.it/wp-content/uploads/2019/03/Simone-Manzone-Siamo-Guarene-80x60.jpg", "https://www.gazzettadalba.it/wp-content/uploads/2019/02/Santa-Croce-80x60.jpg", "https://www.gazzettadalba.it/wp-content/uploads/2020/02/coronavirus-esame-analisi-tampone-dottore-80x60.jpg", "https://www.gazzettadalba.it/wp-content/uploads/2020/02/Coronavirus-80x60.jpg", "https://www.gazzettadalba.it/wp-content/uploads/2020/03/coronavirus-3-678x509-1.jpg", "https://www.gazzettadalba.it/wp-content/uploads/2016/09/widget-gda-layout-copertina.jpg", "https://www.gazzettadalba.it/wp-content/uploads/2020/03/coronavirus-mascherina-80x60.jpg", "https://www.gazzettadalba.it/wp-content/uploads/2016/04/gazzettadalba-logo-trs.png", "https://www.gazzettadalba.it/wp-content/uploads/2020/03/coronavirus-3-678x509-1-678x381.jpg"], "movies": [], "text": "CORONAVIRUS Nelle ultime ore sono state distribuite su tutto il territorio piemontese 662.000 mascherine, tra chirurgiche, ffp2 ed ffp3, di cui 625.000 alle ASL e 37.000 ai volontari di Anpas e\n\nCroce rossa.\n\n\u00abAppena il nuovo approvvigionamento \u00e8 arrivato in Protezione civile ci siamo attivati immediatamente per distribuire centinaia di migliaia di mascherine alle nostre ASL e al sistema dei volontari dell\u2019emergenza costituito da Anpas e Croce rossa\u00bb conferma l\u2019assessore regionale alla Protezione civile Marco Gabusi.\n\n\u00abSono numeri importanti che ci consentono di garantire una copertura potenziale di alcuni giorni \u2013 continua l\u2019assessore Gabusi \u2013, ma il fabbisogno globale del sistema sanitario regionale \u00e8 molto ampio, per questo la ricerca degli approvvigionamenti prosegue senza sosta. Altri ordini sono in consegna gi\u00e0 nelle prossime ore, anche perch\u00e9 alcune tipologie di dispositivi vanno in esaurimento prima di altre, a partire dalle ffp3\u00bb.\n\nL\u2019ufficio acquisti dell\u2019Unit\u00e0 di crisi della Regione Piemonte in queste settimane ha processato oltre 350 contatti per il reperimento di DPI, di cui una parte considerevole andati a buon fine.\n\n\u00abRingrazio l\u2019assessore Gabusi e la Protezione civile \u2013 osserva l\u2019assessore regionale alla Sanit\u00e0 del Piemonte, Luigi Genesio Icardi \u2013 per il puntuale e preziosissimo lavoro che stanno fornendo nella distribuzione dei dispositivi di protezione individuale e le attrezzature, dopo che faticosamente siamo riusciti a reperirli sul mercato, in una condizione di massima emergenza\u00bb.\n\nOltre alle mascherine la Protezione civile sta distribuendo attrezzature e dispositivi di vario tipo alle strutture sanitarie piemontesi, tra cui un gruppo elettrogeno da 100 kW per l\u2019alimentazione di una TAC mobile all\u2019Ospedale Amedeo di Savoia, su richiesta dell\u2019ASL Citt\u00e0 di Torino, resa disponibile per 3 mesi dalla Fondazione Specchio dei Tempi.\n\nParallelamente si \u00e8 chiuso il bando affidato dall\u2019Unit\u00e1 di crisi a SCR per un\u2019importante fornitura di materiale sanitario e di dispositivi di protezione individuale da destinare alle strutture piemontesi.\n\nL\u2019acquisto coprir\u00e1 un fabbisogno totale di oltre 58 milioni di pezzi, per un totale di circa 80 milioni di euro (il valore complessivo del bando era di oltre 118 milioni di euro, ma su alcuni lotti non ci sono state offerte disponibili a causa di una domanda mondiale notevolmente superiore all\u2019offerta).\n\nOltre a camici, mascherine e guanti il bando d\u2019acquisto prevede cappellini chirurgici, copri scarpe in pvc, visiere di protezione, occhiali protettivi e tute di sicurezza per la protezione da agenti biologici e chimici.\n\nSono numeri enormi, calcolati su un fabbisogno trimestrale, che ben esprimono l\u2019impegno e lo sforzo della Regione Piemonte nell\u2019affrontare l\u2019emergenza sanitaria.", "keywords": [], "meta_keywords": [""], "tags": ["protezione civile", "mascherine", "Coronavirus", "Marco Gabusi"], "authors": [], "publish_date": "Fri Mar 27 18:49:04 2020", "summary": "", "article_html": "", "meta_description": "Protezione Civile: prosegue il piano di distribuzione mascherine e di acquisto dispositivi di protezione individuali, su tutto il territorio piemontese", "meta_lang": "it", "meta_favicon": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-32x32.png", "meta_data": {"viewport": "width=device-width, initial-scale=1.0", "description": "Protezione Civile: prosegue il piano di distribuzione mascherine e di acquisto dispositivi di protezione individuali, su tutto il territorio piemontese", "og": {"locale": "it_IT", "type": "article", "title": "Protezione Civile: prosegue il piano di distribuzione mascherine e di acquisto dispositivi di protezione individuali", "description": "Protezione Civile: prosegue il piano di distribuzione mascherine e di acquisto dispositivi di protezione individuali, su tutto il territorio piemontese", "url": "https://www.gazzettadalba.it/2020/03/protezione-civile-prosegue-il-piano-di-distribuzione-mascherine-e-di-acquisto-dispositivi-di-protezione-individuali/", "site_name": "Gazzetta d'Alba - Dal 1882 il settimanale di Alba, Langhe e Roero", "updated_time": "2020-03-27T19:54:22+00:00", "image": {"identifier": "https://www.gazzettadalba.it/wp-content/uploads/2020/03/coronavirus-3-678x509-1.jpg", "secure_url": "https://www.gazzettadalba.it/wp-content/uploads/2020/03/coronavirus-3-678x509-1.jpg", "width": 678, "height": 509, "alt": "Coronavirus: altri 14 morti in Piemonte, 315 in totale 1"}}, "article": {"publisher": "https://www.facebook.com/gazzettadalba", "tag": "protezione civile", "section": "Altre notizie", "published_time": "2020-03-27T18:49:04+00:00", "modified_time": "2020-03-27T19:54:22+00:00"}, "twitter": {"card": "summary_large_image", "description": "Protezione Civile: prosegue il piano di distribuzione mascherine e di acquisto dispositivi di protezione individuali, su tutto il territorio piemontese", "title": "Protezione Civile: prosegue il piano di distribuzione mascherine e di acquisto dispositivi di protezione individuali", "site": "@gazzettadalba", "image": "https://www.gazzettadalba.it/wp-content/uploads/2020/03/coronavirus-3-678x509-1.jpg", "creator": "@gazzettadalba"}, "msapplication-TileImage": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-270x270.png"}, "canonical_link": "https://www.gazzettadalba.it/2020/03/protezione-civile-prosegue-il-piano-di-distribuzione-mascherine-e-di-acquisto-dispositivi-di-protezione-individuali/"}