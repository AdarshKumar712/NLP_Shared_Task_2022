{"source_url": "https://web.archive.org", "url": "https://web.archive.org/web/20200426232858id_/https://wiadomosci.wp.pl/wybory-2020-szymon-holownia-zlozyl-pozew-chce-sie-sadzic-z-premierem-i-marszalek-sejmu-6501190603712641a", "title": "Wybory 2020. Szymon Ho\u0142ownia z\u0142o\u017cy\u0142 pozew, chce si\u0119 s\u0105dzi\u0107 z premierem i marsza\u0142ek Sejmu", "top_image": "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkQAYGBxAH4sWQZ5Ym5WJzgOQiokLh4pJh5ALiMxHj44RFE_PW5Gf3sPWTwkLVE3ew5dLTElH35iX1QtYXNWY2RdByl5dVEsYkYJK2Z5HXpkCFEqNSUELWBfUm0p", "meta_img": "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkQAYGBxAH4sWQZ5Ym5WJzgOQiokLh4pJh5ALiMxHj44RFE_PW5Gf3sPWTwkLVE3ew5dLTElH35iX1QtYXNWY2RdByl5dVEsYkYJK2Z5HXpkCFEqNSUELWBfUm0p", "images": ["https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7dAR4YFkDeWR1HWNsWwN7bHIIemNEAXZmOQF3ZkVAITNjTQ==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cAR9YVIDdm11BGN5WgB3bXkDfmJTAGBleAI2ZVICYSQvV2wp", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGF3SHphRFlhIzEePjhEUWA9bkM6M0RAJDJuUil6G14odjw=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7eAF9YVIFfmB4HWNlUwl9ZXcAe2ZaH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cAR-Z1IAe2V1HX9gWgJ_ZnUBemREXS4kIB4-OgwSMg==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cAl_YF4HeGN4AmN5WAd5ZXIIdmRbH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7eAF9YVIFfmB4HWNlUwl9ZXcAe2ZaH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7dgZ5Y1gIemN4HWNmWgF8YnUGdmBTH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cAN-ZVwGfGF3CWN5WgJ5ZXkFeGNfB2AkLVEtMQNfIzAkQmAkBVdtKQ==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cAl_YF4HeGN4AmN5WAd5ZXIIdmRbH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cwB9bVwIeWZ4BmNlWwZ6YXUFfWNdH35tc0h_bVkePzomEjM=", "https://wiadomosci.wp.pl/OTA0NTk0YDUgUjhnREttIGMKbDAEEmN2NBJ0dkRCd2Z4CXpjXQl_YG5DJjscHig9Jw89Jh0NOD0gVCE5BEMsPWdRLSACXyFpK0MhMg0WPzh8QC8_BBY5aXQeenYW", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7dwl9ZV8Df2VzHXxjUgd4bXMIf3taCX0scAl8ehteKHY8", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7dwl9ZV8Df2VzHXxjUgd4bXMIf3taCX0scAl8ehteKHY8", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cAV4Z10JfGZxB2N5WAh5YXcCf2dTHzg9M0U9eQxCNiQ4Hj46DBIy", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7dAN9Zl8IfmZ4HWNmWwF9YHYDfWVaH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cAV4Z10JfGZxB2N5WAh5YXcCf2dTHzg9M0U9eQxCNiQ4Hj46DBIy", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cwl9bFMEdmFzHX1jWwV6ZHAJYWVSAjdleAJgJAVXbSk=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7dAR4YFkDeWR1HWNsWwN7bHIIemNEAXZmOQF3ZkVAITNjTQ==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cwB9bVwIeWZ4BmNlWwZ6YXUFfWNdH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGJ1BDZgWQlgMihcKyYOQCB6JkI7JApHP3oxXGE1G1lgInAfKj0YQCM1OB8rOQlVK3txBnowCQV9MmwAeGMNHXs1IwZjbQ8Cd3l1AC01DlErYCIEejZJTQ==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkQAYGBxAH4sWQZ5Ym5WJzgOQiokLh4pJh5ALiMxHj44RFE_PW5Gf3sPWTwkLVE3ew5dLTElH35iX1QtYXNWY2RdByl5dVEsYkYJK2Z5HXpkCFEqNSUELWBfUm0p", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cAN-ZVwGfGF3CWN5WgJ5ZXkFeGNfB2AkLVEtMQNfIzAkQmAkBVdtKQ==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cAR-Z1IAe2V1HX9gWgJ_ZnUBemREXS4kIB4-OgwSMg==", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7cAR9YVIDdm11BGN5WgB3bXkDfmJTAGBleAI2ZVICYSQvV2wp", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGFxSHtkRFRhIzFZIzNFQCN7cwl9bFMEdmFzHX1jWwV6ZHAJYWVSAjdleAJgJAVXbSk=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7dAN9Zl8IfmZ4HWNmWwF9YHYDfWVaH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGB0SHphRFRhIzFZIzNFQCN7dgZ5Y1gIemN4HWNmWgF8YnUGdmBTH35tc0h_bVkePzomEjM=", "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGZ0SHxhRFRhIzFZIzNFQCN7cAJ8Zl0Ce21xCWNlWQZ3ZXIDemxZHy46L1FjPwRKJjoyWy96AUAodjw="], "movies": [], "text": "- Z\u0142o\u017cy\u0142em w s\u0105dzie pozew o ochron\u0119 d\u00f3br osobistych - oznajmi\u0142 na konferencji prasowej kandydat na prezydenta Szymon Ho\u0142ownia. Liczy na to, \u017ce wybory zostan\u0105 prze\u0142o\u017cone. - Je\u017celi trzeba b\u0119dzie si\u0119 s\u0105dzi\u0107 z premierem i marsza\u0142ek Witek, to b\u0119dziemy si\u0119 s\u0105dzi\u0107 - podkre\u015bli\u0142.\n\nNiezale\u017cny kandydat na prezydenta Szymon Ho\u0142ownia apeluje o udzia\u0142 a akcji \"Uwolni\u0107 wybory\". Polega ona na sk\u0142adaniu wniosk\u00f3w do KPRM o wprowadzenie w Polsce stanu kl\u0119ski \u017cywio\u0142owej. Jest ich ju\u017c ponad 30 tys.\n\nTo nie wszystko. Szymon Ho\u0142ownia posun\u0105\u0142 si\u0119 dalej. - Z\u0142o\u017cy\u0142em pozew do s\u0105du o ochron\u0119 d\u00f3br osobistych przeciwko Skarbowi Pa\u0144stwa, reprezentowanemu przez marsza\u0142ek Sejmu El\u017cbiet\u0119 Witek i premiera Mateusza Morawieckiego - podkre\u015bli\u0142. Pow\u00f3d? Twierdzi, \u017ce nie ma jak skorzysta\u0107 w pe\u0142ni ze swojego biernego prawa wyborczego.\n\n- Nie mam kampanii, kt\u00f3ra powinna trwa\u0107 co najmniej 81 dni, nie ma r\u00f3wnej rywalizacji ani gwarancji przeprowadzenia wybor\u00f3w w uczciwym terminie - t\u0142umaczy\u0142 Ho\u0142ownia. Jego zdaniem naruszane jest bierne prawo wyborcze zar\u00f3wno wyborc\u00f3w, jak i kandydat\u00f3w.\n\nZobacz te\u017c: Koronawirus w Polsce. \u0141ukasz Szumowski: \"Maseczki zostan\u0105, dop\u00f3ki b\u0119dzie z nami wirus\"\n\n- Naruszane jest te\u017c czynne prawo wyborcze - doda\u0142. Jego zdaniem po przyj\u0119ciu ustawy o g\u0142osowaniu korespondencyjnym, kilkaset Polak\u00f3w nie b\u0119dzie mog\u0142o wzi\u0105\u0107 udzia\u0142u w wyborach. To prawo jest przygotowywane nielegalnie - oceni\u0142.\n\nWybory 2020. Szymon Ho\u0142ownia wierzy w niezawis\u0142e s\u0105dy\n\n- Zwracam si\u0119 do s\u0105du o zabezpieczenie w trybie tego pozwu. By wyst\u0105pi\u0142 do premiera i marsza\u0142ek Sejmu o przesuni\u0119cie wybor\u00f3w. To jest mo\u017cliwe tylko w trybie wprowadzenia stanu kl\u0119ski \u017cywio\u0142owej. Mam nadziej\u0119, \u017ce s\u0105d moj\u0105 pro\u015bb\u0119 uwzgl\u0119dni i jak najszybciej naka\u017ce Mateuszowi Morawieckiemu i El\u017cbiecie Witek wprowadzenie stanu kl\u0119ski \u017cywio\u0142owej - podkre\u015bli\u0142 Ho\u0142ownia.\n\nDoda\u0142, \u017ce \"to straszne, \u017ce obywatel RP musi wyst\u0119powa\u0107 z pozwem przeciwko swojemu pa\u0144stwu\". - Niestety rz\u0105dy PiS, dyktatura, dudastan, kt\u00f3ry chce wprowadzi\u0107 w Polsce Jaros\u0142aw Kaczy\u0144ski, nie pozostawia nam w\u0105tpliwo\u015bci - t\u0142umaczy\u0142 kandydat na prezydenta.\n\nPodkre\u015bli\u0142, \u017ce wierzy w niezawis\u0142e s\u0105dy i zach\u0119ci\u0142 innych kandydat\u00f3w na prezydenta, by poszli jego \u015bladem. - Ch\u0119tnie udost\u0119pni\u0119 formu\u0142\u0119 wniosku. Mo\u017ce jak b\u0119dzie nas du\u017co, b\u0119d\u0105 musieli si\u0119 ugi\u0105\u0107. My, jako obywatele, nie mo\u017cemy pozwoli\u0107, by pod p\u0142aszczykiem epidemii, zabierano nam demokracj\u0119 - zaznaczy\u0142.\n\n- Je\u017celi trzeba b\u0119dzie si\u0119 s\u0105dzi\u0107 z premierem i marsza\u0142ek Witek, to b\u0119dziemy si\u0119 s\u0105dzi\u0107 - zadeklarowa\u0142 Ho\u0142ownia.\n\nWybory 2020. Na czym stoimy?\n\nW pi\u0105tek minister zdrowia zaj\u0105\u0142 stanowisko ws. wybor\u00f3w prezydenckich. Powiedzia\u0142, \u017ce przekaza\u0142 premierowi Mateuszowi Morawieckiemu rekomendacje. \u0141ukasz Szumowski uwa\u017ca, \u017ce tradycyjne wybory mog\u0105 odby\u0107 si\u0119 dopiero za dwa lata. Doda\u0142, \u017ce je\u015bli nie b\u0119dzie zgody na to rozwi\u0105zanie, pozostaje g\u0142osowanie korespondencyjne.\n\nHo\u0142ownia skrytykowa\u0142 szefa resoru zdrowia za t\u0119 wypowied\u017a. - To moralny szanta\u017c. Z przykro\u015bci\u0105 si\u0119 tego s\u0142ucha\u0142o - podkre\u015bli\u0142 na konferencji prasowej. I doda\u0142: - Panie Szumowski, ministrem si\u0119 bywa, lekarzem jest si\u0119 przez ca\u0142e \u017cycie.\n\nPrzypomnijmy, \u017ce o prze\u0142o\u017ceniu wybor\u00f3w i jednoczesnym przed\u0142u\u017ceniu kadencji Dudy bez mo\u017cliwo\u015bci ponownego kandydowania jako pierwszy m\u00f3wi\u0142 Jaros\u0142aw Gowin. Opu\u015bci\u0142 rz\u0105d, bo nie zgadza si\u0119 na wybory w maju. Twierdzi te\u017c, \u017ce kiedy jest poza Rad\u0105 Ministr\u00f3w, jest bardziej wiarygodny dla opozycji, kt\u00f3r\u0105 chce przekona\u0107 do swojego rozwi\u0105zania.\n\nRozmowy si\u0119 jeszcze nie zacz\u0119\u0142y. Opozycja usilnie jednak podkre\u015bla, \u017ce jest przeciwna zmianom w Konstytucji. Opowiada si\u0119 za wprowadzeniem stanu kl\u0119ski \u017cywio\u0142owej. Dopiero 90 dni po jej zako\u0144czeniu (mo\u017ce j\u0105 wprowadzi\u0107 premier na 30 dni za zgod\u0105 parlamentu) mo\u017cliwe by\u0142oby przeprowadzenie wybor\u00f3w. Rz\u0105d nie chce na to przysta\u0107.\n\nPrzypomnijmy, \u017ce \u017caden z kandydat\u00f3w nie wycofa\u0142 si\u0119 z wybor\u00f3w. Jedynie Kidawa-B\u0142o\u0144ska wezwa\u0142a do ich bojkotu i zawiesi\u0142a swoj\u0105 kampani\u0119 wyborcz\u0105.\n\nKoronawirus z Polsce i na \u015bwiecie. Zobacz map\u0119. Zapisz si\u0119 na nasz specjalny newsletter o koronawirusie.", "keywords": [], "meta_keywords": ["koronawirus", "wybory prezydenckie"], "tags": ["Klaudia Jachira", "Wiosna Roberta Biedronia", "Wybory Prezydenckie 2020", "Sonda\u017c Prezydencki", "Chiny", "Wojciech Cejrowski", "USA", "Adolf Hitler", "W\u0142odzimierz Lenin", "J\u00f3zef Pi\u0142sudski", "Child Alert", "PRL", "Olga Tokarczuk", "Wyniki Lotto", "Hiszpania", "Rosja", "wybory prezydenckie", "Wypadki samochodowe", "Niedziele Handlowe 2020", "Promocje", "Joanna Lichocka", "Niemcy", "Pogoda", "Francja", "Gazetki Rossmann", "koronawirus", "Turcja", "Szymon Ho\u0142ownia"], "authors": ["Oprac. Anna Kozi\u0144ska"], "publish_date": "Sat Apr 18 10:15:00 2020", "summary": "", "article_html": "", "meta_description": "-  Z\u0142o\u017cy\u0142em w s\u0105dzie pozew o ochron\u0119 d\u00f3br osobistych - oznajmi\u0142 na konferencji prasowej kandydat na prezydenta Szymon Ho\u0142ownia. Liczy na to, \u017ce wybory zostan\u0105 prze\u0142o\u017cone. - Je\u017celi trzeba b\u0119dzie si\u0119 s\u0105dzi\u0107", "meta_lang": "pl", "meta_favicon": "https://wiadomosci.wp.pl/OTA0NTk0YDUgUjhnREttC2MKbAs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEAsebxELNG8QCx5vEQs0bxALHm8RCzRvEHZtEjt2URJgJzVROj0IH3x6dh59ZF0ff2VxCX81UwZ5N3MGKGVcBCxldQR8bVMDK2VzAi0yDgBhPSJfbCk=", "meta_data": {"gaf": "bnfjxeav", "og": {"site_name": "wiadomosci.wp.pl", "locale": "pl_PL", "url": "https://wiadomosci.wp.pl/wybory-2020-szymon-holownia-zlozyl-pozew-chce-sie-sadzic-z-premierem-i-marszalek-sejmu-6501190603712641a", "type": "article", "title": "Wybory 2020. Szymon Ho\u0142ownia z\u0142o\u017cy\u0142 pozew, chce si\u0119 s\u0105dzi\u0107 z premierem i marsza\u0142ek Sejmu", "description": "-  Z\u0142o\u017cy\u0142em w s\u0105dzie pozew o ochron\u0119 d\u00f3br osobistych - oznajmi\u0142 na konferencji prasowej kandydat na prezydenta Szymon Ho\u0142ownia. Liczy na to, \u017ce wybory zostan\u0105 prze\u0142o\u017cone. - Je\u017celi trzeba b\u0119dzie si\u0119 s\u0105dzi\u0107", "image": "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkQAYGBxAH4sWQZ5Ym5WJzgOQiokLh4pJh5ALiMxHj44RFE_PW5Gf3sPWTwkLVE3ew5dLTElH35iX1QtYXNWY2RdByl5dVEsYkYJK2Z5HXpkCFEqNSUELWBfUm0p"}, "fb": {"app_id": 196956980412461, "pages": 881296251984605}, "twitter": {"site": "@wirtualnapolska", "domain": "wiadomosci.wp.pl", "card": "summary_large_image", "url": "https://wiadomosci.wp.pl/wybory-2020-szymon-holownia-zlozyl-pozew-chce-sie-sadzic-z-premierem-i-marszalek-sejmu-6501190603712641a", "description": "-  Z\u0142o\u017cy\u0142em w s\u0105dzie pozew o ochron\u0119 d\u00f3br osobistych - oznajmi\u0142 na konferencji prasowej kandydat na prezydenta Szymon Ho\u0142ownia. Liczy na to, \u017ce wybory zostan\u0105 prze\u0142o\u017cone. - Je\u017celi trzeba b\u0119dzie si\u0119 s\u0105dzi\u0107", "image": "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkQAYGBxAH4sWQZ5Ym5WJzgOQiokLh4pJh5ALiMxHj44RFE_PW5Gf3sPWTwkLVE3ew5dLTElH35iX1QtYXNWY2RdByl5dVEsYkYJK2Z5HXpkCFEqNSUELWBfUm0p"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "koronawirus, wybory prezydenckie", "article": {"publisher": "https://www.facebook.com/wiadomosciwppl", "published_time": "2020-04-18T10:15:00.000Z", "modified_time": "2020-04-18T11:17:33.000Z"}, "artice": {"tag": "koronawirus, wybory prezydenckie"}, "news_keywords": "koronawirus, wybory prezydenckie", "author": "oprac. Anna Kozi\u0144ska", "description": "-  Z\u0142o\u017cy\u0142em w s\u0105dzie pozew o ochron\u0119 d\u00f3br osobistych - oznajmi\u0142 na konferencji prasowej kandydat na prezydenta Szymon Ho\u0142ownia. Liczy na to, \u017ce wybory zostan\u0105 prze\u0142o\u017cone. - Je\u017celi trzeba b\u0119dzie si\u0119 s\u0105dzi\u0107", "msapplication-TileImage": "https://v.wpimg.pl/OTA0NTk0YDUgUjhnREttIGMKbD0CEmN2NBJ0dkR_YGV1BDZlXwRgMG9HPj0GV2EkLR9_ZVkGfGd1BnljRgl7bHMAeGNeCGAyIEYnNwReECAzUSAnG1E9MS9EEWVSAjdleAJgJAVXbSk=", "theme-color": "#e1261c"}, "canonical_link": "https://wiadomosci.wp.pl/wybory-2020-szymon-holownia-zlozyl-pozew-chce-sie-sadzic-z-premierem-i-marszalek-sejmu-6501190603712641a"}