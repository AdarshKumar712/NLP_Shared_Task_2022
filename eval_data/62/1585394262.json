{"source_url": "https://web.archive.org", "url": "https://web.archive.org/web/20200502141240id_/https://www.haberturk.com/son-dakika-haberi-koronavirusle-mucadelede-meslek-liselerinden-yeni-hamle-2654318", "title": "Son dakika haberi Koronavir\u00fcsle m\u00fccadelede meslek liselerinden yeni hamle - Haberler", "top_image": "https://im.haberturk.com/2020/04/22/ver1587541617/2654318_1200x627.jpg", "meta_img": "https://im.haberturk.com/2020/04/22/ver1587541617/2654318_1200x627.jpg", "images": ["https://im.haberturk.com/assets/images/brand-other/vodafone-disi-logo-business.png", "https://im.haberturk.com/assets/images/auth-popup/close-black.svg", "https://im.haberturk.com/assets/images/auth-popup/facebook.svg", "https://im.haberturk.com/2020/04/22/ver1587541617/2654318_1200x627.jpg", "https://im.haberturk.com/assets/images/v3/logo/haberturk-white.svg", "https://im.haberturk.com/assets/images/brand/htkulup-white-new.svg", "https://im.haberturk.com/2020/04/22/ver1587541617/2654318_5f7cd2d6f41a81e11be7d277873e8769.jpg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/2020/04/22/ver1587541617/2654318_6fa84b04d30233513e71d441c17134bd.jpg", "https://im.haberturk.com/assets/images/v4/canli-yayin-logo.svg", "https://im.haberturk.com/assets/images/v3/transparent.gif", "https://im.haberturk.com/2020/04/22/ver1587541617/2654318_810x458.jpg", "https://im.haberturk.com/assets/images/auth-popup/twitter.svg", "https://im.haberturk.com/ajans_auto/ver1587799118/kirmizi_100x100.jpg", "https://im.haberturk.com/assets/images/auth-popup/close-white.svg", "https://im.haberturk.com/assets/images/brand/ciner-logo.svg"], "movies": [], "text": "HABERTURK.COM\n\n\u0130stanbul Arnavutk\u00f6y \u0130brahim \u00d6zayd\u0131n Mesleki ve Teknik Anadolu Lisesi\u2019nde \u00fcretilen UVC Hava Sterilizasyon Cihaz\u0131 ile art\u0131k AR-GE merkezlerinde \u00fcretim \u00e7e\u015fitlili\u011finin art\u0131r\u0131ld\u0131\u011f\u0131n\u0131 ifade eden Milli E\u011fitim Bakan Yard\u0131mc\u0131s\u0131 Mahmut \u00d6zer, cihaz\u0131n okul, hastane, banka, fabrika gibi insanlar\u0131n toplu halde bulundu\u011fu alanlarda s\u00fcrekli havay\u0131 steril ederek vir\u00fcs ve bakterilerin RNA\u2019lar\u0131n\u0131 par\u00e7alad\u0131\u011f\u0131n\u0131 duyurdu.\n\nMilli E\u011fitim Bakanl\u0131\u011f\u0131, AR-GE \u00e7al\u0131\u015fmalar\u0131nda meslek liselerinden \u00fcretilen \u00fcr\u00fcn \u00e7e\u015fitlili\u011fini art\u0131rmaya ba\u015flad\u0131. Cerrahi ve N95 standard\u0131nda maske makinesi, solunum cihaz\u0131ndan k\u0131sa bir s\u00fcre sonra bir m\u00fcjdeli haber de \u0130stanbul Arnavutk\u00f6y \u0130brahim \u00d6zayd\u0131n Mesleki ve Teknik Anadolu Lisesi\u2019nden geldi. Elektrik \u2013 Elektronik Teknolojisi alan\u0131 \u00f6\u011fretmenleri taraf\u0131ndan UVC Hava Sterilizasyon Cihaz\u0131 \u00fcretildi.\n\nGeli\u015ftirilen cihaz, okul, hastane, banka, kamu kurumlar\u0131, fabrika gibi toplu halde insanlar\u0131n bulundu\u011fu kapal\u0131 ortamlarda kullan\u0131lmakta. Cihaz, i\u00e7erisinde bulunan 2 adet fan, karbon filtre ve UVC ampuller arac\u0131l\u0131\u011f\u0131 ile s\u00fcrekli hava sirk\u00fclasyonu yaparak havay\u0131 steril ediyor. \u00dcretilen prototip 2x30 Watt UVC ampul kullanarak saatte 300 metrek\u00fcp havay\u0131 steril hale getirebiliyor. Daha farkl\u0131 g\u00fc\u00e7lerde ampuller kullan\u0131larak, daha b\u00fcy\u00fck mek\u00e2nlarda hava sterilizasyonu yap\u0131labilmesi de m\u00fcmk\u00fcn.\n\nBu yeni geli\u015fmeye ili\u015fkin bir de\u011ferlendirme yapan Milli E\u011fitim Bakan Yard\u0131mc\u0131s\u0131 Mahmut \u00d6zer \u015funlar\u0131 s\u00f6yledi: \u201cBildi\u011finiz gibi bu s\u00fcre\u00e7te meslek liselerimizin \u00fcretim kapasitesini harekete ge\u00e7irdik. \u015eu ana kadar bu kapsamda meslek liselerimizde 9 milyon cerrahi/t\u0131bbi maske, 5 milyon litre hipoklorit dezenfektan, 120 bin litre el dezenfektan\u0131 ve 3 bin litre kolonya, 750 bin y\u00fcz koruyucu siper ve 1 milyon tek kullan\u0131ml\u0131k \u00f6nl\u00fck/tulum \u00fcretilerek her ilde Valiliklerimizin koordinasyonu ile ihtiya\u00e7 noktalar\u0131na ula\u015ft\u0131r\u0131ld\u0131. Ayr\u0131ca \u0130stanbul, Tekirda\u011f, Bursa ve Hatay\u2019da da meslek liselerinde 4 AR-GE merkezi kurduk ve ilk ad\u0131m olarak \u00fc\u00e7 \u00fcr\u00fcn\u00fcn \u00fcretilmesine odakland\u0131k: Cerrahi maske makinesi, solunum cihaz\u0131 ve N95 maske makinesi. \u0130stanbul\u2019da cerrahi maske makinesini ve solunum cihaz\u0131n\u0131 \u00fcrettik ve b\u00f6ylece maske \u00fcretiminde otomasyona ge\u00e7tik. Hatay\u2019da ilk solunum cihazlar\u0131n\u0131 \u00fcrettik. Bu hafta odakland\u0131\u011f\u0131m\u0131z son \u00fcr\u00fcn olan N95 maske makinesini de Tekirda\u011f\u2019da \u00fcretmi\u015f olduk. Art\u0131k ayl\u0131k maske \u00fcretim kapasitesini daha fazla art\u0131rabilece\u011fiz. Ayr\u0131ca odakland\u0131\u011f\u0131m\u0131z t\u00fcm \u00fcr\u00fcnleri \u00fcretmekten b\u00fcy\u00fck mutluluk duyuyorum.\u201d\n\n\u0130stanbul Arnavutk\u00f6y \u0130brahim \u00d6zayd\u0131n Mesleki ve Teknik Anadolu Lisesi\u2019nde \u00fcretilen UVC Hava Sterilizasyon Cihaz\u0131 ile art\u0131k AR-GE merkezlerinde \u00fcretim \u00e7e\u015fitlili\u011fini art\u0131rd\u0131klar\u0131n\u0131n alt\u0131n\u0131 \u00e7izen \u00d6zer s\u00f6zlerini \u015f\u00f6yle s\u00fcrd\u00fcrd\u00fc: \u201cBu s\u00fcre\u00e7te 81 ilde mesleki e\u011fitimde arkada\u015flar\u0131m\u0131z\u0131n, y\u00f6neticilerimizin ve \u00f6\u011fretmenlerimizin fedak\u00e2rca \u00e7al\u0131\u015fmalar\u0131 her t\u00fcrl\u00fc takdirin \u00f6tesinde. \u0130stanbul \u0130l Milli E\u011fitim M\u00fcd\u00fcr\u00fcm\u00fcz Say\u0131n Levent Yaz\u0131c\u0131\u2019ya, Mesleki ve Teknik E\u011fitimden sorumlu M\u00fcd\u00fcr Yard\u0131mc\u0131s\u0131 Serkan G\u00fcr ve Destek Hizmetleri \u015eubesinden sorumlu M\u00fcd\u00fcr Yard\u0131mc\u0131s\u0131 Zekine Day\u0131o\u011flu\u2019na \u00e7ok te\u015fekk\u00fcr ediyorum. Cihaz\u0131n \u00fcretilmesinde b\u00fcy\u00fck emek veren Okul M\u00fcd\u00fcr\u00fcm\u00fcz Talha Bekta\u015f\u2019a, Elektrik \u2013 Elektronik Teknolojileri Alan \u015fefi Okan Ko\u00e7u ile alan \u00f6\u011fretmenleri \u00c7a\u011flar \u00d6ner, Numan Karaman ve Osman Toplu\u2019ya ve katk\u0131 veren t\u00fcm payda\u015flar\u0131m\u0131za \u00e7ok te\u015fekk\u00fcr ediyorum. Ayr\u0131ca bu s\u00fcreci ba\u015far\u0131 ile koordine eden Mesleki ve Teknik E\u011fitim Genel M\u00fcd\u00fcrl\u00fc\u011f\u00fcm\u00fcz Kemal Var\u0131n Numano\u011flu ve \u00e7al\u0131\u015fma arkada\u015flar\u0131na da te\u015fekk\u00fcr ediyorum.\u201d\n\nBu s\u00fcre\u00e7te, Covid-19\u2019un hava yolu ile bula\u015ft\u0131\u011f\u0131n\u0131n bilim insanlar\u0131 taraf\u0131ndan teyit edilmesinden sonra, hava sterilizasyon cihazlar\u0131na ilgi artm\u0131\u015ft\u0131. Ultraviyole \u2013 C (UVC),ya da literat\u00fcrdeki ad\u0131 ile steril UV, 254 nanometre dalga boyunda \u0131\u015f\u0131ma yapan elektromanyetik bir \u0131\u015f\u0131k t\u00fcr\u00fcd\u00fcr. Bu dalga boyunda ortamda bulunan vir\u00fcs ve bakteri gibi mikroorganizmalar\u0131n RNA\u2019lar\u0131 par\u00e7aland\u0131\u011f\u0131 ve bu sayede kendini kopyalama \u00f6zelli\u011fi kayboldu\u011fu bilimsel olarak kan\u0131tland\u0131.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Wed Apr 22 10:46:57 2020", "summary": "", "article_html": "", "meta_description": "T\u00fcrkiye\u2019de pozitif vaka tespit edildi\u011fi ilk g\u00fcnden itibaren \u00fcretim kapasitesi harekete ge\u00e7irilerek koronavir\u00fcsle m\u00fccadelede \u00e7ok \u00f6nemli bir rol \u00fcstlenen meslek liselerinden yeni bir hamle daha geldi. \u015eu ana kadar 9 milyon cerrahi maske, 5 milyon litre hipoklorit dezenfektan, 120 bin litre el dezenfektan\u0131, 3 bin litre kolonya, 750 bin y\u00fcz koruyucu siper ve 1 milyon tek kullan\u0131ml\u0131k \u00f6nl\u00fck/tulum \u00fcreterek ihtiya\u00e7 duyulan noktalara ula\u015ft\u0131ran meslek liseleri, yeni bir \u00fcr\u00fcn\u00fc daha kullan\u0131ma sunmaya haz\u0131rlan\u0131yor", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "T\u00fcrkiye\u2019de pozitif vaka tespit edildi\u011fi ilk g\u00fcnden itibaren \u00fcretim kapasitesi harekete ge\u00e7irilerek koronavir\u00fcsle m\u00fccadelede \u00e7ok \u00f6nemli bir rol \u00fcstlenen meslek liselerinden yeni bir hamle daha geldi. \u015eu ana kadar 9 milyon cerrahi maske, 5 milyon litre hipoklorit dezenfektan, 120 bin litre el dezenfektan\u0131, 3 bin litre kolonya, 750 bin y\u00fcz koruyucu siper ve 1 milyon tek kullan\u0131ml\u0131k \u00f6nl\u00fck/tulum \u00fcreterek ihtiya\u00e7 duyulan noktalara ula\u015ft\u0131ran meslek liseleri, yeni bir \u00fcr\u00fcn\u00fc daha kullan\u0131ma sunmaya haz\u0131rlan\u0131yor", "news_keywords": "Milli E\u011fitim Bakanl\u0131\u011f\u0131, koronavir\u00fcs, UVC Hava Sterilizasyon Cihaz\u0131,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "www.haberturk.com", "title": "Meslek liselerinden yeni koronavir\u00fcs hamlesi", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/04/22/ver1587541617/2654318_1200x627.jpg", "url": "https://www.haberturk.com/son-dakika-haberi-koronavirusle-mucadelede-meslek-liselerinden-yeni-hamle-2654318", "type": "article", "article": {"tag": "Son dakika haberi Koronavir\u00fcsle m\u00fccadelede meslek liselerinden yeni hamle - Haberler", "published_time": "2020-04-22T10:46:57+03:00", "section": "gundem", "author": "Habert\u00fcrk"}, "locale": "tr_TR"}, "eng": {"Id": 110, "categoryName": "gundem"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/son-dakika-haberi-koronavirusle-mucadelede-meslek-liselerinden-yeni-hamle-2654318", "title": "Havay\u0131 steril ederek vir\u00fcs ve bakterilerin RNA\u2019lar\u0131n\u0131 par\u00e7al\u0131yor", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/04/22/ver1587541617/2654318_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/son-dakika-haberi-koronavirusle-mucadelede-meslek-liselerinden-yeni-hamle-2654318"}