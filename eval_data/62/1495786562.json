{"source_url": "https://web.archive.org", "url": "https://web.archive.org/web/20200116150016id_/https://www.rmf24.pl/raporty/raport-batalia-o-sady/fakty/news-gersdorf-skierowala-pytanie-do-trzech-izb-sn,nId,4262780", "title": "Gersdorf skierowa\u0142a pytanie do trzech izb SN", "top_image": "https://i.iplsc.com/-/0009RAK4VVQ4EKR5-C411.jpg", "meta_img": "https://i.iplsc.com/-/0009RAK4VVQ4EKR5-C411.jpg", "images": ["https://i.iplsc.com/-/0009RAK4VVQ4EKR5-C431.jpg", "https://i.iplsc.com/0007T0Q8S45GRKJY-C0.png", "https://i.iplsc.com/-/0009RAK4VVQ4EKR5-C411.jpg", "https://i.iplsc.com/30-lat-rmf-fm/0009RFHZPQKNJQ38-C0.jpg", "https://i.iplsc.com/-/0006PU8GAS5EJJ4Y-C0.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif"], "movies": [], "text": "Trzy izby S\u0105du Najwy\u017cszego - na wniosek pierwszej prezes tej instytucji - maj\u0105 rozstrzygn\u0105\u0107 sp\u00f3r w sprawie s\u0119dzi\u00f3w wy\u0142onionych na wniosek nowej Krajowej Rady S\u0105downictwa. Ma\u0142gorzata Gersdorf przedstawi\u0142a pytanie w zwi\u0105zku z rozbie\u017cno\u015bciami w orzeczeniach s\u0105d\u00f3w.\n\nRzecznik SN s\u0119dzia Micha\u0142 Laskowski poinformowa\u0142, \u017ce w zwi\u0105zku z rozbie\u017cno\u015bciami w wyk\u0142adni przepis\u00f3w prezes Gersdorf przedstawi\u0142a pytanie prawne trzem izbom SN: Cywilnej, Karnej i Pracy. Dotyczy ono udzia\u0142u w sk\u0142adach s\u0119dziowskich os\u00f3b wy\u0142onionych przez nowy sk\u0142ad Krajowej Rady S\u0105downictwa. Rzecznik SN wskaza\u0142, \u017ce \"pytanie wprost dotyczy statusu s\u0119dzi\u00f3w z pozosta\u0142ych dw\u00f3ch izb SN\" - Dyscyplinarnej i Kontroli Nadzwyczajnej i Spraw Publicznych. Posiedzenie trzech izb wyznaczono na 23 stycznia.\n\n\n\nWniosek o usuni\u0119cie rozbie\u017cno\u015bci w orzecznictwie nie dotyczy kwestii samego powo\u0142ywania na stanowisko s\u0119dziego przez Prezydenta RP, lecz ma na celu zabezpieczenie prawid\u0142owego biegu procesu s\u0105dowego i wa\u017cno\u015bci orzecze\u0144 wydawanych przez s\u0105dy powszechne, wojskowe oraz przez S\u0105d Najwy\u017cszy - g\u0142osi o\u015bwiadczenie prezes Gersdorf. Jak wskaza\u0142a, \"w\u0105tpliwo\u015bci (...) znajduj\u0105 r\u00f3wnie\u017c swoje odzwierciedlenie w orzecznictwie s\u0105d\u00f3w powszechnych, kt\u00f3re kieruj\u0105 do SN we w\u0142a\u015bciwym trybie zagadnienia prawne sprowadzaj\u0105ce si\u0119 do konieczno\u015bci udzielania odpowiedzi na pytania to\u017csame z pytaniami zawartymi we wniosku z\u0142o\u017conym przez I prezesa SN o usuni\u0119cie rozbie\u017cno\u015bci w orzecznictwie\".", "keywords": [], "meta_keywords": [""], "tags": [], "authors": ["Rmf Fm", "Patryk Michalski", "Maciej Nycz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Trzy, izby, S\u0105du, Najwy\u017cszego, wniosek, pierwszej, prezes, instytucji, maj\u0105, rozstrzygn\u0105\u0107, sp\u00f3r, sprawie, s\u0119dzi\u00f3w, wy\u0142onionych, nowej, Krajowej, Rady, S\u0105downictwa, Ma\u0142gorzata, Gersdorf, przedstawi\u0142a, pytanie, zwi\u0105zku", "Description": "Gersdorf skierowa\u0142a pytanie do trzech izb SN - RMF24.pl - Trzy izby S\u0105du Najwy\u017cszego - na wniosek pierwszej prezes tej instytucji - maj\u0105 rozstrzygn\u0105\u0107 sp\u00f3r w sprawie s\u0119dzi\u00f3w wy\u0142onionych na wniosek nowej Krajowej Rady S\u0105downictwa. Ma\u0142gorzata Gersdorf", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009RAK4VVQ4EKR5-C411.jpg"}, "og": {"type": "article", "title": "Gersdorf skierowa\u0142a pytanie do trzech izb SN", "description": "Trzy izby S\u0105du Najwy\u017cszego - na wniosek pierwszej prezes tej instytucji  - maj\u0105 rozstrzygn\u0105\u0107 sp\u00f3r w sprawie s\u0119dzi\u00f3w wy\u0142onionych na wniosek nowej Krajowej Rady S\u0105downictwa. Ma\u0142gorzata Gersdorf przedstawi\u0142a pytanie w zwi\u0105zku z rozbie\u017cno\u015bciami w orzeczeniach s\u0105d\u00f3w.", "image": "https://i.iplsc.com/-/0009RAK4VVQ4EKR5-C411.jpg", "url": "https://www.rmf24.pl/raporty/raport-batalia-o-sady/fakty/news-gersdorf-skierowala-pytanie-do-trzech-izb-sn,nId,4262780"}, "news_keywords": "RMF24.pl, Batalia o s\u0105dy , S\u0105d Najwy\u017cszy, Ma\u0142gorzata Gersdorf, raport: batalia o s\u0105dy, fakty, najnowsze, polska, maciej nycz - redaktor, maciej nycz - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-batalia-o-sady/fakty/news-gersdorf-skierowala-pytanie-do-trzech-izb-sn,nId,4262780"}