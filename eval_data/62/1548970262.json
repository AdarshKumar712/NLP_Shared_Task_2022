{"source_url": "https://web.archive.org", "url": "https://web.archive.org/web/20210306182911id_/https://wiadomosci.onet.pl/swiat/koronawirus-ograniczenie-ruchu-i-kontaktu-kluczem-do-opanowania-epidemii/78jkpmj", "title": "Koronawirus. Jak ograniczy\u0107 rozprzestrzenianie si\u0119 epidemii? Zmniejszy\u0107 ruch i kontakt", "top_image": "https://ocdn.eu/pulscms-transforms/1/WVGk9kuTURBXy8xM2E1OGMyYy0wNzNlLTRlZTMtYjgwMS03M2U4YTM4MzYzMDcuanBlZ5OVAwAAzQ-gzQjKkwmmMjViMjkxBpMFzQI6zQEsgaEwAQ/.jpg", "meta_img": "https://ocdn.eu/pulscms-transforms/1/WVGk9kuTURBXy8xM2E1OGMyYy0wNzNlLTRlZTMtYjgwMS03M2U4YTM4MzYzMDcuanBlZ5OVAwAAzQ-gzQjKkwmmMjViMjkxBpMFzQI6zQEsgaEwAQ/.jpg", "images": ["https://ocdn.eu/weather/weather_state_icons/14.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/-lmk9kuTURBXy8xM2E1OGMyYy0wNzNlLTRlZTMtYjgwMS03M2U4YTM4MzYzMDcuanBlZ5OVAwAAzQ-gzQjKkwXNAxTNAbyTCaYyNWIyOTEGgaEwAQ/.jpg", "https://ocdn.eu/pulscms-transforms/1/WVGk9kuTURBXy8xM2E1OGMyYy0wNzNlLTRlZTMtYjgwMS03M2U4YTM4MzYzMDcuanBlZ5OVAwAAzQ-gzQjKkwmmMjViMjkxBpMFzQI6zQEsgaEwAQ/.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/6a2k9kpTURBXy8xZTE2MmFmMWNhZmRiYTQwZDgxNTE4YjcwNjQ3Yjc2Yy5wbmealQLNAxQAwsOVAgDNAvjCw5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-BoTAB", "https://ocdn.eu/pulscms-transforms/1/Pibk9kpTURBXy9hZDg0MTQyMGMwZTBiNjkyNTc1YTk5NmYwYmJkYWE1Yi5wbmealQLNAxQAwsOVAgDNAvjCw5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-BoTAB", "https://ocdn.eu/pulscms-transforms/1/Pmdk9kpTURBXy9mMTU4ZTk1NDVkYjhhMjY1NDM5ZGNkYjNmM2RhZjNlOC5wbmealQLNAxQAwsOVAgDNAvjCw5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-BoTAB", "data:image/png;base64,iVBORw0KGgoAAAANSUhEUgAAABAAAAAJCAQAAACRI2S5AAAAEElEQVR42mNkIAAYRxWAAQAG9gAKqv6+AwAAAABJRU5ErkJggg==", "https://ocdn.eu/pulscms-transforms/1/ilyk9kpTURBXy9lNTYzMzYwZWEwZmU2NmE4YzQyNWY1MzBjOTE0Njk2Yi5wbmealQLNAxQAwsOVAgDNAvjCw5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-UBsz_zP_M_5QGzP_M_8z_lAbM_8z_zP-BoTAB", "https://ocdn.eu/weather/weather_state_icons/8.svg"], "movies": [], "text": "Pierwsze doniesienia o nowym szczepie koronawirusa pojawi\u0142y si\u0119 jeszcze w ubieg\u0142ym roku w Chinach\n\nEpidemia przyku\u0142a uwag\u0119 mi\u0119dzynarodowych medi\u00f3w, gdy liczba zara\u017conych gwa\u0142townie wzros\u0142a i pojawi\u0142y si\u0119 pierwsze ofiary \u015bmiertelne\n\nW zale\u017cno\u015bci od przyjmowanych przez nas \u015brodk\u00f3w zapobiegawczych rozw\u00f3j wirusa mo\u017ce przebiega\u0107 na r\u00f3\u017cny spos\u00f3b\n\nW ostatnich tygodniach na ca\u0142ym \u015bwiecie odnotowano bardzo szybki wzrost zachorowa\u0144 na najnowsz\u0105 odmian\u0119 koronawirusa. Krzywa przyrostu nowych przypadk\u00f3w w Stanach Zjednoczonych martwi tamtejszych ekspert\u00f3w. W tej chwili liczba chorych na COVID-19 podwaja si\u0119 \u015brednio co trzy dni. Oznacza to, \u017ce zachowuj\u0105c to tempo przyrostu, mo\u017cliwe jest, \u017ce w maju w USA mo\u017ce by\u0107 100 milion\u00f3w przypadk\u00f3w nowego koronawirusa. Sytuacja podobnie ma si\u0119 w Polsce, gdzie pierwszy pacjent z COVID-19 zosta\u0142 zdiagnozowany 4 marca. Jednak w kolejnych dniach przyrost kolejnych zachorowa\u0144 jest coraz wi\u0119kszy. W sobot\u0119 14 marca w ci\u0105gu jednego dnia odnotowano ju\u017c a\u017c 36 nowych potwierdzonych wynikiem test\u00f3w przypadk\u00f3w.\n\nTrzeba jednak zaznaczy\u0107, \u017ce odpowiednie dzia\u0142ania mog\u0105 spowolni\u0107 wzrost zaka\u017ce\u0144. Przy mniejszym kontakcie, zachowaniu podstawowych zasad higieny, ograniczeniu funkcjonowania w przestrzeni publicznej i og\u00f3lnych ograniczeniach w poruszaniu si\u0119, liczb kolejnych zara\u017conych mo\u017ce by\u0107 mniejsza. Ta logika sk\u0142oni\u0142a rz\u0105d Mateusza Morawieckiego do wprowadzenia stanu zagro\u017cenia epidemicznego.\n\nJednak jak sugeruj\u0105 dziennikarze \"Washington Post\", nawet przy wprowadzonych \u015brodkach zwalniaj\u0105cych jego rozw\u00f3j, wirus mo\u017ce rozprzestrzenia\u0107 si\u0119 przez kolejne miesi\u0105ce. Jak\n\nModel epidemiczny. Tak wygl\u0105da rozprzestrzenianie przyk\u0142adowej choroby\n\nWirus taki jak COVID-19 rozprzestrzenia si\u0119 w trakcie kontaktu osoby zara\u017conej z osob\u0105 zdrow\u0105. Bliski kontakt sprawia, \u017ce druga osoba zara\u017ca si\u0119 szczepem wirusa.\n\nW przyk\u0142adowej, ma\u0142ej spo\u0142eczno\u015bci sk\u0142adaj\u0105cej si\u0119 z pi\u0119ciu os\u00f3b, zara\u017cenie si\u0119 wszystkich jej cz\u0142onk\u00f3w odbywa si\u0119 w bardzo szybki spos\u00f3b. Jednak po jakim\u015b czasie osoby zainfekowane s\u0105 w stanie wyzdrowie\u0107, a tym samym nie b\u0119d\u0105 one mog\u0142y ani rozprzestrzenia\u0107 wirusa, ani zarazi\u0107 si\u0119 ponownie.\n\nW ka\u017cdym z poni\u017cszych modeli na pocz\u0105tku chora jest tylko jedna osoba, ale zara\u017ca ona przy ka\u017cdym mo\u017cliwym kontakcie z innym cz\u0142owiekiem. W zale\u017cno\u015bci od przyjmowanych przez nas \u015brodk\u00f3w zapobiegawczych rozw\u00f3j tego wirusa mo\u017ce przebiega\u0107 na r\u00f3\u017cny spos\u00f3b. Badane modele s\u0105 tworzone przyk\u0142adowo na populacji oko\u0142o 200 mieszka\u0144c\u00f3w.\n\nModel 1. Swobodne przemieszczanie si\u0119 ludzi\n\nPrzy swobodnym i wolnym ruchu mieszka\u0144c\u00f3w liczba chorych (kolor czerwony) na chorob\u0119 wirusow\u0105 wzrasta na pocz\u0105tku powoli, a nast\u0119pnie gwa\u0142townie. Z czasem jednak r\u00f3wnie gwa\u0142townie rosn\u0105 przypadki wyzdrowie\u0144 (kolor r\u00f3\u017cowy).\n\nFoto: The Washington Post\n\nModel 2. Powstanie stref kwarantanny\n\nPrzy rozwoju takiej choroby jak COVID-19, liczymy jednak na spowolnienie wzrostu kolejnych zara\u017ce\u0144. Aby to by\u0142o mo\u017cliwe, cz\u0119sto stosowane jest tworzenie stref kwarantanny. Z podobn\u0105 sytuacj\u0105 mieli\u015bmy do czynienia w Chinach w prowincji Hubei.\n\nFoto: The Washington Post\n\nEksperci zdrowotni s\u0105 jednak przekonani, \u017ce ca\u0142kowite oddzielenie chorych i zdrowych ludzi przy zachowaniu ich swobody ruchu (w strefie kwarantanny, lub poza ni\u0105) jest niemo\u017cliwe.\n\nJak t\u0142umaczy Leana Wen, by\u0142a komisarz zdrowia miasta Baltimore w stanie Maryland na wschodnim wybrze\u017cu USA: - zbyt wiele os\u00f3b mieszka w mie\u015bcie i pracuje na obrze\u017cach, lub odwrotnie. - Czy ludzi da si\u0119 ca\u0142kowicie odseparowa\u0107 od swoich rodzin? Czy da si\u0119 zablokowa\u0107 ka\u017cd\u0105 drog\u0119? Nale\u017cy pami\u0119ta\u0107, \u017ce mieszka\u0144c\u00f3w stref kwarantanny r\u00f3wnie\u017c nale\u017ca\u0142y zaopatrzy\u0107.\n\n- Prawda jest taka, \u017ce takie kwarantanny s\u0105 rzadkie i nigdy efektywne - t\u0142umaczy Lawrence O. Gostin z uniwersytetu Georgetown.\n\nJak spowolni\u0107 chorob\u0119?\n\nCa\u0142e szcz\u0119\u015bcie reakcja niekt\u00f3rych pa\u0144stw by\u0142a szybka i zdecydowana. Unikanie publicznych zgromadze\u0144 i odwo\u0142anie imprez masowych, a tak\u017ce zachowywanie wi\u0119kszego dystansu mi\u0119dzy lud\u017ami wydaj\u0105 si\u0119 wed\u0142ug ekspert\u00f3w dzia\u0142a\u0107 zapobiegawczo na szybkie rozprzestrzenianie si\u0119 wirusa. Mieszka\u0144cy b\u0119d\u0105c mniej mobilni i wchodz\u0105c w mniejsz\u0105 ilo\u015b\u0107 interakcji ze sob\u0105 sprawiaj\u0105, \u017ce wirus ma mniejsze mo\u017cliwo\u015bci zara\u017cania.\n\nCz\u0119\u015b\u0107 os\u00f3b dalej b\u0119dzie si\u0119 przemieszcza\u0107 ze wzgl\u0119du na prac\u0119, czy inne zobowi\u0105zania. Istnieje wi\u0119ksze prawdopodobie\u0144stwo, \u017ce takie osoby zachoruj\u0105 i b\u0119d\u0105 przenosi\u0107 chorob\u0119 dalej.\n\nModel 3. Ograniczenie ruchu. Porusza si\u0119 tylko 25% populacji\n\nW tym modelu przyj\u0119te jest, \u017ce swobodny ruch obywateli wykonuje tylko jedna czwarta z nich. Jest to tzw. \"dystansowanie spo\u0142eczne\"\n\nWed\u0142ug tego modelu, im wi\u0119cej os\u00f3b dystansuje si\u0119 od interakcji spo\u0142ecznych, tym lepiej. - Kontrolujemy ch\u0119\u0107 przebywania w miejscach publicznych poprzez ich zamykanie. W\u0142ochy zamkn\u0119\u0142y swoje restauracje, Chiny zamykaj\u0105 wszystko i USA te\u017c to robi\u0105 - m\u00f3wi w rozmowie z \"The Washington Post\" Drew Harris, ekspert demograficzny z Uniwersytetu Zdrowia Publicznego Thomasa Jeffersona.\n\nFoto: The Washington Post\n\nJak wida\u0107 na grafice liczba os\u00f3b zara\u017conych znacz\u0105co si\u0119 zmniejsza.\n\nModel 4. Jeszcze wi\u0119ksze ograniczenie ruchu\n\nKolejny model zak\u0142ada zmniejszenie ruchu mieszka\u0144c\u00f3w do zaledwie jednej \u00f3smej. Tutaj wzrost zachorowa\u0144 jest jeszcze mniejszy, a znaczna cz\u0119\u015b\u0107 populacji nie ma \u017cadnego kontaktu z wirusem, tj. nie ma kontaktu z \u017cadn\u0105 zara\u017con\u0105 osob\u0105.\n\nFoto: The Washington Post\n\nWszystkie cztery modele pokazuj\u0105 jak r\u00f3\u017cna jest skuteczno\u015b\u0107 zachowa\u0144 w pr\u00f3bie powstrzymania rozprzestrzeniaj\u0105cego si\u0119 wirusa. Jak twierdz\u0105 eksperci \"The Washington Post\", zmniejszenie ruchu i ograniczenie kontaktu jest zdecydowanie bardziej skutecznym dzia\u0142aniem, ni\u017c tworzenie stref kwarantanny, obejmuj\u0105ce poszczeg\u00f3lne miasta.\n\nTe modele jednak nie oddaj\u0105 w pe\u0142ni rozwoju panuj\u0105cego aktualnie koronawirusa. O ile proces zara\u017cania odbywa si\u0119 w spos\u00f3b podobny do tego przedstawionego w tych modelach, o tyle COVID-19 jest infekcj\u0105, kt\u00f3ra mo\u017ce doprowadzi\u0107 do \u015bmierci zara\u017conego. Oznacza to, \u017ce im niej os\u00f3b zostanie zainfekowanych, tym mniejsza b\u0119dzie liczba zgon\u00f3w. To jak \u015bmierciono\u015bnym wirusem oka\u017ce si\u0119 COVID-19 zale\u017cy wi\u0119c w du\u017cej mierze od naszego zachowania.\n\n***\n\nKoronawirus w Polsce sta\u0142 si\u0119 faktem. B\u0105d\u017a na bie\u017c\u0105co! Nie panikujemy, rzetelnie informujemy. Ka\u017cd\u0105 informacj\u0119 weryfikujemy u \u017ar\u00f3d\u0142a, nie publikujemy plotek ani informacji niesprawdzonych. Nie \u015bcigamy si\u0119. Do\u0142\u0105cz do listy czytelnik\u00f3w Informacyjnego Newslettera Onetu.\n\n(km)", "keywords": [], "meta_keywords": [""], "tags": [], "authors": ["Foto", "The Washington Post"], "publish_date": "Sun Mar 15 17:46:49 2020", "summary": "", "article_html": "", "meta_description": "Epidemie takie jak koronawirus rozwijaj\u0105 si\u0119 w pewien okre\u015blony spos\u00f3b. Po pierwszym zara\u017ceniu COVID-19 w kraju, kolejne przypadki pojawiaj\u0105 si\u0119 powoli, lecz po paru tygodniach pojawia si\u0119 gwa\u0142towny wzrost. Symulacja \"The Washington Post\" pokazuje jak odbywa si\u0119 typowe rozprzestrzenianie choroby oraz jakie \u015brodki mo\u017cna podj\u0105\u0107, aby mu zapobiec.", "meta_lang": "pl", "meta_favicon": "", "meta_data": {"referrer": "unsafe-url", "DC.Identifier": "947b8c45-fbea-4a80-9807-eb90db30d158", "pkg-uuid": "947b8c45-fbea-4a80-9807-eb90db30d158", "detailType": "article", "serviceUuid": "b177a2c9-166f-4113-9b28-185bbe554807", "description": "Epidemie takie jak koronawirus rozwijaj\u0105 si\u0119 w pewien okre\u015blony spos\u00f3b. Po pierwszym zara\u017ceniu COVID-19 w kraju, kolejne przypadki pojawiaj\u0105 si\u0119 powoli, lecz po paru tygodniach pojawia si\u0119 gwa\u0142towny wzrost. Symulacja \"The Washington Post\" pokazuje jak odbywa si\u0119 typowe rozprzestrzenianie choroby oraz jakie \u015brodki mo\u017cna podj\u0105\u0107, aby mu zapobiec.", "og": {"title": "Koronawirus. Jak ograniczy\u0107 rozprzestrzenianie si\u0119 epidemii? Zmniejszy\u0107 ruch i kontakt", "description": "Epidemie takie jak koronawirus rozwijaj\u0105 si\u0119 w pewien okre\u015blony spos\u00f3b. Po pierwszym zara\u017ceniu COVID-19 w kraju, kolejne przypadki pojawiaj\u0105 si\u0119 powoli, lecz po paru tygodniach pojawia si\u0119 gwa\u0142towny wzrost. Symulacja \"The Washington Post\" pokazuje jak odbywa si\u0119 typowe rozprzestrzenianie choroby oraz jakie \u015brodki mo\u017cna podj\u0105\u0107, aby mu zapobiec.", "image": {"identifier": "https://ocdn.eu/pulscms-transforms/1/WVGk9kuTURBXy8xM2E1OGMyYy0wNzNlLTRlZTMtYjgwMS03M2U4YTM4MzYzMDcuanBlZ5OVAwAAzQ-gzQjKkwmmMjViMjkxBpMFzQI6zQEsgaEwAQ/.jpg", "width": 570, "height": 300, "type": "image/jpeg"}, "url": "https://wiadomosci.onet.pl/swiat/koronawirus-ograniczenie-ruchu-i-kontaktu-kluczem-do-opanowania-epidemii/78jkpmj", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-03-15 17:46:49+0100"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Epidemie takie jak koronawirus rozwijaj\u0105 si\u0119 w pewien okre\u015blony spos\u00f3b. Po pierwszym zara\u017ceniu COVID-19 w kraju, kolejne przypadki pojawiaj\u0105 si\u0119 powoli, lecz po paru tygodniach pojawia si\u0119 gwa\u0142towny wzrost. Symulacja \"The Washington Post\" pokazuje jak odbywa si\u0119 typowe rozprzestrzenianie choroby oraz jakie \u015brodki mo\u017cna podj\u0105\u0107, aby mu zapobiec.", "title": "Koronawirus. Jak ograniczy\u0107 rozprzestrzenianie si\u0119 epidemii? Zmniejszy\u0107 ruch i kontakt", "site": "OnetWiadomosci", "image": "https://ocdn.eu/pulscms-transforms/1/ZyxktkuTURBXy8xM2E1OGMyYy0wNzNlLTRlZTMtYjgwMS03M2U4YTM4MzYzMDcuanBlZ5KVAwAAzQ-gzQjKkwXNBLDNAlg"}}, "canonical_link": "https://wiadomosci.onet.pl/swiat/koronawirus-ograniczenie-ruchu-i-kontaktu-kluczem-do-opanowania-epidemii/78jkpmj"}