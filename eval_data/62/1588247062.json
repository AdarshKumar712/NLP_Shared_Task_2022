{"source_url": "https://www.blitzquotidiano.it", "url": "https://www.blitzquotidiano.it/politica-mondiale/kim-jong-un-successione-corea-nord-3179754/", "title": "Kim Jong-un, mistero successione: chi leader Corea del Nord dopo di lui?", "top_image": "https://static.blitzquotidiano.it/wp/wp-content/uploads/2020/04/kim.jpg", "meta_img": "https://static.blitzquotidiano.it/wp/wp-content/uploads/2020/04/kim.jpg", "images": ["https://www.blitzquotidiano.it/images/oroscopo.png", "https://static.blitzquotidiano.it/static/lazy/logo-lazy.jpg", "https://static.blitzquotidiano.it/wp/wp-content/uploads/2020/04/trump-disinfettante-ansa-1-420x220.jpg", "https://static.blitzquotidiano.it/wp/wp-content/uploads/2020/04/kim.jpg", "https://static.blitzquotidiano.it/wp/wp-content/uploads/2020/04/trump-1-420x220.jpg", "https://www.blitzquotidiano.it/images/logo.jpg", "https://static.blitzquotidiano.it/wp/wp-content/uploads/2020/04/kim-1-420x220.jpg", "https://static.blitzquotidiano.it/wp/wp-content/uploads/2020/04/boris-johnson-ansa2-420x220.jpg", "https://static.blitzquotidiano.it/wp/wp-content/uploads/2020/04/coronavirus-sintomi-ansa-5-420x220.jpg", "https://static.blitzquotidiano.it/wp/wp-content/uploads/2020/04/coronavirus-bare-ansa-1-1-420x220.jpg", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/2020/04/trump-ansa-2-1-420x220.jpg", "https://static.blitzquotidiano.it/wp/wp-content/uploads/2020/04/ponte-genova-ansa-560x360.jpg", "https://static.blitzquotidiano.it/wp/wp-content/uploads/2020/04/coronavirus-fase-2-10-420x220.jpg", "https://www.blitzquotidiano.it/images/icon-hamburger.jpg", "https://www.blitzquotidiano.it/images/icon-search.jpg"], "movies": [], "text": "PYONGYANG \u2013 L\u2019incertezza sulle condizioni di salute del leader della Corea del Nord, Kim Jong-un, in convalescenza in seguito ad un intervento cardio-chirurgico secondo il sito web sudcoreano Daily Nk e forse in \u201cgrave pericolo\u201d dopo l\u2019operazione secondo quanto riferito alla Cnn da un funzionario Usa, aprono alle speculazioni sul futuro del Paese e della sua leadership.\n\nIl nome del giovane dittatore, intanto, continua a comparire sui media statali nordcoreani: gioved\u00ec l\u2019agenzia di stampa del regime Kcna batteva la notizia di un suo messaggio inviato al presidente siriano Bashar al-Assad, con cui Kim intrattiene frequenti scambi, per ringraziarlo di un messaggio inviatogli in occasione della ricorrenza a cui non ha partecipato, la \u201cFesta del Sole\u201d, ovvero l\u2019anniversario della nascita del nonno, Kim Il-sung, fondatore e presidente eterno della Corea del Nord, scomparso nel 1994.\n\nLa sua assenza aveva generato speculazioni sul suo stato di salute, che il presidente Usa, Donald Trump, ritiene \u201cnon corrette\u201d.\n\nIl Rodong Sinmun, il principale quotidiano del regime, venerd\u00ec ha citato un omaggio floreale ricevuto da Kim da parte dell\u2019ambasciata russa a Pyongyang, in occasione dell\u2019anniversario della sua visita nel Paese, lo scorso anno, quando ebbe il suo unico summit con il presidente russo Vladimir Putin a Vladivostok.\n\nDifficile comprendere appieno anche la situazione a Pyongyang.\n\nNella capitale nordcoreana ci sarebbe stata una corsa alle scorte, secondo quanto riportato dal sito web Nk News, ma oggi la situazione sarebbe \u201ccalma\u201d, sia nella capitale che a Dandong, la localit\u00e0 di confine con la Cina, secondo quanto riporta lo stesso sito web specializzato sul regime di Kim.\n\nCitando fonti informate, Nk News scrive che \u201cnon ci sono all\u2019esterno segnali di commozione o segnali di operazioni inusuali di sicurezza per le strade\u201d.\n\nIntravedere quello che succede nel cuore del regime \u00e8 difficile.\n\n\u201cL\u2019unica questione certa, \u00e8 un dato oggettivo, \u00e8 il fatto che Kim non abbia partecipato alla celebrazione del giorno del Sole\u201d, spiega all\u2019AGI Antonio Fiori, esperto di Corea del Nord, e docente di storia delle relazioni internazionali, delle societ\u00e0 e delle istituzioni extra-europee all\u2019universit\u00e0 di Bologna.\n\nKim potrebbe anche non avere problemi di salute e trovarsi a Wonsan, sulla costa orientale del Paese, secondo voci provenienti da Seul, e non in una dimora a nord di Pyongyang in convalescenza.\n\nLa famiglia Kim ha, per\u00f2, una storia conclamata di malattie cardiache: sia il padre che il nonno sono morti con problemi al cuore, nonostante il nonno sia stato colpito da un tumore diventato molto visibile alla base del collo.\n\nSe le condizioni del giovane dittatore sono avvolte dall\u2019incertezza, ancora di pi\u00f9 appare esserlo un\u2019eventuale successione al vertice del potere, nel caso in cui Kim venisse a mancare.\n\nTra le ipotesi che hanno preso corpo dopo la diffusione della notizia di un suo intervento al cuore c\u2019\u00e8 quella che darebbe un ruolo di primo piano alla sorella minore, Kim Yo-jong, ampiamente sotto i riflettori negli ultimi due anni: una sorta di capo dello staff del leader, Kim ha accompagnato il fratello nelle sue trasferte per i summit con il presidente sudcoreano, Moon Jae-in, e con il presidente Usa Trump.\n\nKim Yo-jong, che si ritiene abbia 31 anni, \u00e8 membro supplente del Politburo del Partito dei Lavoratori guidato dal fratello, e in un eventuale periodo di transizione si rivelerebbe come la principale fonte di potere di una leadership collettiva.\n\nKim assumerebbe un ruolo ad interim al vertice del regime, retto da tre generazioni della famiglia, in attesa che crescano i nipoti, ovvero i figli del 36enne Kim Jong-un, il pi\u00f9 grande dei quali ha dieci anni, secondo la tesi di Go Myong-hyun, research fellow presso lo Asian Institute for Policy Studies di Seul, spesso citato in questi giorni dai media internazionali.\n\nAd affiancare Kim Yo-jong ci potrebbero essere alcuni anziani del partito, come Choe Ryong-hae, dallo scorso anno presidente del Presidium dell\u2019Assemblea Suprema del Popolo, carica che lo rende capo di Stato nominale ma anche sostanziale numero due del regime, e l\u2019ex premier Pak Pong Ju, che \u00e8 stato supervisore dell\u2019introduzione di alcune misure del libero mercato nell\u2019economia nord-coreana.\n\nUn ruolo potrebbe ritagliarselo anche Kim Yong-chol, il capo negoziatore con gli Stati Uniti durante i colloqui, poi falliti, con l\u2019amministrazione guidata da Trump per la denuclearizzazione.\n\nL\u2019alto funzionario \u00e8 il numero due del partito e assieme all\u2019attuale ministro degli Esteri, Ri Son-gwon, potrebbe essere a capo della diplomazia.\n\nDifficile, per\u00f2, immaginare che la Corea del Nord possa essere pronta per una donna al vertice del potere, da sempre dominato da figure maschili.\n\nAl suo arrivo al vertice, Kim Yo-jong potrebbe essere affiancata dal fratello maggiore di Kim, Kim Jong-chol, rimasto per\u00f2 distante dalla leadership.\n\nI papabili all\u2019interno della famiglia, d\u2019altronde, non sembrano abbondare: la zia di Kim un tempo molto influente nelle alte sfere, Kim Kyong-hui, \u00e8 scomparsa di scena \u2013 tranne una breve apparizione che ha sorpreso molti, proprio all\u2019inizio di quest\u2019anno vicino al leader \u2013 dopo che il marito, Jang Song-Taek, venne fatto giustiziare al termine di un processo sommario per tradimento nel 2013.\n\nFuori gioco sarebbe anche un altro zio dell\u2019attuale leader, Kim Pyong-il, che sarebbe tornato di recente in Corea del Nord dopo una lunga esperienza come diplomatico in Europa, ma forse proprio per questo rimasto escluso dai giochi di potere di Pyongyang. (Fonte: Agi)", "keywords": [], "meta_keywords": [""], "tags": [], "authors": [], "publish_date": "Fri Apr 24 21:35:51 2020", "summary": "", "article_html": "", "meta_description": "Enigma successione per Kim Jong-un, il leader della Corea del Nord di cui si sono perse le tracce negli ultimi tempi.", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "Enigma successione per Kim Jong-un, il leader della Corea del Nord di cui si sono perse le tracce negli ultimi tempi.", "og": {"locale": "it_IT", "type": "article", "title": "Kim Jong-un, enigma successione", "description": ".", "url": "https://www.blitzquotidiano.it/politica-mondiale/kim-jong-un-successione-corea-nord-3179754/", "site_name": "Blitz quotidiano", "image": {"identifier": "https://static.blitzquotidiano.it/wp/wp-content/uploads/2020/04/kim.jpg", "secure_url": "https://static.blitzquotidiano.it/wp/wp-content/uploads/2020/04/kim.jpg", "width": 1200, "height": 800}}, "article": {"publisher": "https://www.facebook.com/Blitzquotidiano", "section": "Politica Mondo", "published_time": "2020-04-24T21:35:51+00:00"}, "twitter": {"card": "summary", "description": "Enigma successione per Kim Jong-un, il leader della Corea del Nord di cui si sono perse le tracce negli ultimi tempi.", "title": "Kim Jong-un, mistero successione: chi leader Corea del Nord dopo di lui?", "site": "@blitzquotidiano", "image": "https://static.blitzquotidiano.it/wp/wp-content/uploads/2020/04/kim.jpg", "creator": "@blitzquotidiano"}, "generator": "AMP for WP 1.0.32", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/politica-mondiale/kim-jong-un-successione-corea-nord-3179754/"}