{"source_url": "https://web.archive.org", "url": "https://web.archive.org/web/20200529073729id_/https://www.haberler.com/manisa-tadiyla-dunyaya-un-salan-kirkagac-kavunu-13222435-haberi/", "title": "MAN\u0130SA Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftu", "top_image": "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg", "meta_img": "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg", "images": ["https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg", "https://www.facebook.com/tr?id=287433439304759&ev=PageView&noscript=1"], "movies": [], "text": "MAN\u0130SA Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftu Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftuMAN\u0130SA'n\u0131n K\u0131rka\u011fa\u00e7 il\u00e7esinde yeti\u015fen deseni, kokusu, aromas\u0131 ve uzun dayanmas\u0131yla \u00fcnlenen K\u0131rka\u011fa\u00e7 kavununun tohumlar\u0131 15 bin dekarl\u0131k alanda toprakla bulu\u015fmaya ba\u015flarken, toplam 45 bin tonluk bir \u00fcretimin hedeflendi\u011fi bildirildi.\n\nTad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftu\n\nMAN\u0130SA'n\u0131n K\u0131rka\u011fa\u00e7 il\u00e7esinde yeti\u015fen deseni, kokusu, aromas\u0131 ve uzun dayanmas\u0131yla \u00fcnlenen K\u0131rka\u011fa\u00e7 kavununun tohumlar\u0131 15 bin dekarl\u0131k alanda toprakla bulu\u015fmaya ba\u015flarken, toplam 45 bin tonluk bir \u00fcretimin hedeflendi\u011fi bildirildi.\n\nManisa'n\u0131n K\u0131rka\u011fa\u00e7 il\u00e7esinde kavun tohumlar\u0131 toprakla bulu\u015ftu. Me\u015fhur K\u0131rka\u011fa\u00e7 kavununu baz\u0131 \u00e7ift\u00e7iler el y\u00f6ntemiyle topra\u011fa ekerken, baz\u0131 \u00e7ift\u00e7iler ise trakt\u00f6r kullanmay\u0131 tercih etti. Tohum ekimlerinin bitmesinin ard\u0131ndan \u00e7apa ve sulama i\u015flemi yap\u0131lacak tarlalarda A\u011fustos ay\u0131nda hasat yap\u0131lmas\u0131 bekleniyor. Hasat edilen kavunlar daha sonra serin ortamlardaki depolara as\u0131larak t\u00fcketiciye ula\u015ft\u0131r\u0131lacak. 15 bin d\u00f6n\u00fcm dekar alanda ekilen, damakta b\u0131rakt\u0131\u011f\u0131 e\u015fsiz tad\u0131yla yaz aylar\u0131n\u0131n vazge\u00e7ilmez meyvelerinden K\u0131rka\u011fa\u00e7 kavununda, bu y\u0131l 45 bin tonluk \u00fcretim hedefleniyor.\n\nCO\u011eRAF\u0130 TESC\u0130LL\u0130 KAVUN\n\nK\u0131rka\u011fa\u00e7 Kaymakaml\u0131\u011f\u0131, K\u0131rka\u011fa\u00e7 Belediyesi, K\u0131rka\u011fa\u00e7 Ziraat Odas\u0131 Ba\u015fkanl\u0131\u011f\u0131 ve \u0130l\u00e7e Tar\u0131m ve Orman M\u00fcd\u00fcrl\u00fc\u011f\u00fcn\u00fcn ortakla\u015fa d\u00fczenledikleri projeyle 2008 y\u0131l\u0131nda 'Co\u011frafi \u0130\u015faretleme' alarak patentli ve etiketli sat\u0131m\u0131na ba\u015flanan K\u0131rka\u011fa\u00e7 kavununun y\u00fczde 70'lik b\u00f6l\u00fcm\u00fc A\u011fustos ay\u0131n\u0131n ortalar\u0131nda tarlalardan toplanarak ask\u0131lardaki yerini alacak.\n\n'\u00c7\u0130FT\u00c7\u0130M\u0130Z\u0130N Y\u00dcZ\u00dcN\u00dc G\u00dcLD\u00dcREN B\u0130R \u00dcR\u00dcN'\n\nK\u0131rka\u011fa\u00e7 kavununun de\u011ferinin b\u00fcy\u00fck bir \u00f6neme sahip oldu\u011funu vurgulayan Manisa \u0130l Tar\u0131m ve Orman M\u00fcd\u00fcr\u00fc Metin \u00d6zt\u00fcrk, \"Dayan\u0131kl\u0131l\u0131\u011f\u0131yla bir sonraki senenin mart ay\u0131na kadar t\u00fcketiciyle bulu\u015fturulabilen bir \u00fcr\u00fcn olan K\u0131rka\u011fa\u00e7 kavunun yeti\u015fti\u011fi topraklarday\u0131z. Bug\u00fcn burada K\u0131rka\u011fa\u00e7 kavununun ekimini ger\u00e7ekle\u015ftirece\u011fiz. K\u0131rka\u011fa\u00e7 kavunu T\u00fcrkiye'de nam salm\u0131\u015f, lezzetiyle sofralar\u0131m\u0131zda yer alan bir \u00fcr\u00fcn. \u0130l genelinde 41 bin dekar alan \u00fczerinde kavun yeti\u015ftiricili\u011fi yap\u0131l\u0131yor. K\u0131rka\u011fa\u00e7 kavunu yo\u011fun talep g\u00f6ren, \u00e7ift\u00e7ilerimizin de y\u00fcz\u00fcn\u00fc g\u00fcld\u00fcren bir \u00fcr\u00fcn olarak bilinmektedir\" dedi.\n\n'KIRKA\u011eA\u00c7 KAVUNUN 3 \u00c7E\u015e\u0130D\u0130 VAR'\n\nDekar ba\u015f\u0131na 3 tonluk \u00fcr\u00fcn beklentileri oldu\u011funu s\u00f6yleyen K\u0131rka\u011fa\u00e7 Ziraat Odas\u0131 Ba\u015fkan\u0131 Emin \u00d6zar\u0131 da \"K\u0131rka\u011fa\u00e7 kavununun 3 \u00e7e\u015fidi var. \u0130l\u00e7emizde en \u00e7ok ekileni Alt\u0131nba\u015f cinsi. Onun d\u0131\u015f\u0131nda sar\u0131 dilimli kavun ve koyu ye\u015fil dilimli kavun cinsleri de mevcut. \u00dc\u00e7\u00fc de birbirinden lezzetli. K\u0131rka\u011fa\u00e7 kavununun di\u011ferlerinden fark\u0131, kendine \u00f6zel bir tad\u0131 ve aromas\u0131 olmas\u0131\" dedi.\n\n'H\u0130BR\u0130T TOHUM'\n\nT\u00fcrkiye'nin bir\u00e7ok yerinde kavun t\u00fcketimi biterken K\u0131rka\u011fa\u00e7'ta kavun hasad\u0131na yeni ba\u015fland\u0131\u011f\u0131n\u0131 da hat\u0131rlatan \u00d6zar\u0131, \"Kavunumuzun farkl\u0131 bir \u00f6zelli\u011fi var. K\u0131rka\u011fa\u00e7 kavununun en b\u00fcy\u00fck \u00f6zelli\u011fi hibrit olmay\u0131\u015f\u0131d\u0131r. Yani bundan 200-300 y\u0131l \u00f6nce atalar\u0131m\u0131z hangi \u015fartlar ve ko\u015fullarda tohum elde ettilerse, biz de o \u015fartlarda tohum elde edip ekimini yap\u0131yoruz. Dolay\u0131s\u0131yla da kavunun geneti\u011fiyle de oynanmam\u0131\u015f oluyor. K\u0131rka\u011fa\u00e7'\u0131n bereketli topra\u011f\u0131yla da e\u015f\u015fiz bir lezzet ve aroma ortaya \u00e7\u0131k\u0131yor\" diye konu\u015ftu.\n\n'SAHTE KAVUNLA \u0130LG\u0130L\u0130 UYARI'\n\nK\u0131rka\u011fa\u00e7 kavununun A\u011fustos ay\u0131nda hasat edildi\u011fini ancak baz\u0131 sat\u0131c\u0131lar\u0131n Haziran ay\u0131nda K\u0131rka\u011fa\u00e7 kavunu ad\u0131 alt\u0131nda sat\u0131\u015f yapt\u0131\u011f\u0131n\u0131 belirten\n\n\u00d6zar\u0131, \"Haziran ay\u0131n\u0131n ba\u015flar\u0131nda bizim kavunlar\u0131m\u0131z daha meyve bile d\u00f6kmemi\u015fken, K\u0131rka\u011fa\u00e7 kavunu ad\u0131 alt\u0131nda \u00fclkemizin her taraf\u0131nda maalesef kavun sat\u0131\u015f\u0131 yap\u0131l\u0131yor. Bu kavunlar\u0131n \u015fekli K\u0131rka\u011fa\u00e7 kavunu \u015feklindedir ama K\u0131rka\u011fa\u00e7 topraklar\u0131nda \u00fcretilmi\u015f kavun de\u011fildir. Bizim topraklar\u0131m\u0131z\u0131n Allah taraf\u0131ndan verilmi\u015f bir \u00f6zelli\u011fi vard\u0131r. Lezzeti, aromas\u0131 ve lif yap\u0131s\u0131 \u00e7ok farkl\u0131d\u0131r. K\u0131rka\u011fa\u00e7 kavunu A\u011fustos ay\u0131n\u0131n ilk haftas\u0131 itibariyle \u00e7\u0131kmaya ba\u015fl\u0131yor. Kavunlar\u0131m\u0131z daha \u00e7ok i\u00e7 pazarda t\u00fcketiliyor. \u0130lk olarak \u0130stanbul, Ankara ve \u0130zmir gibi b\u00fcy\u00fck\u015fehirlere sat\u0131\u015f ger\u00e7ekle\u015ftiriyoruz. Yurt d\u0131\u015f\u0131 olarak da \u00f6zellikle Almanya'dan yo\u011fun talep oluyor\" diye konu\u015ftu.\n\n\u00dcRET\u0130C\u0130LER MUTLU\n\n50 y\u0131ld\u0131r \u00e7ift\u00e7ilikle u\u011fra\u015ft\u0131\u011f\u0131n\u0131 s\u00f6yleyen 64 ya\u015f\u0131ndaki kavun \u00fcreticisi Osman Yava\u00e7, \"K\u0131rka\u011fa\u00e7 kavunlar\u0131m\u0131z bug\u00fcn itibariyle toprakla bulu\u015fmaya ba\u015flad\u0131. Biz i\u015f\u00e7ilerle de\u011fil trakt\u00f6rle ekimi ger\u00e7ekle\u015ftiriyoruz. Bug\u00fcn bizim d\u00fc\u011f\u00fcn g\u00fcn\u00fcm\u00fcz. Mutluyuz. Gururluyuz. \u0130n\u015fallah en k\u0131sa zaman da kavunumuzun hasad\u0131n\u0131 da yapar\u0131z\" dedi.\n\nBir di\u011fer kavun \u00fcreticisi B\u00fclent Somal\u0131o\u011flu (45), \"\u0130n\u015fallah hay\u0131rl\u0131 ve bereketli bir y\u0131l olmas\u0131 temennisiyle bug\u00fcn kavunlar\u0131m\u0131z\u0131n tohumlar\u0131n\u0131 ektik. \u015eimdi hasretle hasad\u0131 bekleyece\u011fiz\" diye konu\u015ftu.\n\nKaynak: DHA", "keywords": [], "meta_keywords": ["K\u0131rka\u011fa\u00e7", "Manisa", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftuMAN\u0130SA'n\u0131n K\u0131rka\u011fa\u00e7 il\u00e7esinde yeti\u015fen deseni, kokusu, aromas\u0131 ve uzun dayanmas\u0131yla \u00fcnlenen K\u0131rka\u011fa\u00e7 kavununun tohumlar\u0131 15 bin dekarl\u0131k alanda toprakla bulu\u015fmaya ba\u015flarken, toplam 45 bin tonluk bir \u00fcretimin hedeflendi\u011fi bildirildi.", "meta_lang": "tr", "meta_favicon": "/touch-icon-iphone.png", "meta_data": {"description": "Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftuMAN\u0130SA'n\u0131n K\u0131rka\u011fa\u00e7 il\u00e7esinde yeti\u015fen deseni, kokusu, aromas\u0131 ve uzun dayanmas\u0131yla \u00fcnlenen K\u0131rka\u011fa\u00e7 kavununun tohumlar\u0131 15 bin dekarl\u0131k alanda toprakla bulu\u015fmaya ba\u015flarken, toplam 45 bin tonluk bir \u00fcretimin hedeflendi\u011fi bildirildi.", "keywords": "K\u0131rka\u011fa\u00e7, Manisa, G\u00fcncel, Haber", "image": "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg", "Googlebot-News": "noindex, nofollow", "medium": "news", "dateCreated": "2020-05-14T16:17:31+03:00", "dateUpdated": "2020-05-14T16:22:59+03:00", "msapplication-starturl": "https://www.haberler.com", "article": {"id": 13222435, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "K\u0131rka\u011fa\u00e7, Manisa, G\u00fcncel"}, "og": {"url": "https://www.haberler.com/tadiyla-unlu-kirkagac-kavunu-tohumlari-toprakla-13222392-haberi/", "site_name": "Haberler.com", "locale": "tr_TR", "type": "article", "title": "MAN\u0130SA Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftu", "description": "Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftuMAN\u0130SA'n\u0131n K\u0131rka\u011fa\u00e7 il\u00e7esinde yeti\u015fen deseni, kokusu, aromas\u0131 ve uzun dayanmas\u0131yla \u00fcnlenen K\u0131rka\u011fa\u00e7 kavununun tohumlar\u0131 15 bin dekarl\u0131k alanda toprakla bulu\u015fmaya ba\u015flarken, toplam 45 bin tonluk bir \u00fcretimin hedeflendi\u011fi bildirildi.", "image": {"identifier": "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg", "secure_url": "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/tadiyla-unlu-kirkagac-kavunu-tohumlari-toprakla-13222392-haberi/", "card": "summary_large_image", "site": "Haberler", "title": "MAN\u0130SA Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftu", "description": "Tad\u0131yla d\u00fcnyaya \u00fcn salan K\u0131rka\u011fa\u00e7 kavunu toprakla bulu\u015ftuMAN\u0130SA'n\u0131n K\u0131rka\u011fa\u00e7 il\u00e7esinde yeti\u015fen deseni, kokusu, aromas\u0131 ve uzun dayanmas\u0131yla \u00fcnlenen K\u0131rka\u011fa\u00e7 kavununun tohumlar\u0131 15 bin dekarl\u0131k alanda toprakla bulu\u015fmaya ba\u015flarken, toplam 45 bin tonluk bir \u00fcretimin hedeflendi\u011fi bildirildi.", "image": "https://foto.haberler.com/haber/2020/05/14/manisa-tadiyla-dunyaya-un-salan-kirkagac-kavu-13222435_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/tadiyla-unlu-kirkagac-kavunu-tohumlari-toprakla-13222392-haberi/"}