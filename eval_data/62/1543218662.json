{"source_url": "https://web.archive.org", "url": "https://web.archive.org/web/20200310161340id_/https://it.reuters.com/article/topNews/idITKBN1ZK0Y4", "title": "SCHEDA - Nuovo coronavirus si diffonde in Cina", "top_image": "https://s4.reutersmedia.net/resources/r/?m=02&d=20200121&t=2&i=1479291696&w=1200&r=LYNXMPEG0K0T9", "meta_img": "https://s4.reutersmedia.net/resources/r/?m=02&d=20200121&t=2&i=1479291696&w=1200&r=LYNXMPEG0K0T9", "images": ["https://s4.reutersmedia.net/resources/r/?m=02&d=20200121&t=2&i=1479291696&w=1200&r=LYNXMPEG0K0T9", "https://static.reuters.com/resources_v2/react/prod-b41/befcdce1c50e4a454eb16c9d99215d91.png", "https://s4.reutersmedia.net/resources/r/?m=02&d=20200121&t=2&i=1479291696&r=LYNXMPEG0K0T9&w=20"], "movies": [], "text": "PECHINO (Reuters) - Le autorit\u00e0 sanitarie cinesi e l\u2019Organizzazione mondiale della sanit\u00e0 (Oms) affermano che \u00e8 un nuovo ceppo di coronavirus ad essere responsabile dell\u2019epidemia polmonare che ha colpito Wuhan, citt\u00e0 della Cina centrale, e si \u00e8 diffusa in altre parti del Paese.\n\nAlcuni agenti di sicurezza aerea indossano maschere mediche al terminal degli arrivi internazionali dell'aeroporto di Soekarno Hatta, nei pressi di Jakarta. REUTERS/Willy Kurniawan\n\nAlcuni esperti sostengono che il ceppo potrebbe non essere letale come alcuni altri ceppi di coronavirus \u2014 come quello della Sars, che tra il 2002 e il 2003 aveva provocato la morte di quasi 800 persone in tutto il mondo partendo dalla Cina.\n\nPoco si sa del nuovo virus, compresa la sua origine, ma le autorit\u00e0 sanitarie hanno confermato che si trasmette da uomo a uomo.\n\nCASI NOTI\n\nAl 21 gennaio, si contano oltre 200 casi confermati di pazienti affetti dal nuovo ceppo di coronavirus in Cina e altrove. I sintomi includono febbre, tosse e difficolt\u00e0 respiratorie.\n\nDei 198 pazienti a Wuhan, quattro sono morti.\n\nLe autorit\u00e0 nazionali e locali in Cina hanno anche segnalato 21 pazienti fuori da Wuhan, di cui cinque a Pechino e due a Shanghai, i primi casi della diffusione del virus in altre parti del Paese.\n\nLa Corea del Sud ha segnalato ieri un nuovo caso del virus che coinvolge un viaggiatore cinese di Wuhan. La Thailandia ha riportato due casi confermati di virus e in entrambi si tratta di turisti cinesi provenienti da Wuhan.\n\nIl Giappone ha a sua volta confermato il caso di un cittadino giapponese che aveva visitato Wuhan.\n\nPOCHE INFORMAZIONI SUL VIRUS\n\nLe autorit\u00e0 sanitarie cinesi stanno ancora cercando di determinare l\u2019origine del virus, che \u00e8 stato collegato a un mercato del pesce a Wuhan. E\u2019 stata confermata la trasmissione da uomo a uomo e che 15 membri del personale medico del Paese sono stati infettati.\n\nPer l\u2019Oms fonte primaria dell\u2019epidemia sono molto probabilmente gli animali.\n\nCONTROMISURE\n\nNon esiste un vaccino per il nuovo virus.\n\nLe autorit\u00e0 cinesi hanno intensificato il monitoraggio e gli sforzi di disinfezione in vista delle vacanze per il Capodanno lunare alla fine del mese, quando molti degli 1,4 miliardi di cittadini cinesi viaggeranno nel Paese e all\u2019estero.\n\nLe autorit\u00e0 aeroportuali negli Stati Uniti e in numerosi Paesi asiatici, tra cui Giappone, Thailandia, Singapore e Corea del Sud, hanno rafforzato lo screening dei passeggeri provenienti da Wuhan.\n\nSingapore ha annunciato oggi che metter\u00e0 in quarantena le persone affette da polmonite che si sono recate a Wuhan entro i 14 giorni precedenti alla comparsa dei sintomi.\n\nL\u2019Oms ha inviato direttive agli ospedali di tutto il mondo per la prevenzione e il controllo delle infezioni. Ha anche convocato per domani una commissione di emergenza di esperti per valutare se l\u2019epidemia rappresenti un\u2019emergenza internazionale.\n\nSul sito www.reuters.it le altre notizie Reuters in italiano. Le top news anche su www.twitter.com/reuters_italia", "keywords": [], "meta_keywords": ["CINA", "SALUTE", "POLMONITE", "Taiwan", "Japan", "Translated News", "Asia / Pacific", "Singapore", "Major News", "International Agencies / Treaty Groups", "United States", "Americas", "Society / Social Issues", "Health / Medicine", "China (PRC)", "Malaysia", "Government / Politics", "General News", "Content produced in Gdynia", "World Health Organization", "Thailand", "Philippines", "United Nations", "ASEAN Countries", "Healthcare (TRBC)", "Diseases", "Emerging Market Countries", "Tourism / Travel"], "tags": [], "authors": ["Reuters Editorial", "Reuters Staff", "In. Di Lettura"], "publish_date": "Tue Jan 21 10:09:31 2020", "summary": "", "article_html": "", "meta_description": "Le autorit\u00e0 sanitarie cinesi e l'Organizzazione mondiale della sanit\u00e0 (Oms) affermano che \u00e8 un nuovo ceppo di coronavirus ad essere responsabile dell'epidemia polmonare che ha colpito Wuhan, citt\u00e0 della Cina centrale, e si \u00e8 diffusa in altre parti del Paese.", "meta_lang": "it", "meta_favicon": "https://s3.reutersmedia.net/resources/images/favicon/favicon.ico", "meta_data": {"robots": "index, follow", "viewport": "width=device-width, initial-scale=1, user-scalable=yes", "DCSext.ContentChannel": "topNews", "DCSext.ChannelList": "topNews", "description": "Le autorit\u00e0 sanitarie cinesi e l'Organizzazione mondiale della sanit\u00e0 (Oms) affermano che \u00e8 un nuovo ceppo di coronavirus ad essere responsabile dell'epidemia polmonare che ha colpito Wuhan, citt\u00e0 della Cina centrale, e si \u00e8 diffusa in altre parti del Paese.", "Author": "Reuters Editorial", "keywords": "CINA,SALUTE,POLMONITE,Taiwan,Japan,Translated News,Asia / Pacific,Singapore,Major News,International Agencies / Treaty Groups,United States,Americas,Society / Social Issues,Health / Medicine,China (PRC),Malaysia,Government / Politics,General News,Content produced in Gdynia,World Health Organization,Thailand,Philippines,United Nations,ASEAN Countries,Healthcare (TRBC),Diseases,Emerging Market Countries,Tourism / Travel", "news_keywords": "CINA;SALUTE;POLMONITE;Taiwan;Japan;Translated News;Asia / Pacific;Singapore;Major News;International Agencies / Treaty Groups;United States;Americas;Society / Social Issues;Health / Medicine;China (PRC);Malaysia;Government / Politics;General News;Content produced in Gdynia;World Health Organization;Thailand;Philippines;United Nations;ASEAN Countries;Healthcare (TRBC);Diseases;Emerging Market Countries;Tourism / Travel", "REVISION_DATE": "Tue Jan 21 10:09:31 UTC 2020", "analyticsAttributes.articleDate": "2020-01-21T10:09:31+0000", "analyticsAttributes.author": "Reuters Editorial", "analyticsAttributes.canonicalUrl": "https://it.reuters.com/article/topNews/idITKBN1ZK0Y4", "analyticsAttributes.contentTitle": "SCHEDA - Nuovo coronavirus si diffonde in Cina", "analyticsAttributes.edition": "IT", "analyticsAttributes.keywords": "CINA,SALUTE,POLMONITE,Taiwan,Japan,Translated News,Asia / Pacific,Singapore,Major News,International Agencies / Treaty Groups,United States,Americas,Society / Social Issues,Health / Medicine,China (PRC),Malaysia,Government / Politics,General News,Content produced in Gdynia,World Health Organization,Thailand,Philippines,United Nations,ASEAN Countries,Healthcare (TRBC),Diseases,Emerging Market Countries,Tourism / Travel", "analyticsAttributes.keywordSlug": "CINA-SALUTE-POLMONITE", "analyticsAttributes.inlineType": "false", "analyticsAttributes.title": "SCHEDA - Nuovo coronavirus si diffonde in Cina", "sailthru.author": "Reuters Editorial", "sailthru.date": "2020-01-21T10:09:31+0000", "sailthru.title": "SCHEDA - Nuovo coronavirus si diffonde in Cina", "og": {"locale": "it_IT", "site_name": "IT", "title": "SCHEDA - Nuovo coronavirus si diffonde in Cina", "url": "https://it.reuters.com/article/topNews/idITKBN1ZK0Y4", "type": "article", "description": "Le autorit\u00e0 sanitarie cinesi e l'Organizzazione mondiale della sanit\u00e0 (Oms)...", "image": "https://s4.reutersmedia.net/resources/r/?m=02&d=20200121&t=2&i=1479291696&w=1200&r=LYNXMPEG0K0T9", "article": {"published_time": "2020-01-21T10:09:31+0000", "modified_time": "2020-01-21T10:09:31+0000", "section": "News - Top News", "author": "Reuters Editorial", "tag": "CINA,SALUTE,POLMONITE,Taiwan,Japan,Translated News,Asia / Pacific,Singapore,Major News,International Agencies / Treaty Groups,United States,Americas,Society / Social Issues,Health / Medicine,China (PRC),Malaysia,Government / Politics,General News,Content produced in Gdynia,World Health Organization,Thailand,Philippines,United Nations,ASEAN Countries,Healthcare (TRBC),Diseases,Emerging Market Countries,Tourism / Travel"}}, "article": {"publisher": "https://www.facebook.com/Reuters"}, "twitter": {"site": "@Reuters", "creator": "@Reuters", "card": "summary_large_image", "title": "SCHEDA - Nuovo coronavirus si diffonde in Cina", "description": "Le autorit\u00e0 sanitarie cinesi e l'Organizzazione mondiale della sanit\u00e0 (Oms) affermano che \u00e8 un nuovo ceppo di coronavirus ad essere responsabile dell'epidemia polmonare che ha colpito Wuhan,...", "image": {"identifier": "https://s4.reutersmedia.net/resources/r/?m=02&d=20200121&t=2&i=1479291696&w=1200&r=LYNXMPEG0K0T9", "src": "https://s4.reutersmedia.net/resources/r/?m=02&d=20200121&t=2&i=1479291696&w=1200&r=LYNXMPEG0K0T9"}}, "DCSext.DartZone": "www.reuters.it/news", "analyticsAttributes.channel": "News", "analyticsAttributes.contentChannel": "News - Top News -", "analyticsAttributes.topicChannel": "News - Top News", "msapplication-TileColor": "#ff8000", "msapplication-TileImage": "https://s2.reutersmedia.net/resources/images/mstile-144x144.png", "msapplication-square70x70logo": "https://s1.reutersmedia.net/resources/images/mstile-70x70.png", "msapplication-square150x150logo": "https://s1.reutersmedia.net/resources/images/mstile-150x150.png", "msapplication-wide310x150logo": "https://s1.reutersmedia.net/resources/images/mstile-310x150.png", "msapplication-square310x310logo": "https://s1.reutersmedia.net/resources/images/mstile-310x310.png", "msapplication-config": "none", "theme-color": "#ffffff"}, "canonical_link": "https://it.reuters.com/article/topNews/idITKBN1ZK0Y4"}