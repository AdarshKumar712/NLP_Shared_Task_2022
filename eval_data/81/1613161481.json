{"source_url": "https://www.blogsicilia.it", "url": "https://www.blogsicilia.it/oltrelostretto/cambiano-le-linee-guida-negli-usa-ora-il-virus-non-si-diffonde-facilmente-tramite-le-superfici/535743/", "title": "Il Sars-Cov-2 si diffonde anche tramite le superfici? Negli USA non sono pi\u00f9 cos\u00ec sicuri", "top_image": "https://www.blogsicilia.it/wp-content/uploads/2020/05/coronavirus-superfici.jpeg", "meta_img": "https://www.blogsicilia.it/wp-content/uploads/2020/05/coronavirus-superfici.jpeg", "images": ["https://www.blogsicilia.it/wp-content/uploads/2020/05/coronavirus-superfici.jpeg", "https://certify.alexametrics.com/atrk.gif?account=rfABm1akGFL14B", "https://www.blogsicilia.it/wp-content/uploads/2018/03/Contact_Us.jpg", "https://www.blogsicilia.it/wp-content/themes/blogsicilia-2018/img/blogsicilialogo-footer.png", "https://www.blogsicilia.it/wp-content/themes/blogsicilia-2018/img/transparent.gif", "https://www.blogsicilia.it/wp-content/uploads/2015/12/Lucia-Arena-400x2155-230x170.jpg", "https://www.blogsicilia.it/wp-content/uploads/2020/05/coronavirus-smartphone-470x235.jpg", "https://www.blogsicilia.it/wp-content/themes/blogsicilia-2018/img/blogsicilialogotop.png", "https://www.blogsicilia.it/wp-content/themes/blogsicilia-2018/img/facebook-messenger.png"], "movies": [], "text": "Per la CDC ora il coronavirus non si diffonde \"facilmente\" tramite le superfici\n\nI Centri statunitensi per la prevenzione e il controllo delle malattie (CDC) adesso affermano che il coronavirus \u00abnon si diffonde facilmente\u00bb attraverso il contatto con le superfici o gli oggetti.\n\nEppure, all\u2019inizio di marzo, l\u2019agenzia federale della sanit\u00e0 aveva ritenuto \u00abpossibile\u00bb il contagio tramite il contatto con una superficie contaminata. Ora, per\u00f2, non sarebbe pi\u00f9 cos\u00ec. Sul sito della CDC si legge: \u00abPotrebbe essere possibile che una persona si ammali di COVID-19 toccando una superficie o un oggetto su cui \u00e8 presente il virus e poi la bocca, il naso o gli occhi\u00bb. Questo, per\u00f2, \u00abnon \u00e8 il modo principale con il virus si diffonde ma stiamo ancora imparando di pi\u00f9\u00bb.\n\nLEGGI ANCHE: Vaccino anti Covid-19, gli USA mettono 1 miliardo di euro in campo.\n\nInoltre, altri modi con cui il virus non si diffonde facilmente sono per mezzo degli animali (e viceversa). Non \u00e8 chiaro, dice il New York Post, quando il CDC abbia aggiornato il proprio sito e, su questo, non \u00e8 stata data alcuna risposta alla richiesta di chiarimenti da parte del media statunitense. Per il CDC il virus si diffonde principalmente da persona a persona, anche dagli asintomatici. In particolare, il contagio avviene quando c\u2019\u00e8 uno stretto contatto tra due persone, ovvero entro 1,8 metri; quando un contagiato tossisce, starnutisce o parla, espellendo cos\u00ec delle goccioline (droplet) che arrivano a chi gli sta accanto.\n\nLa Food and Drug Administration (FDA) ha dichiarato, poi, che non ci sono prove che suggeriscano che il virus si possa diffondere attraverso il cibo o per mezzo di ci\u00f2 che lo avvolge.\n\nMarilyn Roberts, microbiologa e professoressa all\u2019Universit\u00e0 di Washington, al New York Post ha detto: \u00abIl problema pi\u00f9 grande \u00e8 che le persone stanno prendendo il COVID-19 da altre persone, non dalle superfici\u00bb.", "keywords": [], "meta_keywords": [""], "tags": ["covid19", "coronavirus"], "authors": [], "publish_date": "Thu May 21 19:27:58 2020", "summary": "", "article_html": "", "meta_description": "I Centri statunitensi per la prevenzione e il controllo delle malattie (CDC) hanno cambiato idea sul contagio tramite le superfici.", "meta_lang": "it", "meta_favicon": "https://www.blogsicilia.it/favicon.ico", "meta_data": {"charset": "UTF-8", "google-site-verification": "eJgIW9fuL1KEQZrUWmnI-5gz5yK4Gv6Ov1IkfhbLJ9U", "description": "I Centri statunitensi per la prevenzione e il controllo delle malattie (CDC) hanno cambiato idea sul contagio tramite le superfici.", "robots": "noodp", "og": {"locale": "it_IT", "type": "article", "title": "Il Sars-Cov-2 si diffonde anche tramite le superfici? Negli USA non sono pi\u00f9 cos\u00ec sicuri", "description": "I Centri statunitensi per la prevenzione e il controllo delle malattie (CDC) hanno cambiato idea sul contagio tramite le superfici.", "url": "https://www.blogsicilia.it/oltrelostretto/cambiano-le-linee-guida-negli-usa-ora-il-virus-non-si-diffonde-facilmente-tramite-le-superfici/535743/", "site_name": "BlogSicilia - Ultime notizie dalla Sicilia", "image": {"identifier": "https://www.blogsicilia.it/wp-content/uploads/2020/05/coronavirus-superfici.jpeg", "width": 2248, "height": 1500}}, "article": {"tag": "covid19", "section": "Oltre lo stretto", "published_time": "2020-05-21T19:27:58+02:00"}, "twitter": {"card": "summary", "description": "I Centri statunitensi per la prevenzione e il controllo delle malattie (CDC) hanno cambiato idea sul contagio tramite le superfici.", "title": "Il Sars-Cov-2 si diffonde anche tramite le superfici? Negli USA non sono pi\u00f9 cos\u00ec sicuri", "image": "https://www.blogsicilia.it/wp-content/uploads/2020/05/coronavirus-superfici.jpeg"}, "DC.date.issued": "2020-05-21T19:27:58+02:00", "generator": "WordPress 4.9.8", "fb": {"pages": 86834841772}}, "canonical_link": "https://www.blogsicilia.it/oltrelostretto/cambiano-le-linee-guida-negli-usa-ora-il-virus-non-si-diffonde-facilmente-tramite-le-superfici/535743/"}