{"source_url": "https://web.archive.org", "url": "https://web.archive.org/web/20220227014742id_/https://www.ilpost.it/2020/05/26/non-riesco-a-respirare/", "title": "\u201cNon riesco a respirare\u201d", "top_image": "https://www.ilpost.it/wp-content/uploads/2020/05/8516AC31C991468A82CB184D2DCAC311_8.jpg", "meta_img": "https://www.ilpost.it/wp-content/uploads/2020/05/8516AC31C991468A82CB184D2DCAC311_8.jpg", "images": ["https://www.ilpost.it/wp-content/uploads/2020/05/8516AC31C991468A82CB184D2DCAC311_8.jpg"], "movies": ["https://www.youtube.com/embed/l6XAY0uKb2A?feature=oembed&enablejsapi=1&origin=https://www.ilpost.it"], "text": "Negli Stati Uniti, ma non solo, si \u00e8 tornati a parlare della violenza della polizia contro le persone afroamericane, dopo la pubblicazione di un video girato a Minneapolis, nel Minnesota, che mostra un poliziotto bianco che con molta forza e per diversi minuti tiene il proprio ginocchio premuto sul collo di un uomo nero, fermato poco prima. L\u2019uomo, identificato successivamente come George Floyd da un avvocato per i diritti civili che dice di essere stato contattato dalla famiglia, \u00e8 morto poco dopo. Un portavoce della polizia ha parlato di un \u00abincidente medico\u00bb.\n\nFloyd era stato fermato verso le otto di sera di luned\u00ec 25 maggio da due agenti, dopo una segnalazione, quando era seduto dentro una macchina e mentre, secondo una nota successiva della polizia, \u00abappariva sotto gli effetti di alcol e droga\u00bb. Sempre secondo la polizia, Floyd avrebbe opposto resistenza all\u2019arresto e \u2013 davanti a diversi passanti \u2013 uno dei due agenti lo ha bloccato a terra premendogli con forza il ginocchio all\u2019altezza del collo. Nel video girato da una testimone si sente Floyd dire pi\u00f9 volte \u00abNon riesco a respirare\u00bb e gridare alla polizia di non ucciderlo. La scena dura circa dieci minuti.\n\nNonostante a un certo punto Floyd non si muova pi\u00f9 e sembri aver perso conoscenza, l\u2019agente non toglie il ginocchio: si vedono e si sentono alcune persone intervenire per chiedere al poliziotto di smetterla, di controllargli il polso per capire se \u00e8 ancora vivo, e dire che gli sta sanguinando il naso: \u00abNon si muove nemmeno, dannazione\u00bb, dice un testimone, mentre l\u2019uomo a terra ha gli occhi chiusi ed \u00e8 immobile. Il poliziotto si alza solo quando arriva un\u2019ambulanza e il corpo di George Floyd viene caricato sulla barella.\n\n(Attenzione: il video contiene immagini molto violente)\n\nLa versione ufficiale del Minneapolis Police Department sostiene che quando gli agenti sono riusciti a mettere le manette al sospettato, \u00absi sono accorti che stava avendo un problema medico\u00bb e che hanno di conseguenza chiamato i soccorsi. Dopo la pubblicazione del video, che \u00e8 stato condiviso migliaia di volte, la polizia ha specificato in un aggiornamento che l\u2019FBI indagher\u00e0 su quanto accaduto e che i due poliziotti coinvolti sono stati messi in congedo amministrativo retribuito. Dopo qualche ora, il capo della polizia locale Medaria Arradondo ha annunciato il licenziamento di quattro agenti, senza per\u00f2 dare ulteriori dettagli sulla loro identit\u00e0 o il loro legame con il caso di Floyd.\n\nNel frattempo, a Minneapolis sono state organizzate diverse manifestazioni di protesta. Il sindaco Jacob Frey e il vicepresidente del consiglio comunale hanno criticato duramente l\u2019operato della polizia dicendo che quell\u2019uomo \u00abnon sarebbe dovuto morire\u00bb e che \u00abessere neri negli Stati Uniti non dovrebbe equivalere a una condanna a morte\u00bb. Mercoled\u00ec Frey ha detto che l\u2019agente dovrebbe essere incriminato: \u00abNelle ultime 36 ore mi sono arrovellato su una domanda, pi\u00f9 che su qualsiasi altra cosa: perch\u00e9 l\u2019uomo che ha ucciso George Floyd non \u00e8 in prigione? Se lo aveste fatto voi, o se lo avessi fatto io, ora saremmo dietro le sbarre\u00bb.\n\n\u201cIf you had done it, or I had done it, we would be behind bars right now.\" Minneapolis mayor calls for charges against white officer in death of African American man George Floyd. https://t.co/xVTBNuiiTC pic.twitter.com/2KLW08NHkH \u2014 ABC News (@ABC) May 27, 2020\n\nL\u2019episodio di Minneapolis ricorda il caso di Eric Garner, un afroamericano ucciso per soffocamento nel 2014 durante un tentativo di arresto. Garner era stato fermato in una strada di Staten Island, a New York, perch\u00e9 sospettato di contrabbando di sigarette, e il suo arresto era stato ripreso in video da un testimone. Alcuni agenti lo avevano avvicinato e dopo che Garner si era rifiutato verbalmente di essere ammanettato, un poliziotto aveva cercato di arrestarlo in modo piuttosto brutale prendendolo per il collo. Garner era stato poi gettato a terra dagli agenti che lo avevano schiacciato con i loro corpi. Nel video si sentiva Garner dire due volte \u201cnon respiro\u201d, prima di perdere conoscenza e morire nel giro di pochi minuti dopo essere stato portato in ospedale.", "keywords": [], "meta_keywords": [""], "tags": ["stati uniti", "violenza polizia", "George Floyd", "minneapolis"], "authors": [], "publish_date": "Tue May 26 00:00:00 2020", "summary": "", "article_html": "", "meta_description": "A Minneapolis un uomo nero \u00e8 morto dopo che, per diversi minuti, un poliziotto gli aveva premuto con forza il ginocchio sul collo: la polizia ha parlato di un \u00abincidente medico\u00bb", "meta_lang": "it", "meta_favicon": "https://cdn.ilpost.it/wp-content/uploads/favicon/favicon.ico", "meta_data": {"viewport": "width=device-width, initial-scale=1.0", "bitly-verification": "41976f59b172", "fb": {"admins": 100001010538238}, "robots": "index, follow, max-image-preview:large, max-snippet:-1, max-video-preview:-1", "description": "A Minneapolis un uomo nero \u00e8 morto dopo che, per diversi minuti, un poliziotto gli aveva premuto con forza il ginocchio sul collo: la polizia ha parlato di un \u00abincidente medico\u00bb", "og": {"locale": "it_IT", "type": "article", "title": "\"Non riesco a respirare\" - Il Post", "description": "A Minneapolis un uomo nero \u00e8 morto dopo che, per diversi minuti, un poliziotto gli aveva premuto con forza il ginocchio sul collo: la polizia ha parlato di un \u00abincidente medico\u00bb", "url": "http://www.ilpost.it/2020/05/26/non-riesco-a-respirare/", "site_name": "Il Post", "image": {"identifier": "https://www.ilpost.it/wp-content/uploads/2020/05/8516AC31C991468A82CB184D2DCAC311_8.jpg", "width": 800, "height": 400}}, "article": {"publisher": "https://www.facebook.com/ilpost/", "published_time": "2020-05-26T21:23:54+02:00", "modified_time": "2020-05-31T10:04:17+02:00"}, "twitter": {"card": "summary_large_image", "creator": "@ilpost", "site": "@ilpost"}, "msapplication-TileImage": "https://www.ilpost.it/wp-content/uploads/2017/09/cropped-ilpost-site-icon-270x270.png"}, "canonical_link": "https://www.ilpost.it/2020/05/26/non-riesco-a-respirare/"}