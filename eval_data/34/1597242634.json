{"source_url": "https://web.archive.org", "url": "https://web.archive.org/web/20200518073723id_/https://www.agenpress.it/2020/05/05/coronavirus-pediatri-registrati-100-casi-di-geloni-bimbi-in-20-giorni/", "title": "Coronavirus: pediatri, registrati 100 casi di geloni bimbi in 20 giorni", "top_image": "https://www.agenpress.it/wp-content/uploads/2019/12/pediatri.jpg", "meta_img": "https://www.agenpress.it/wp-content/uploads/2019/12/pediatri.jpg", "images": ["https://www.agenpress.it/wp-content/uploads/2020/05/franco-locatelli-671767.660x368-218x150.jpg", "https://www.agenpress.it/wp-content/uploads/2020/02/Il-Settimanale-Agenpress-214x300.jpg", "https://www.agenpress.it/wp-content/uploads/2019/07/Logo-Agenpet-by-Web-Agency-AleXahm-300x76.png", "https://www.agenpress.it/wp-content/uploads/2019/12/pediatri-696x388.jpg", "https://www.agenpress.it/wp-content/uploads/2020/03/achille-variati-100x70.jpg", "https://www.agenpress.it/wp-content/uploads/2020/05/oms1200-1-218x150.jpg", "https://www.agenpress.it/wp-content/uploads/2019/07/Agenpress-300x50.png", "https://www.agenpress.it/wp-content/uploads/2020/04/La-grande-Balla-di-Roberto-Napolitano-250x300.jpg", "https://www.agenpress.it/wp-content/uploads/2019/09/migliore-pd-100x70.jpg", "https://www.agenpress.it/wp-content/uploads/2020/05/covid-center-fiera-civitanova1-650x488-1-218x150.jpg", "https://www.agenpress.it/wp-content/uploads/2019/12/pediatri.jpg"], "movies": [], "text": "Agenpress \u2013 \u201cRegistriamo un\u2019anomala frequenza dei cosiddetti geloni. Se fosse confermato il legame con il nuovo coronavirus, la manifestazione dei sintomi potrebbe diventare indicatore di caso sospetto\u201d.\n\nLo dice il segretario nazionale Attivit\u00e0 Scientifiche ed Etiche della Federazione italiana medici pediatri Fimp, Mattia Doria.\n\n\u201cSe queste lesioni possano essere correlate all\u2019epidemia di Covid-19. Solo alcuni dei pazienti osservati, per lo pi\u00f9 privi di altri sintomi, hanno avuto la possibilit\u00e0 di accertamenti di laboratorio. Tuttavia, la coincidenza cronologica dei due eventi e la possibilit\u00e0 che fra i meccanismi patogenetici della infezione da Covid-19 possano rientrare alterazioni vascolari, lascia spazio alla non ancora verificata ipotesi che la comparsa di lesioni a carico delle estremit\u00e0 Erythema Pernio-Like possa rappresentare una espressione cutanea di questa infezione nel bambino\u201d.\n\nTale quadro, ricorda, \u201csarebbe compatibile con la manifestazione della malattia nell\u2019adulto: lesioni dermatologiche sui piedi sono state osservate in molti pazienti ricoverati con Covid-19, in Italia, Cina, Spagna e Francia. Un\u2019ipotesi peraltro confermata da un gruppo di studio di dermatologi spagnoli e pubblicata dal British Journal of Dermatology\u201d.\n\nI geloni, sottolinea l\u2019esperto, sono un problema gi\u00e0 poco comune in et\u00e0 pediatrica nella stagione invernale, ma residuale in primavera, e comunque mai osservato con questa incidenza: nel periodo 8-27 aprile 2020 sono state raccolte le schede di 100 bambini e adolescenti nei quali si erano registrate lesioni simili. Ma in appena il 14% \u00e8 stato possibile effettuare un tampone rinofaringeo per Sars-Cov-2 e di questi solo un bambino \u00e8 risultato positivo\u201d.\n\n\u201cOccorreranno certo maggiori studi clinici ed epidemiologici per verificare la possibile correlazione fra insorgenza di lesioni Erythema Pernio-like, mai osservate in questa misura prima del febbraio 2020, e l\u2019infezione da Covid-19, e magari per usare la manifestazione cutanea come campanello d\u2019allarme di una positivit\u00e0. I pediatri di famiglia continueranno a monitorare il fenomeno\u201d.", "keywords": [], "meta_keywords": [""], "tags": [], "authors": [], "publish_date": "Tue May  5 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.agenpress.it/wp-content/uploads/2019/07/favicon.ico", "meta_data": {"viewport": "width=device-width, initial-scale=1.0", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus: pediatri, registrati 100 casi di geloni bimbi in 20 giorni - Agenpress", "description": "Agenpress \u2013\u00a0 \u201cRegistriamo un\u2019anomala frequenza dei cosiddetti geloni.\u00a0 Se fosse confermato il legame con il nuovo coronavirus, la manifestazione dei sintomi potrebbe diventare indicatore di caso sospetto\u201d. Lo dice il segretario nazionale Attivit\u00e0 Scientifiche ed Etiche della Federazione italiana medici pediatri Fimp, Mattia Doria. \u201cSe queste lesioni possano essere correlate all\u2019epidemia di Covid-19. Solo alcuni [\u2026]", "url": "https://www.agenpress.it/2020/05/05/coronavirus-pediatri-registrati-100-casi-di-geloni-bimbi-in-20-giorni/", "site_name": "Agenpress", "image": {"identifier": "https://www.agenpress.it/wp-content/uploads/2019/12/pediatri.jpg", "width": 700, "height": 390}}, "article": {"publisher": "https://www.facebook.com/agenpress/", "published_time": "2020-05-05T09:49:04+00:00"}, "fb": {"app_id": 1071673779569358}, "twitter": {"card": "summary_large_image", "creator": "@agenpress", "site": "@agenpress"}, "generator": "WordPress 5.4.1"}, "canonical_link": "https://www.agenpress.it/2020/05/05/coronavirus-pediatri-registrati-100-casi-di-geloni-bimbi-in-20-giorni/"}