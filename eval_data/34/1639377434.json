{"source_url": "https://www.ecodibergamo.it", "url": "https://www.ecodibergamo.it/stories/premium/Economia/cassa-pesa-ancora-leffetto-covid-a-maggio-autorizzate-14-milioni-di-ore_1360284_11/", "title": "Cassa, pesa ancora l\u2019effetto Covid A maggio autorizzate 14 milioni di ore", "top_image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_998_397_display.jpg", "meta_img": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_998_397_display.jpg", "images": ["https://www.ecodibergamo.it/static/img/temp/footer/banner-bottom-02.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_998_397_display.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/7/1/photos/cache/covid-in-lombardia-95-positivii-nuovi-contagi-a-bergamo-sono-31_e07efae2-be09-11ea-aa3f-60cfc26e19c8_900_512_new_rect_medium.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/7/6/photos/cache/covid-a-bergamo-il-ceppo-piu-velocequi-una-persona-poteva-infettarne-35_dbfb90a4-bfd3-11ea-8037-01e7a7ae35bf_900_512_new_rect_medium.jpg", "https://www.ecodibergamo.it/static/img/head/logo%402x.png", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_998_397_original.jpg", "https://lightstorage.ecodibergamo.it/mediaon/cms.quotidiani/storage/site_media/media/photologue/2020/7/6/photos/cache/covid-a-bergamo-29-nuovi-positiviin-lombardia-53-e-tredici-decessi_818dd82e-c06a-11ea-ab2a-20f8e0bd90f6_900_512_new_rect_medium.jpg", "https://www.ecodibergamo.it/static/img/head/logobianco.png"], "movies": [], "text": "Nell\u2019era Covid, dove tutto \u00e8 amplificato, anche i numeri della cassa integrazione non sono quelli ordinari. E a maggio, nella nostra provincia, le ore autorizzate dall\u2019Inps restano un\u2019enormit\u00e0, nonostante il progressivo allentamento del lockdown e la graduale ripresa di buona parte delle attivit\u00e0.\n\nLa cifra si attesta a 14,4 milioni di ore, in netto calo rispetto ad aprile, quando se ne registravano oltre 28 milioni. All\u2019apparenza un dimezzamento (meno 48,7%), se non fosse che nei dati di aprile figurano anche le richieste di marzo. Anche perch\u00e9, almeno per quanto riguarda la cassa Covid-19, \u00e8 possibile fare domanda in modo retroattivo fino al 23 febbraio. Per dirla con le parole di Orazio Amboni dell\u2019ufficio studi della Cgil di Bergamo, \u00abla domanda di cassa resta altissima e non trova confronti con il passato\u00bb. E infatti, se spostiamo il confronto ai dati di maggio 2019, le ore di cassa autorizzate si fermavano a poco pi\u00f9 di 448 mila: l\u2019aumento rispetto allo stesso mese di quest\u2019anno \u00e8 del 3.116%.\n\nRispetto alla tipologia di cassa, \u00e8 evidente il balzo della Cig in deroga: oltre 5 milioni di ore a maggio e quasi tutte riferite al commercio - che ne intercetta ben 4,7 milioni - contro le 256 mila di aprile. Le richieste di cassa ordinaria restano in pole position, con 9,3 milioni di ore, anche se \u00absono il 66% in meno dei 27,3 milioni di ore del mese di aprile\u00bb, precisa Amboni. \u00c8 quasi scomparsa, invece, la cassa straordinaria: si registrano solo 3.637 ore, \u00abtutte per contratti di solidariet\u00e0\u00bb. Riguardo a ordinaria e deroga, con il decreto Rilancio, l\u2019Inps anticipa il 40% con pagamento diretto entro 15 giorni dal ricevimento delle domande. Il vantaggio di ricorrere alla cassa Covid-19 (in tutto 18 settimane) sta nel fatto che il periodo di Cig non rientra nei \u00abcontatori\u00bb del biennio e del quinquennio mobili e che le aziende non devono versare il contributo addizionale.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Nell\u2019era Covid, dove tutto \u00e8 amplificato, anche i numeri della cassa integrazione non sono quelli ordinari. E a maggio, nella nostra provincia, le ore autorizzate dall\u2019Inps restano un\u2019enormit\u00e0, nonostante il progressivo allentamento del lockdown e la graduale ripresa di buona parte delle attivit\u00e0.", "meta_lang": "it", "meta_favicon": "/static/images/favicon.ico", "meta_data": {"viewport": "width=device-width, user-scalable=no, initial-scale=1, minimum-scale=1, maximum-scale=1.0", "description": "Nell\u2019era Covid, dove tutto \u00e8 amplificato, anche i numeri della cassa integrazione non sono quelli ordinari. E a maggio, nella nostra provincia, le ore autorizzate dall\u2019Inps restano un\u2019enormit\u00e0, nonostante il progressivo allentamento del lockdown e la graduale ripresa di buona parte delle attivit\u00e0.", "keywords": "", "msvalidate.01": "BE6FD1885030C83DA1A8E05D4E0DAEBA", "google-site-verification": "2TozLRAwnKy-1rB-mE_7JuY5zg7vVg6XdeWsRiOObVg", "og": {"title": "Cassa, pesa ancora l\u2019effetto Covid  A maggio autorizzate 14 milioni di ore", "type": "article", "url": "https://www.ecodibergamo.it/stories/premium/Economia/cassa-pesa-ancora-leffetto-covid-a-maggio-autorizzate-14-milioni-di-ore_1360284_11/", "image": {"identifier": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_998_397_display.jpg", "width": 998, "height": 397, "type": "image/jpeg"}, "image2": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_512_512_new_square_large.jpg", "city": "Bergamo"}, "twitter": {"card": "summary_large_image", "site": "@webecodibergamo", "title": "Cassa, pesa ancora l\u2019effetto Covid  A maggio autorizzate 14 milioni di ore", "description": "Nell\u2019era Covid, dove tutto \u00e8 amplificato, anche i numeri della cassa integrazione non sono quelli ordinari. E a maggio, nella nostra provincia, le ore autorizzate dall\u2019Inps restano un\u2019enormit\u00e0, nonostante il progressivo allentamento del lockdown e la graduale ripresa di buona parte delle attivit\u00e0.", "image": "https://lightstorage.ecodibergamo.it/mediaon/cms.quotidiani/storage/site_media/media/photologue/2020/6/16/photos/cache/cassa-pesa-ancora-leffetto-covid-a-maggio-autorizzate-14-milioni-di-ore_30359b2a-b1a5-11ea-9a83-e3a22aea49d6_998_397_display.jpg"}}, "canonical_link": "https://www.ecodibergamo.it/stories/premium/Economia/cassa-pesa-ancora-leffetto-covid-a-maggio-autorizzate-14-milioni-di-ore_1360284_11/"}