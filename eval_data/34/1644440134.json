{"source_url": "https://web.archive.org", "url": "https://web.archive.org/web/20210118082704id_/https://www.ilsole24ore.com/art/la-bce-divulga-documenti-confidenziali-disinnescare-mina-sentenza-corte-tedesca-ADDMgVa", "title": "La Bce divulga documenti confidenziali per disinnescare la mina della sentenza della Corte tedesca", "top_image": "https://i2.res.24o.it/images2010/2020/06/ADDMgVa/images/4279a8ba-b6c0-11ea-ac37-e3bbcb3ba482-fotohome0.jpg", "meta_img": "https://i2.res.24o.it/images2010/2020/06/ADDMgVa/images/4279a8ba-b6c0-11ea-ac37-e3bbcb3ba482-fotohome0.jpg", "images": ["https://web.archive.org/static/images/ilsole24ore.svg", "https://i2.res.24o.it/img2019/feed/archivio_storico/archivio_storico_200x270.jpg?01808", "https://web.archive.org/static/images/placeholders/art/403x210.png", "https://web.archive.org/static/img/24plus--badge.svg", "https://web.archive.org/static/images/placeholders/art/835x437.png", "https://web.archive.org/static/img/ilsole24ore.svg", "https://web.archive.org/static/images/placeholders/media/166x93.png", "https://web.archive.org/static/images/stream24-video--white.svg", "https://web.archive.org/static/images/placeholders/media/380x214.png", "https://i2.res.24o.it/img2019/feed/quotidiano/ultima_edizione_200x270.jpg?01808", "https://web.archive.org/static/images/placeholders/media/100x56.png", "https://web.archive.org/static/img/24plus.svg", "https://i2.res.24o.it/img2019/feed/archivio_storico/archivio_storico_domenica_200x270.jpg?01808", "https://i2.res.24o.it/images2010/2020/06/ADDMgVa/images/4279a8ba-b6c0-11ea-ac37-e3bbcb3ba482-fotohome0.jpg", "https://web.archive.org/static/img/ilsole24ore--white.svg"], "movies": [], "text": "I giudici della ECJ diedero a suo tempo un parere positivo, che \u00e8 quel che conta per la Bce, soggetta giuridicamente solo alle decisioni della Corte di giustizia europea.\n\nLa Bce, come pi\u00f9 volte spiegato dalla presidente Christine Lagarde e dai membri del Comitato esecutivo, non \u00e8 soggetta alle decisioni e ai rilievi delle Corti di giustizia o Corti costituzionali nazionali. Tuttavia, come messo in chiaro in una recente intervista del presidente della Bundesbank Jens Weidmann a F.A.Z., il problema sollevato dalla sentenza di Karlsruhe va risolto in modo da \u00abrispondere adeguatamente alla Corte tedesca e al tempo stesso mantenere l\u2019indipendenza della Bce e della Bundesbank\u00bb.\n\nNel caso di mancato chiarimento entro i tempi prefissati dei tre mesi, infatti, i giudici di Karlsruhe si sono spinti fino sentenziare una reazione estremamente drastica: l\u2019abbandono da parte della Bundebank del programma Pspp. Sebbene la Bce sarebbe in grado di continuare senza problemi il Qe, con le 18 banche centrali nazionali dell\u2019Eurosistema perfettamente in grado di ripartirsi la quota degli acquisti della Buba, l\u2019uscita della banca centrale tedesca dal Qe provocherebbe un danno devastante all\u2019indipendenza della Bce e alla sua reputazione e potenza di intervento, che deve essere illimitato, cio\u00e8, limitato solo dal suo mandato.\n\nPer evitare il peggio, dal momento che la Bundesbank \u00e8 soggetta alle decisioni della Corte costituzionale tedesca, la Bce consentir\u00e0 alla Bundesbank di fornire al governo e al parlamento la documentazione necessaria per poter confermare a Karlsruhe che le decisioni di politica monetaria della Banca centrale europea vengono prese dopo un\u2019analisi molto approfondita del Consiglio direttivo su implicazioni ed effetti, costi e benefici, anche in ambito economico e fiscale nel rispetto della proporzionalit\u00e0 .\n\nI giudici di Karlsruhe hanno chiamato in causa e si sono rivolti direttamente alle autorit\u00e0 tedesche che sono soggette alla sua sfera di azione, governo e parlamento. Il ruolo della Bundesbank sar\u00e0 comunque chiave: Weidmann potrebbe essere chiamato a testimoniare davanti al Parlamento. Nell\u2019intervista a F.A.Z., il presidente della Buba ha sdrammatizzato, sostenendo che il dialogo con le istituzioni rientra nella normalit\u00e0.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "La Bce fornir\u00e0 al governo e al parlamento tedeschi, in via confidenziale, documenti riservati usati nelle riunioni del Consiglio direttivo per confermare la proporzionalit\u00e0 e l\u2019analisi costi-benefici delle sue decisioni di politica monetaria che sono state messe in dubbio dalla Corte costituzionale tedesca", "meta_lang": "it", "meta_favicon": "/static/favicon.ico", "meta_data": {"viewport": "width=device-width,minimum-scale=1,initial-scale=1", "msapplication-TileColor": "#ffddbb", "theme-color": "#f5e5d5", "twitter": {"site": "@sole24ore", "card": "summary_large_image", "creator": "@sole24ore"}, "fb": {"app_id": 139894059362416}, "og": {"site_name": "Il Sole 24 ORE", "url": "https://www.ilsole24ore.com/art/la-bce-divulga-documenti-confidenziali-disinnescare-mina-sentenza-corte-tedesca-ADDMgVa", "type": "article", "title": "La Bce divulga documenti confidenziali per disinnescare la mina della sentenza della Corte tedesca", "description": "La Bce fornir\u00e0 al governo e al parlamento tedeschi, in via confidenziale, documenti riservati usati nelle riunioni del Consiglio direttivo per confermare la proporzionalit\u00e0 e l\u2019analisi costi-benefici delle sue decisioni di politica monetaria che sono state messe in dubbio dalla Corte costituzionale tedesca", "image": {"identifier": "https://i2.res.24o.it/images2010/2020/06/ADDMgVa/images/4279a8ba-b6c0-11ea-ac37-e3bbcb3ba482-fotohome0.jpg", "alt": "(EPA)"}}, "robots": "index,follow", "googlebot": "index,follow", "description": "La Bce fornir\u00e0 al governo e al parlamento tedeschi, in via confidenziale, documenti riservati usati nelle riunioni del Consiglio direttivo per confermare la proporzionalit\u00e0 e l\u2019analisi costi-benefici delle sue decisioni di politica monetaria che sono state messe in dubbio dalla Corte costituzionale tedesca", "article": {"section": "Mondo"}}, "canonical_link": "https://www.ilsole24ore.com/art/la-bce-divulga-documenti-confidenziali-disinnescare-mina-sentenza-corte-tedesca-ADDMgVa"}