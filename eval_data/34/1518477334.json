{"source_url": "https://web.archive.org", "url": "https://web.archive.org/web/20200212141711id_/http://www.ansa.it/sito/notizie/mondo/americalatina/2020/02/11/venezuela-guaido-e-rientrato-in-patria-dopo-23-giorni_a1a8cc37-c1c6-4685-8103-33f3ae212a2d.html", "title": "Venezuela: Guaid\u00f2 \u00e8 rientrato in patria dopo 23 giorni - America Latina", "top_image": "http://www.ansa.it/webimages/img_700/2020/2/11/7aed5131f6e1b35f0716ad0a157c20cb.jpg", "meta_img": "http://www.ansa.it/webimages/img_700/2020/2/11/7aed5131f6e1b35f0716ad0a157c20cb.jpg", "images": ["https://web.archive.org/webimages/img_115x80/2020/2/12/0bb3d0bc4b01d72f9e4c1eb7e7562d2b.jpg", "https://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "https://web.archive.org/webimages/img_457x/2020/2/11/7aed5131f6e1b35f0716ad0a157c20cb.jpg", "https://web.archive.org/webimages/img_300x200/2020/2/12/60f96af927dd5cf742a6dd5ea160f96c.jpg", "http://www.ansa.it/webimages/img_700/2020/2/11/7aed5131f6e1b35f0716ad0a157c20cb.jpg", "http://b.scorecardresearch.com/p?c1=2&c2=18389568&cv=2.0&cj=1", "https://web.archive.org/webimages/img_115x80/2020/2/12/6cc87964c2478637ac904d8253613be2.jpg", "https://cdn.flipboard.com/badges/flipboard_srrw.png"], "movies": [], "text": "Il leader dell'opposizione venezuelana Juan Guaid\u00f2 \u00e8 tornato in Venezuela dopo 23 giorni di un viaggio in diversi paesi del mondo, un viaggio compiuto ignorando il divieto ad espatriare imposto dal presidente Nicolas Maduro. Guaid\u00f2, che aveva annunciato il suo rientro su Twitter, \u00e8 stato salutato da una folla di sostenitori al suo arrivo da Lisbona all'aeroporto di Caracas.\n\n\n\nDall'inizio del pomeriggio l'aeroporto internazionale di Maiquetia a Caracas \u00e8 stato teatro di tensioni fra un gruppo di deputati oppositori giunti dalla capitale per accogliere il loro presidente 'legittimo', e militanti filogovernativi, sostenuti da lavoratori della compagnia aerea statale Conviasa, oggetto di recente di nuove sanzioni statunitensi. Ad attendere Guaid\u00f3 vi erano, oltre a numerosi deputati dell'Assemblea nazionale, anche alcuni ambasciatori europei, la moglie, Fabiana Rosales, e giornalisti dei media venezuelani ed internazionali. Partito da Caracas il 19 gennaio, il leader dell'opposizione venezuelana si \u00e8 recato prima in Colombia, quindi in varie capitali europee e a Bruxelles, per trasferirsi successivamente in Canad\u00e0 e negli Stati Uniti, dove \u00e8 stato ricevuto dal presidente Donald Trump. Appena toccato il suolo venezuelano Guaid\u00f3, via Twitter, ha sostenuto che \"porto l'impegno del mondo libero, disposto ad aiutarci a recuperare la democrazia e la libert\u00e0\". Comincia, ha aggiunto, \"una nuova fase che non ammetter\u00e0 passi indietro e che ha bisogno di tutti noi facendo quello che dobbiamo fare\". Oggi pi\u00f9 che mai, ha concluso, \"abbiamo bisogno di unit\u00e0, fiducia e disciplina\".", "keywords": [], "meta_keywords": [""], "tags": [], "authors": ["Agenzia Ansa", "Redazione Ansa"], "publish_date": "Tue Feb 11 00:00:00 2020", "summary": "", "article_html": "", "meta_description": "Leader opposizione salutato da sostenitori all'aeroporto (ANSA)", "meta_lang": "it", "meta_favicon": "/sito/img/ico/favicon.ico", "meta_data": {"data-newschain": "@ansa.newschain", "Author": "Agenzia ANSA", "description": "Leader opposizione salutato da sostenitori all'aeroporto (ANSA)", "EdTitle": "Venezuela: Guaid\u00f2 \u00e8 rientrato in patria dopo 23 giorni", "EdImage": "http://www.ansa.it/webimages/img_165x110/2020/2/11/7aed5131f6e1b35f0716ad0a157c20cb.jpg", "twitter": {"card": "summary_large_image", "site": "@Agenzia_Ansa", "title": "Venezuela: Guaid\u00f2 \u00e8 rientrato in patria dopo 23 giorni - America Latina", "description": "Leader opposizione salutato da sostenitori all'aeroporto (ANSA)", "image": {"src": "http://www.ansa.it/webimages/img_700/2020/2/11/7aed5131f6e1b35f0716ad0a157c20cb.jpg"}}, "fb": {"app_id": 514987508589175}, "og": {"title": "Venezuela: Guaid\u00f2 \u00e8 rientrato in patria dopo 23 giorni - America Latina", "type": "article", "url": "http://www.ansa.it/sito/notizie/mondo/americalatina/2020/02/11/venezuela-guaido-e-rientrato-in-patria-dopo-23-giorni_a1a8cc37-c1c6-4685-8103-33f3ae212a2d.html", "image": "http://www.ansa.it/webimages/img_700/2020/2/11/7aed5131f6e1b35f0716ad0a157c20cb.jpg", "description": "Leader opposizione salutato da sostenitori all'aeroporto (ANSA)", "site_name": "Agenzia ANSA"}, "article": {"published_time": "2020-02-11T23:43:00+01:00", "modified_time": "2020-02-12T12:41:03+01:00", "section": "America Latina"}, "application-name": "Ansa.it", "msapplication-starturl": "http://www.ansa.it/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/sito/notizie/mondo/americalatina/2020/02/11/venezuela-guaido-e-rientrato-in-patria-dopo-23-giorni_a1a8cc37-c1c6-4685-8103-33f3ae212a2d.html"}