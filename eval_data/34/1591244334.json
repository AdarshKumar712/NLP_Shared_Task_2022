{"source_url": "https://web.archive.org", "url": "https://web.archive.org/web/20210908195146id_/https://www.vaticannews.va/pl/kosciol/news/2020-04/polska-jasna-gora-wyszynski-patron-trudne-czasy.html", "title": "Kard. Wyszy\u0144ski patronem na trudne czasy", "top_image": "https://www.vaticannews.va/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.1500.844.jpeg", "meta_img": "https://www.vaticannews.va/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.1500.844.jpeg", "images": ["https://web.archive.org/etc/designs/vatican-news/release/library/main/images/vatican-news-header-white.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://web.archive.org/etc/designs/vatican-news/release/library/main/images/shoulder_banners/udienze.jpg", "https://web.archive.org/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.750.422.jpeg", "https://web.archive.org/etc/designs/vatican-news/release/library/main/images/support-comunicazione-banner.png", "https://web.archive.org/etc/designs/vatican-news/release/library/main/images/shoulder_banners/angelus.jpg", "https://web.archive.org/etc/designs/vatican-news/release/library/main/images/shoulder_banners/santa_marta.jpg", "https://www.vaticannews.va/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.1500.844.jpeg", "https://web.archive.org/etc/designs/vatican-news/release/library/main/images/shoulder_banners/podcast_banner_light.png", "https://web.archive.org/etc/designs/vatican-news/release/library/main/images/shoulder_banners/newsletter_background_light.png"], "movies": [], "text": "Kard. Stefan Wyszy\u0144ski mo\u017ce by\u0107 patronem na trudne czasy izolacji, kt\u00f3re teraz wielu z nas prze\u017cywa - zauwa\u017cy\u0142a pisarka Ewa Czaczkowska podczas spotkania online na Jasnej G\u00f3rze przed beatyfikacj\u0105 Prymasa Tysi\u0105clecia. \u201eMaryjne drogi do \u015bwi\u0119to\u015bci\u201d to cykl przygotowuj\u0105cy do wyniesienia na o\u0142tarze tego wielkiego czciciela Kr\u00f3lowej Polski. W nocy w kaplicy trwa\u0142o czuwanie, a dzi\u015b dzie\u0144 modlitwy z Prymasem Wyszy\u0144skim.\n\nIzabela Tyras \u2013 Polska (Radio Jasna G\u00f3ra)\n\nMotywem przewodnim spotkania by\u0142 tytu\u0142 najnowszej ksi\u0105\u017cki Ewy Czaczkowskiej \u201ePrymas Wyszy\u0144ski. Wiara, nadzieja, mi\u0142o\u015b\u0107\u201d. Publicystka zauwa\u017cy\u0142a, \u017ce w trudnym czasie pandemii Prymas Wyszy\u0144ski ma nam wiele do powiedzenia. Przypomnia\u0142a, \u017ce sam przez trzy lata by\u0142 internowany, nie wiedzia\u0142 kiedy, ani jak, ten czas dla niego si\u0119 sko\u0144czy. Jednak mia\u0142 na to \u201espos\u00f3b\u201d.\n\n\u201eWierzy\u0142 i wiedzia\u0142, \u017ce ostatnie s\u0142owo nale\u017cy zawsze do Boga, \u017ce ostatnie s\u0142owo nale\u017cy do dobra. I tak\u0105 nadziej\u0119 musia\u0142 mie\u0107 w okresie internowania\u201d.\n\nPublicystka zwr\u00f3ci\u0142a tak\u017ce uwag\u0119, \u017ce w czasie uwi\u0119zienia Prymas \u201edokona\u0142 obrachunku samego z sob\u0105\u201d, co zawa\u017cy\u0142o nie tylko na jego \u017cyciu, ale i ca\u0142ego Narodu.\n\n\u201eZastanawia\u0142 si\u0119 nad tym czy to co si\u0119 sta\u0142o czyli aresztowanie by\u0142o zawinione czy nie, czy jego droga prowadzenia Ko\u015bcio\u0142a do tego momentu by\u0142a w\u0142a\u015bciwa czy nie. I wyci\u0105gn\u0105\u0142 z tego wnioski i w po\u0142\u0105czeniu z aktem osobistego zawierzenia si\u0119 Maryi da\u0142o rezultaty\u201d.\n\nJak wynika z osobistych zapisk\u00f3w Prymasa czas internowania by\u0142 dla niego czasem rekolekcji, wi\u0119kszej refleksji duchowej i egzystencjalnej, czasem, kt\u00f3ry nie zamieni\u0142 by na \u017caden inny. I je\u015bli i my to odosobnienie prze\u017cyjemy na jego wz\u00f3r to mo\u017ce by\u0107 i dla nas punktem kulminacyjnym oddania \u017cycia Bogu na wz\u00f3r Maryi.\n\n", "keywords": [], "meta_keywords": ["Beatyfikacja Prymasa Tysi\u0105clecia", "Matka Bo\u017ca", "Polska", "sanktuaria"], "tags": [], "authors": [], "publish_date": "Wed Apr  8 00:00:00 2020", "summary": "", "article_html": "", "meta_description": "Kard. Stefan Wyszy\u0144ski mo\u017ce by\u0107 patronem na trudne czasy izolacji, kt\u00f3re teraz wielu z nas prze\u017cywa - zauwa\u017cy\u0142a pisarka Ewa Czaczkowska podczas ...", "meta_lang": "pl", "meta_favicon": "/etc/designs/vatican-news/release/library/main/images/favicons/apple-icon-57x57.png", "meta_data": {"keywords": "Beatyfikacja Prymasa Tysi\u0105clecia, Matka Bo\u017ca, Polska, sanktuaria", "description": "Kard. Stefan Wyszy\u0144ski mo\u017ce by\u0107 patronem na trudne czasy izolacji, kt\u00f3re teraz wielu z nas prze\u017cywa - zauwa\u017cy\u0142a pisarka Ewa Czaczkowska podczas ...", "og": {"type": "article", "title": "Kard. Wyszy\u0144ski patronem na trudne czasy - Vatican News", "description": "Kard. Stefan Wyszy\u0144ski mo\u017ce by\u0107 patronem na trudne czasy izolacji, kt\u00f3re teraz wielu z nas prze\u017cywa - zauwa\u017cy\u0142a pisarka Ewa Czaczkowska podczas ...", "url": "https://www.vaticannews.va/pl/kosciol/news/2020-04/polska-jasna-gora-wyszynski-patron-trudne-czasy.html", "image": "https://www.vaticannews.va/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.1500.844.jpeg"}, "twitter": {"image": "https://www.vaticannews.va/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.1500.844.jpeg", "url": "https://www.vaticannews.va/pl/kosciol/news/2020-04/polska-jasna-gora-wyszynski-patron-trudne-czasy.html", "title": "Kard. Wyszy\u0144ski patronem na trudne czasy - Vatican News", "card": "summary_large_image", "description": "Kard. Stefan Wyszy\u0144ski mo\u017ce by\u0107 patronem na trudne czasy izolacji, kt\u00f3re teraz wielu z nas prze\u017cywa - zauwa\u017cy\u0142a pisarka Ewa Czaczkowska podczas ..."}, "news_keywords": "Beatyfikacja Prymasa Tysi\u0105clecia, Matka Bo\u017ca, Polska, sanktuaria", "google": "notranslate", "msapplication-TileColor": "#ffffff", "msapplication-TileImage": "/etc/designs/vatican-news/release/library/main/images/favicons/ms-icon-144x144.png", "theme-color": "#ffffff", "viewport": "user-scalable=no, width=device-width, initial-scale=1, maximum-scale=1, shrink-to-fit=no", "article": {"published_time": "2020-04-28T14:07:51.908+02:00"}, "lectios": {"image": "https://www.vaticannews.va/content/dam/vaticannews/multimedia/2019/10/03/JASNA-2-2aem.jpg/_jcr_content/renditions/cq5dam.thumbnail.cropped.250.141.jpeg"}}, "canonical_link": "https://www.vaticannews.va/pl/kosciol/news/2020-04/polska-jasna-gora-wyszynski-patron-trudne-czasy.html"}