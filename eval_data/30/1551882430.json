{"source_url": "https://web.archive.org", "url": "https://web.archive.org/web/20200319154049id_/https://www.turkiyegazetesi.com.tr/dunya/688978.aspx", "title": "Avrupal\u0131 liderlerin a\u00e7\u0131klamalar\u0131 panik havas\u0131n\u0131 art\u0131r\u0131yor", "top_image": "https://icdn.turkiyegazetesi.com.tr/images/haberler/2020_03/buyuk/avrupali-liderlerin-aciklamalari-panik-havasini-artiriyor-1584540776.jpg", "meta_img": "https://icdn.turkiyegazetesi.com.tr/images/haberler/2020_03/buyuk/avrupali-liderlerin-aciklamalari-panik-havasini-artiriyor-1584540776.jpg", "images": ["https://icdn.turkiyegazetesi.com.tr/images/albumler/2020_03/orta/iste-vergi-odemesi-ertelemesinden-faydalanacak-kisiler--1584624458.jpg", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://icdn.turkiyegazetesi.com.tr/images/haberler/2020_03/buyuk/avrupali-liderlerin-aciklamalari-panik-havasini-artiriyor-1584540776.jpg", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/images/videolar/2020_03/meb-acikladi-iste-uzaktan-egitim-ders-programi-1584612733.jpg", "https://icdn.turkiyegazetesi.com.tr/Templates/v1/images/logo.png", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/images/videolar/2020_03/cin-de-ilk-kez-yeni-koronavirus-vakasi-yok-1584612296.jpg", "https://icdn.turkiyegazetesi.com.tr/images/albumler/2020_03/orta/coronavirus-koronavirus-nedeniyle-olenlerin-en-buyuk-saglik-sorunu-ne--1584611303.jpg", "https://icdn.turkiyegazetesi.com.tr/Templates/v1/images/twitter_share.png", "https://d5nxst8fruw4z.cloudfront.net/atrk.gif?account=brRyo1IWx810Y8", "https://icdn.turkiyegazetesi.com.tr/Templates/v1/images/yorum.png", "https://icdn.turkiyegazetesi.com.tr/images/videolar/2020_03/istanbul-da-siddetli-dolu-etkili-oldu-1584614195.jpg", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/images/albumler/2020_03/orta/altin-fiyatlari-dustu-mu-iste-son-durum--1584628764.jpg"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nAvrupa'da \u0130talya'n\u0131n ard\u0131ndan Kovid-19'dan en \u00e7ok etkilenen \u00fclke olan \u0130spanya'n\u0131n Ba\u015fbakan\u0131 Pedro Sanchez, g\u00fcnler sonra yap\u0131lan ilk parlamento oturumundaki konu\u015fmas\u0131nda, al\u0131nan \u00f6nlemleri ve zamanlamas\u0131n\u0131 savundu.\n\nGe\u00e7 kalmakla ele\u015ftirilen Sanchez, ola\u011fan\u00fcst\u00fc hal karar\u0131n\u0131 \"gereklili\u011fin kesinle\u015fmesiyle ald\u0131klar\u0131n\u0131\", harekete ge\u00e7mede zamanlaman\u0131n \u00f6nemli oldu\u011funu ifade ederek, \"En k\u00f6t\u00fcs\u00fc hala gelmedi. Bu, sa\u011fl\u0131k sistemi \u00e7ok say\u0131da enfekte olmu\u015f ki\u015finin hastanelere kald\u0131r\u0131lmas\u0131yla ya\u015fanacak.\" dedi.\n\nEtkisi 12 ay s\u00fcrecek vir\u00fcs nedeniyle onbinlerce ki\u015fi \u00f6lebilir\n\nGuardian gazetesinin elde etti\u011fi \u0130ngiltere Halk Sa\u011fl\u0131\u011f\u0131 Kurumunun gizli de\u011ferlendirmesine g\u00f6re ise, vir\u00fcs\u00fcn etkileri gelecek sene bahar aylar\u0131na kadar devam edecek. Bu s\u00fcre\u00e7te n\u00fcfusun y\u00fczde 80'i hasta olacak ve en az 7,9 milyon ki\u015finin hastanelere kald\u0131r\u0131lmas\u0131 gerekecek.\n\n\u0130ngiliz h\u00fck\u00fcmetinin Ba\u015f Bilim Dan\u0131\u015fman\u0131 Patrick Vallance da, Kovid-19'un binlerce ki\u015finin \u00f6lmesine yol a\u00e7aca\u011f\u0131n\u0131 ve s\u00fcre\u00e7 i\u00e7inde 20 bin veya daha az ki\u015finin \u00f6lmesinin \"iyi bir sonu\u00e7\" olaca\u011f\u0131n\u0131 s\u00f6yledi.\n\nH\u00fck\u00fcmet \u00f6l\u00fcm oranlar\u0131n\u0131 a\u015fa\u011f\u0131ya \u00e7ekebilmek i\u00e7in ya\u015fl\u0131lar ve hastalardan, kendilerini en az 4 ay boyunca izole etmelerini istedi. E\u011fer bu ba\u015far\u0131labilir ve \u00f6l\u00fcm oran\u0131 d\u00fc\u015f\u00fcr\u00fclebilirse ilk tahmin olan 277 bin can kayb\u0131 \u00e7ok daha a\u015fa\u011f\u0131lara \u00e7ekilebilecek.\n\nN\u00fcfusun b\u00fcy\u00fck b\u00f6l\u00fcm\u00fc enfekte olacak\n\nBenzer a\u00e7\u0131klamalar Almanya Ba\u015fbakan\u0131 Angela Merkel ile Hollanda Ba\u015fbakan\u0131 Mark Rutte'den de geldi.\n\n\"Almanya'daki n\u00fcfusun y\u00fczde 60 ila 70'inin bu vir\u00fcsten etkilenebilece\u011fini\" ifade eden Merkel, \"'Ya\u015fl\u0131 insanlar ve daha \u00f6nce hastal\u0131\u011f\u0131 olan ki\u015filer \u00f6zellikle risk alt\u0131nda. \u015eimdi \u00f6nemli olan, zaman kazanmakt\u0131r. Sa\u011fl\u0131k sistemimize a\u015f\u0131r\u0131 y\u00fcklenilmemesi \u00f6nemli.'' diye konu\u015ftu.\n\nHollanda Ba\u015fbakan\u0131 Rutte de \"Hollanda halk\u0131n\u0131n b\u00fcy\u00fck bir k\u0131sm\u0131n\u0131n \u00f6n\u00fcm\u00fczdeki s\u00fcre\u00e7te enfekte olaca\u011f\u0131 bir ger\u00e7ek.\" dedi.\n\nRutte, \u00fclkede salg\u0131na kar\u015f\u0131 \"kontroll\u00fc grup ba\u011f\u0131\u015f\u0131kl\u0131\u011f\u0131\" kazan\u0131lmas\u0131n\u0131n gereklili\u011fine vurgu yaparak, \"Ba\u011f\u0131\u015f\u0131kl\u0131k kazanan say\u0131s\u0131 ne kadar \u00e7ok olursa vir\u00fcs\u00fcn ya\u015fl\u0131 ve hastalara yay\u0131lmas\u0131 o kadar az olur. Bu hastal\u0131\u011fa yakalan\u0131p iyile\u015fenler tekrar hastalanmaz. Bu ki\u015filerle ba\u011f\u0131\u015f\u0131kl\u0131\u011f\u0131 zay\u0131flar\u0131n etraf\u0131na duvar \u00f6rm\u00fc\u015f oluruz fakat bu uzun zaman alacak. Zay\u0131flar\u0131 ancak bu \u015fekilde koruyabiliriz.\" ifadesini kulland\u0131.\n\nA\u00e7\u0131klamalar pani\u011fe yol a\u00e7\u0131yor\n\nLiderler ve yetkililerin bu a\u00e7\u0131klamalar\u0131, Avrupa genelinde pani\u011fe yol a\u00e7m\u0131\u015f durumda. \u0130talya, \u0130spanya, Fransa ve Bel\u00e7ika, kat\u0131 yasaklar\u0131 uygulamaya koyarak \u00f6nlem al\u0131rken di\u011fer \u00fclkelerde ise halk\u0131n genelde soka\u011fa \u00e7\u0131kmad\u0131\u011f\u0131 g\u00f6r\u00fcl\u00fcyor.\n\nHi\u00e7bir kapatma karar\u0131n\u0131n al\u0131nmad\u0131\u011f\u0131, sadece h\u00fck\u00fcmetin \"barlara, tiyatrolara ve gece kul\u00fcplerine gitmeyin, m\u00fcmk\u00fcnse evden \u00e7al\u0131\u015f\u0131n\" tavsiyesinde bulundu\u011fu \u0130ngiltere'de bile sokaklar bo\u015f kald\u0131.\n\nHalk aras\u0131ndaki pani\u011fin marketlere yans\u0131mas\u0131 da devam ediyor. Temizlik \u00fcr\u00fcnleri ba\u015fta olmak \u00fczere, kuru g\u0131dalar, uzun \u00f6m\u00fcrl\u00fc s\u00fctler ve unlar\u0131n \u00e7o\u011fu markette bitti\u011fi ve yerine yenilerinin gelmesinin g\u00fcnler ald\u0131\u011f\u0131 g\u00f6r\u00fcl\u00fcyor. Uzun s\u0131ralar\u0131n olu\u015ftu\u011fu marketlerde, baz\u0131 \u00fcr\u00fcnlere ki\u015fi ba\u015f\u0131 s\u0131n\u0131rlama getirilmeye de ba\u015fland\u0131. Ayr\u0131ca \u0130ngiltere'deki b\u00fcy\u00fck market zincileri, ya\u015fl\u0131lar ve hastalara \u00f6ncelik tan\u0131yarak a\u00e7\u0131l\u0131\u015fta sadece bu gruptakileri i\u00e7eri almay\u0131 kararla\u015ft\u0131rd\u0131.", "keywords": [], "meta_keywords": ["Avrupa", "koronavir\u00fcs", "korona", "vir\u00fcs"], "tags": [], "authors": [], "publish_date": null, "summary": "", "article_html": "", "meta_description": "Avrupa \u00fclkeleri liderlerinin, yeni tip koronovir\u00fcsle (Kovid-19) m\u00fccadele kapsam\u0131nda \"en k\u00f6t\u00fcs\u00fcn\u00fcn hala gelmedi\u011fini\" s\u00f6ylemeye devam etmesi, halkta pani\u011fe yol a\u00e7\u0131yor.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Avrupa \u00fclkeleri liderlerinin, yeni tip koronovir\u00fcsle (Kovid-19) m\u00fccadele kapsam\u0131nda \"en k\u00f6t\u00fcs\u00fcn\u00fcn hala gelmedi\u011fini\" s\u00f6ylemeye devam etmesi, halkta pani\u011fe yol a\u00e7\u0131yor.", "keywords": "Avrupa, koronavir\u00fcs, korona, vir\u00fcs", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "Avrupal\u0131 liderlerin a\u00e7\u0131klamalar\u0131 panik havas\u0131n\u0131 art\u0131r\u0131yor", "description": "", "image": "https://icdn.turkiyegazetesi.com.tr/images/haberler/2020_03/buyuk/avrupali-liderlerin-aciklamalari-panik-havasini-artiriyor-1584540776.jpg", "url": "https://www.turkiyegazetesi.com.tr/dunya/688978.aspx"}, "og": {"type": "Article", "title": "Avrupal\u0131 liderlerin a\u00e7\u0131klamalar\u0131 panik havas\u0131n\u0131 art\u0131r\u0131yor", "url": "https://www.turkiyegazetesi.com.tr/dunya/688978.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_03/buyuk/avrupali-liderlerin-aciklamalari-panik-havasini-artiriyor-1584540776.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/dunya/688978.aspx"}