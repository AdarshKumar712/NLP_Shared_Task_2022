{"source_url": "https://web.archive.org", "url": "https://web.archive.org/web/20200525202911id_/https://www.fronda.pl/a/s-malgorzata-borkowska-osb-o-rozwoju-duchowym%2C143310.html", "title": "S. Ma\u0142gorzata Borkowska OSB: O rozwoju duchowym", "top_image": "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "meta_img": "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "images": ["https://web.archive.org/site_media/media/uploads/article/.thumbnails/borkowska_89e8u2riwew-746x280.jpg\n", "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "https://web.archive.org/site_media/media/uploads/article/.thumbnails/wef98wefiwubefukwbjefkwjef-190x100.jpg", "https://web.archive.org/site_media/media/uploads/avatar/.thumbnails/default-50x50.png", "https://web.archive.org/site_media/media/uploads/article/.thumbnails/wniebowziecie_maryii-190x100.jpg", "https://web.archive.org/site_media/images/autopromotion/hostel_logo.png", "https://web.archive.org/site_media/images/blank.gif", "https://web.archive.org/site_media/images/autopromotion/holender_logo.png", "https://web.archive.org/site_media/vendor/facebox/closelabel.png", "https://web.archive.org/site_media/images/autopromotion/holland_logo.png", "https://web.archive.org/site_media/media/uploads/article/.thumbnails/sasin-yt-pis-190x100.jpg", "https://web.archive.org/site_media/images/facebook.png", "https://web.archive.org/site_media/images/autopromotion/fort24_logo.png", "https://web.archive.org/site_media/images/aniol.jpg", "https://web.archive.org/site_media/images/logo.png"], "movies": [], "text": "O rozwoju duchowym\n\nWielu kaznodziej\u00f3w zupe\u0142nie, jak si\u0119 zdaje, nie widzi potrzeby rozwoju duchowego i tylko wci\u0105\u017c zach\u0119ca nas, \u017ceby\u015bmy wr\u00f3ci\u0142y do pierwotnej, nowicjackiej gorliwo\u015bci; \u017ceby\u015bmy na przyk\u0142ad, odnawiaj\u0105c \u015bluby, z\u0142o\u017cy\u0142y je tak samo, jak za pierwszym razem; zak\u0142adaj\u0105c najwyra\u017aniej, \u017ce za pierwszym razem sk\u0142ada\u0142y\u015bmy je idealnie z powodu entuzjazmu. Wi\u0119c pytam: i tylko tyle? Kiedy si\u0119 sk\u0142ada pierwsze \u015bluby, a nawet jeszcze wieczyste, cz\u0142owiek rzeczywi\u015bcie entuzjazmu ma fur\u0119, ale to jest entuzjazm szczeni\u0119cy, bez do\u015bwiadczenia. Co\u015b nieco\u015b trudno\u015bci ju\u017c si\u0119 lizn\u0119\u0142o, co\u015b nieco\u015b si\u0119 ich jeszcze mgli\u015bcie przewiduje, i to wszystko. Po kilkudziesi\u0119ciu latach, odnawiaj\u0105c profesj\u0119, m\u00f3wi\u0105c Bogu ponownie TAK, m\u00f3wi si\u0119 to ju\u017c zupe\u0142nie inaczej. Ma si\u0119 za sob\u0105 te lata doznawania w\u0142asnej s\u0142abo\u015bci, ma si\u0119 te \u201etrudno\u015bci\u201d, og\u00f3lnie dawniej pojmowane, przet\u0142umaczone teraz na bardzo bolesny konkret zewn\u0119trzny i wewn\u0119trzny, kt\u00f3rego na pocz\u0105tku w og\u00f3le si\u0119 nie przeczuwa\u0142o. To jest ju\u017c ca\u0142kiem inne TAK; czy wi\u0119cej warte, sam B\u00f3g tylko wie, ale na pewno mniej uczuciowe, bardziej wolitywne, g\u0142\u0119bsze. Entuzjazmu mo\u017ce by\u0107 mniej, prze\u017cycia mniej, ale chyba jedn\u0105 w\u0142a\u015bnie z tych rzeczy, kt\u00f3rych nas bieg lat uczy, jest zasada, \u017ce Boga nie trzeba prze\u017cy\u0107, ale uwielbi\u0107. Prze\u017cywa si\u0119 co\u015b; uwielbia si\u0119 Kogo\u015b.\n\nNie mo\u017ce kurczak tkwi\u0107 przez trzydzie\u015bci lat w skorupce, cho\u0107by tam w\u0142a\u015bnie by\u0142 najszcz\u0119\u015bliwszy. Musi zaj\u015b\u0107 jaki\u015b rozw\u00f3j. To jest oczywi\u015bcie ryzyko, bo rozwin\u0105\u0107 si\u0119 mo\u017cna w kierunku pog\u0142\u0119bienia lub sp\u0142ycenia, ale chyba nie powinni\u015bmy zak\u0142ada\u0107, \u017ce rozw\u00f3j musi by\u0107 sp\u0142yceniem i \u017ce trzeba si\u0119 za wszelk\u0105 cen\u0119 trzyma\u0107 pierwotnego usposobienia, pierwotnego nastroju. Nie chcia\u0142abym, gdybym by\u0142a teraz nowicjuszk\u0105, \u017ceby mi sugerowano, \u017ce to teraz w\u0142a\u015bnie jestem w stanie usposobienia idealnego, a sens ca\u0142ej reszty \u017cycia b\u0119dzie polega\u0107 na tym, \u017cebym si\u0119 na tym poziomie utrzyma\u0142a... To mo\u017ce dawa\u0107 mi\u0142e poczucie w\u0142asnej cnoty... nawet przewagi nad starszymi siostrami, kt\u00f3re ju\u017c od tylu lat zsuwaj\u0105 si\u0119 w d\u00f3\u0142... ale po co w takim razie \u017cy\u0107 d\u0142u\u017cej, je\u015bli im dalej, tym musi by\u0107 gorzej?\n\nTo si\u0119 \u0142\u0105czy w og\u00f3le z naszymi poj\u0119ciami o rozwoju i o staro\u015bci. Pewien popularny kaznodzieja radiowy rzuci\u0142 kiedy\u015b w \u015bwiat taki frazes: Jeste\u015b gorszy, bo jeste\u015b starszy i m\u0105drzejszy! Wielk\u0105 te\u017c popularno\u015b\u0107 ma tekst, z\u0142o\u017cony z szeregu paralel, a zaczynaj\u0105cy si\u0119 mniej wi\u0119cej tak: Taki jeste\u015b stary jak twoja rozpacz i taki m\u0142ody jak twoja nadzieja... W tym zestawieniu staro\u015b\u0107 jest synonimem wszelkiego z\u0142a i ostatecznego upadku, i cz\u0142owiek powinien nie da\u0107 si\u0119 jej i robi\u0107 z siebie na si\u0142\u0119 \u201em\u0142odego\u201d, a kiedy to ju\u017c niemo\u017cliwe, przynajmniej to sobie wmawia\u0107. Kojarzy si\u0119 staro\u015b\u0107 tylko z tym wszystkim, co w niej z\u0142e, tak jakby rozw\u00f3j cz\u0142owieka by\u0142 zaplanowany od lepszego do gorszego i jakby nale\u017ca\u0142o ten rozw\u00f3j wstrzymywa\u0107, a je\u015bli si\u0119 nie uda wstrzyma\u0107 go naprawd\u0119, to przynajmniej udawa\u0107, \u017ce si\u0119 go wstrzyma\u0142o, bo inaczej wstyd. Tote\u017c ludzie rozpaczliwie udaj\u0105 (\u201enawet starzec te\u017c jest m\u0142ody...\u201d, uczono nas \u015bpiewa\u0107 w socjalistycznej szkole), a w ten spos\u00f3b i m\u0142odo\u015b\u0107 trac\u0105, bo straci\u0107 i tak musz\u0105, i owoc\u00f3w staro\u015bci zebra\u0107 nie mog\u0105, bo ich nawet zauwa\u017cy\u0107 nie chc\u0105.\n\n[\u2013 O\u015blico, czy\u017c Pan Jezus sam nie powiedzia\u0142: \u201eJe\u015bli si\u0119 nie staniecie jako dzieci...\u201d?\n\n\u2013 Owszem, powiedzia\u0142. Ale je\u015bli to tak rozumie\u0107, jak ty, Balaamie, nauczasz, to by trzeba uzna\u0107, \u017ce najpewniejsz\u0105 drog\u0105 do zbawienia jest dosta\u0107 Alzheimera.]\n\nA przecie\u017c Pismo \u015awi\u0119te w\u0142a\u015bnie staro\u015b\u0107 przedstawia jako wielk\u0105 \u0142ask\u0119 \u2013 oczywi\u015bcie staro\u015b\u0107 dojrza\u0142\u0105 i m\u0105dr\u0105; i powiada, odwrotnie ni\u017c ta pie\u015b\u0144, \u017ce nawet m\u0142odzik mo\u017ce by\u0107 starcem, je\u015bli przedwcze\u015bnie zm\u0105drza\u0142. Ja wcale nie chc\u0119 by\u0107 m\u0142oda, ja bym chcia\u0142a by\u0107 pi\u0119knie stara. Przecie\u017c B\u00f3g zaplanowa\u0142 rozw\u00f3j ludzki od m\u0142odo\u015bci do staro\u015bci, nie odwrotnie, i to dzisiejsze zach\u0142ystywanie si\u0119 m\u0142odo\u015bci\u0105, wszystko jedno, fizyczn\u0105 czy duchow\u0105, troszeczk\u0119 mi pachnie odwracaniem Bo\u017cego \u0142adu, a tym samym zawracaniem Wis\u0142y kijkiem. Bo w\u0142a\u015bnie chodzi o rozw\u00f3j, o wzrastanie w do\u015bwiadczeniu, w m\u0105dro\u015bci, w \u0142agodno\u015bci etc., etc., a nie o utrwalanie na ca\u0142e \u017cycie stanu embrionalnego, jako jedynie warto\u015bciowego. Chyba sekretem wszystkiego jest to, \u017ce uczymy si\u0119 akceptacji Bo\u017cego planu; a m\u0142odo\u015b\u0107 chmurna i durna bywa w tej nauce czasem pomoc\u0105, ale bardzo cz\u0119sto przeszkod\u0105, chorob\u0105 dzieci\u0119c\u0105 do zaliczenia, i tyle. Bardzo dawno temu, jeszcze jako m\u0142oda dziewczyna, czyta\u0142am ksi\u0105\u017ck\u0119 francuskiego biskupa, Paula Richaud, o staro\u015bci. Zrobi\u0142a na mnie ogromne wra\u017cenie. Poszczeg\u00f3lne rozdzia\u0142y nazywa\u0142y si\u0119 jako\u015b tak: Pan poucza... Pan oczyszcza... i wreszcie: Pan wzywa.\n\nSiostra Ma\u0142gorzata Borkowska OSB urodzi\u0142a si\u0119 w 1939 r. Studiowa\u0142a polonistyk\u0119 i filozofi\u0119 na Uniwersytecie Miko\u0142aja Kopernika w Toruniu oraz teologi\u0119 na Katolickim Uniwersytecie Lubelskim. Od 1964 jest benedyktynk\u0105 w \u017barnowcu. Autorka wielu prac historycznych, m.in. \u201e\u017bycie codzienne polskich klasztor\u00f3w \u017ce\u0144skich w XVII i XVIII wieku\u201d, \u201eCzarna owca\u201d, \u201eO\u015blica Balaama\u201d, t\u0142umaczka m.in. ojc\u00f3w monastycznych, felietonistka.", "keywords": [], "meta_keywords": ["Borkowska", "s Ma\u0142gorzata Borkowska", "duchowo\u015b\u0107", "rozw\u00f3j duchowy", "czym jest rozw\u00f3j duchowy", "wiara"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "Borkowska, s Ma\u0142gorzata Borkowska, duchowo\u015b\u0107, rozw\u00f3j duchowy, czym jest rozw\u00f3j duchowy, wiara", "og": {"title": "S. Ma\u0142gorzata Borkowska OSB: O rozwoju duchowym", "type": "article", "image": {"identifier": "https://www.fronda.pl/site_media/media/uploads/article/.thumbnails/borkowska_89e8u2riwew-1200x630.jpg", "width": 1200, "height": 630}, "url": "https://www.fronda.pl/a/s-malgorzata-borkowska-osb-o-rozwoju-duchowym,143310.html"}}, "canonical_link": "https://www.fronda.pl/a/s-malgorzata-borkowska-osb-o-rozwoju-duchowym,143310.html"}