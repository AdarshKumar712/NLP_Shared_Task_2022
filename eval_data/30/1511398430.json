{"source_url": "https://www.cagliaripad.it", "url": "https://www.cagliaripad.it/436795/donna-uccisa-ad-alghero-si-fa-strada-il-movente-economico/", "title": "Donna uccisa ad Alghero, si fa strada il movente economico", "top_image": "https://s3-eu-central-1.amazonaws.com/cagliaripad-s3/wp-content/uploads/2020/02/01193311/cdfeed012b994f7ec0ab000ef4456d9a.jpg", "meta_img": "https://s3-eu-central-1.amazonaws.com/cagliaripad-s3/wp-content/uploads/2020/02/01193311/cdfeed012b994f7ec0ab000ef4456d9a.jpg", "images": ["https://s3-eu-central-1.amazonaws.com/cagliaripad-s3/wp-content/uploads/2020/02/01171000/Screenshot-2020-02-01T170834.546-238x178.png", "https://s3-eu-central-1.amazonaws.com/cagliaripad-s3/wp-content/uploads/2017/07/26173956/cagliaripad-logo-footer.png", "https://s3-eu-central-1.amazonaws.com/cagliaripad-s3/wp-content/uploads/2020/02/01134934/456cc6ac-a974-4ce1-8a87-c28ce794f7b2-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2018/11/20162037/cpad-300x120.png", "https://s3-eu-central-1.amazonaws.com/cagliaripad-s3/wp-content/uploads/2020/02/01193311/cdfeed012b994f7ec0ab000ef4456d9a.jpg", "https://s3-eu-central-1.amazonaws.com/cagliaripad-s3/wp-content/uploads/2019/02/01104955/c2e32223743a52e17c5e87cbe672c214-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2019/09/16183602/224b6a9f28493d1f9d9917bc50408335-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2020/02/02094912/03870ce0d8197c7337b9f1f2dd74c941-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2017/07/26174237/cagliaripad-logo-mobile-300x117.png", "https://s3-eu-central-1.amazonaws.com/cagliaripad-s3/wp-content/uploads/2019/10/18094010/2be9df6f1067b3a71eb479d541904a72-238x178.jpg"], "movies": [], "text": "Si terr\u00e0 luned\u00ec mattina nel carcere di Bancali, a Sassari, l\u2019interrogatorio di Massimiliano Farci, il 53enne di Assemini accusato di omicidio doloso, occultamento di cadavere, furto e indebito utilizzo del bancomat di Speranza Ponti, la sua fidanzata sassarese di 50 anni con cui gestiva la pizzeria Sergio\u2019s di via XX settembre, ad Alghero. Assistito dall\u2019avvocato Daniele Solinas, Farci dovr\u00e0 rispondere alle domande del gip Antonello Spanu, che dovr\u00e0 stabilire se convalidare il provvedimento cautelare sollecitato dal sostituto procuratore Beatrice Giovannetti, titolare delle indagini.\n\nIntanto per gli inquirenti si affaccia sempre pi\u00f9 l\u2019ipotesi che il movente dell\u2019assassinio sia di natura economica: la donna aveva venduto di recente l\u2019appartamento di Genova, di cui era comproprietario l\u2019ex marito, e aveva ottenuto un risarcimento da un\u2019assicurazione. Una somma consistente, utilizzata in parte per prestare i soldi al compagno, cos\u00ec da consentirgli di realizzare il dehor della pizzeria.\n\nLe indagini sono coordinate a distanza dal procuratore Gianni Caria e condotte dai carabinieri della compagnia di Alghero insieme al reparto investigativo del comando provinciale di Sassari e al Ris di Cagliari.\n\nMasimiliano Farci, gi\u00e0 condannato all\u2019ergastolo nel 1999 insieme al fratello Alessandro per l\u2019omicidio di Roberto Baldussi, giovane imprenditore di San Sperate al quale intendeva portare via una lussuosa Lotus rossa, dopo vent\u2019anni di detenzione aveva ottenuto la semi-libert\u00e0, che stava scontando nel carcere di Alghero, dove rientrava solo di notte. Di giorno gestiva la sua pizzeria insieme a quella donna che da un paio d\u2019anni aveva lasciato Genova per vivere con lui nella Riviera del corallo, avvicinandosi cos\u00ec anche ai parenti, che vivono a Uri. Della donna si erano perse le tracce da dicembre. Preoccupati, i parenti avevano sporto denuncia ai carabinieri.\n\nLe versioni fornite dal compagno, alcuni messaggi sui social e quelli scambiati con i conoscenti comuni, i prelevamenti effettuati col bancomat di lei, per un totale di 5mila euro: tantissimi elementi avevano indirizzato le indagini verso una direzione precisa sin da subito. Due giorni fa la svolta, quando dopo un lunghissimo interrogatorio Farci ha ammesso che la donna era morta. Dopo aver dichiarato di averla ritrovata suicida nel loro appartamento la sera del 6 dicembre, l\u2019uomo ha ammesso di aver occultato il cadavere per paura di perdere tutto quel che aveva conquistato in questi anni dopo gli errori del passato.\n\nBasandosi sulle sue indicazioni, ieri mattina gli investigatori hanno ritrovato il corpo della donna tra le sterpaglie di uno spiazzo presso la zona residenziale turistica di Monte Carru, dove si trovano un resort e delle villette a schiera, e le campagne di Carrabufas.", "keywords": [], "meta_keywords": [""], "tags": ["scuola", "meteo", "zedda", "Approfondimenti", "politica internazionale", "politica nazionale", "protesta", "videogallery", "Cronaca Nuoro", "vigili del fuoco", "sardegnanews", "roma", "sindaco", "rassegna stampa", "Sardegna notizie", "regione", "Turismo", "Cronaca internazionale", "scuola e universit\u00e0", "sassari", "vigili", "solinas", "sindacati", "cronaca sud sardegna", "Cronaca nazionale", "sanit\u00e0", "Cronaca Citt\u00e0 metropolitana di Cagliari", "regionali", "regione sardegna", "sardegna news", "Cronaca regionale", "sardegna", "usa", "teatro", "cronaca cagliari", "universit\u00e0", "salvini", "Appuntamenti", "Cronaca Sassari", "quartu", "sport", "Terremoto", "Politica regionale", "siria", "Musica e spettacoli"], "authors": ["Redazione Cagliaripad"], "publish_date": "Sat Feb  1 16:00:44 2020", "summary": "", "article_html": "", "meta_description": "", "meta_lang": "it", "meta_favicon": "https://s3-eu-central-1.amazonaws.com/cagliaripad-s3/wp-content/uploads/2017/07/26175849/favicon-cpad.png", "meta_data": {"viewport": "width=device-width, initial-scale=1.0", "google-site-verification": "RYzSMaAEgG9_UIAX5LxRF2f7BfYHf3mZnN8WxExiuCE", "og": {"image": {"identifier": "https://s3-eu-central-1.amazonaws.com/cagliaripad-s3/wp-content/uploads/2020/02/01193311/cdfeed012b994f7ec0ab000ef4456d9a.jpg", "secure_url": "https://s3-eu-central-1.amazonaws.com/cagliaripad-s3/wp-content/uploads/2020/02/01193311/cdfeed012b994f7ec0ab000ef4456d9a.jpg", "width": 457, "height": 257}, "locale": "it_IT", "type": "article", "title": "Donna uccisa ad Alghero, si fa strada il movente economico - Cronaca, Prima pagina - Cagliaripad", "description": "Si terr\u00e0 luned\u00ec mattina nel carcere di Bancali, a Sassari, l\u2019interrogatorio di Massimiliano Farci, il 53enne di Assemini accusato di omicidio doloso, occultamento di cadavere, furto e indebito utilizzo del bancomat di Speranza Ponti, la sua fidanzata sassarese di 50 anni con cui gestiva la pizzeria Sergio\u2019s di via XX settembre, ad Alghero. Assistito dall\u2019avvocato \u2026", "url": "https://www.cagliaripad.it/436795/donna-uccisa-ad-alghero-si-fa-strada-il-movente-economico/", "site_name": "Cagliaripad", "updated_time": "2020-02-01T18:36:03+00:00"}, "author": "Redazione Cagliaripad", "article": {"publisher": "https://www.facebook.com/CagliariPad/", "tag": "cronaca sardegna", "section": "Cronaca", "published_time": "2020-02-01T16:00:44+00:00", "modified_time": "2020-02-01T18:36:03+00:00"}, "twitter": {"card": "summary", "description": "Si terr\u00e0 luned\u00ec mattina nel carcere di Bancali, a Sassari, l\u2019interrogatorio di Massimiliano Farci, il 53enne di Assemini accusato di omicidio doloso, occultamento di cadavere, furto e indebito utilizzo del bancomat di Speranza Ponti, la sua fidanzata sassarese di 50 anni con cui gestiva la pizzeria Sergio\u2019s di via XX settembre, ad Alghero. Assistito dall\u2019avvocato [\u2026]", "title": "Donna uccisa ad Alghero, si fa strada il movente economico - Cronaca, Prima pagina - Cagliaripad", "site": "@cagliaripad", "image": "https://s3-eu-central-1.amazonaws.com/cagliaripad-s3/wp-content/uploads/2020/02/01193311/cdfeed012b994f7ec0ab000ef4456d9a.jpg", "creator": "@cagliaripad"}, "generator": "Powered by Visual Composer - drag and drop page builder for WordPress."}, "canonical_link": "https://www.cagliaripad.it/436795/donna-uccisa-ad-alghero-si-fa-strada-il-movente-economico/"}