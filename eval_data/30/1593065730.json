{"source_url": "https://web.archive.org", "url": "https://web.archive.org/web/20200508184610id_/https://www.rmf24.pl/raporty/raport-batalia-o-sady/fakty/news-kto-po-prof-malgorzacie-gersdorf-tymczasowosc-w-sadzie-najwy,nId,4469302", "title": "Kto po prof. Ma\u0142gorzacie Gersdorf? Tymczasowo\u015b\u0107 w S\u0105dzie Najwy\u017cszym", "top_image": "https://i.iplsc.com/-/000A2RGIY6X9HO10-C411.jpg", "meta_img": "https://i.iplsc.com/-/000A2RGIY6X9HO10-C411.jpg", "images": ["https://i.iplsc.com/0007T0Q8S45GRKJY-C0.png", "https://web.archive.org/s/classic/ajax-loader.gif", "https://i.iplsc.com/malgorzata-gersdorf/000A2RGK47OSW7BX-C123-F4.jpg", "https://i.iplsc.com/rmf-fm/00073CCEGV5YJQ4C-C326.jpg", "https://i.iplsc.com/-/0006PU8GAS5EJJ4Y-C0.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://i.iplsc.com/-/000A2RGIY6X9HO10-C411.jpg"], "movies": [], "text": "Prezydent Duda ma dzi\u015b powierzy\u0107 wykonywanie obowi\u0105zk\u00f3w Pierwszego Prezesa S\u0105du Najwy\u017cszego jednemu z s\u0119dzi\u00f3w tego s\u0105du. To wynik zwolnienia tego stanowiska przez prof. Ma\u0142gorzat\u0119 Gersdorf, kt\u00f3ra ko\u0144czy dzi\u015b 6-letni\u0105 kadencj\u0119 i odchodzi w stan spoczynku.\n\nMa\u0142gorzata Gersdorf / Piotr Nowak / PAP\n\nZadanie nominata - wyb\u00f3r kandydat\u00f3w\n\nNieoficjalne pog\u0142oski z Pa\u0142acu Prezydenckiego m\u00f3wi\u0105, \u017ce Andrzej Duda do ostatniej chwili rozwa\u017ca dw\u00f3jk\u0119 kandydat\u00f3w. Trzeba jednak pami\u0119ta\u0107, \u017ce osoba, kt\u00f3r\u0105 dzi\u015b wska\u017ce prezydent, nie b\u0119dzie wcale pe\u0142noprawnym Pierwszym Prezesem S\u0105du, a jedynie osob\u0105, kt\u00f3ra w ci\u0105gu siedmiu dni ma doprowadzi\u0107 do wyboru 5 kandydat\u00f3w na to stanowisko przez zgromadzenie s\u0119dzi\u00f3w.\n\nZgromadzenie takie kilkukrotnie zwo\u0142ywa\u0142a i przek\u0142ada\u0142a jeszcze prof. Gersdorf. Ostatecznie nie dosz\u0142o ono do skutku ze wzgl\u0119du na ograniczenia zwi\u0105zane ze stanem epidemii i fakt, \u017ce s\u0119dziowie to cz\u0119sto seniorzy, stanowi\u0105cy grup\u0119 os\u00f3b szczeg\u00f3lnie nara\u017conych.\n\nTymczasowy prezes nie startuje w wyborach\n\nKomplikacj\u0105 wyboru, stoj\u0105cego przed prezydentem jest te\u017c to, \u017ce dzisiejsze powo\u0142anie wyklucza ostateczne obj\u0119cie funkcji Pierwszego Prezesa: osoba organizuj\u0105ca wybory kandydat\u00f3w sama nie mo\u017ce w nich startowa\u0107. Chocia\u017c wi\u0119c prezydent liczy\u0142 na wyznaczenie do tego by\u0142ego szefa PKW Wies\u0142awa Kozielewicza - nie mo\u017ce tego zrobi\u0107, bo s\u0119dzia mia\u0142 ju\u017c zadeklarowa\u0107 ch\u0119\u0107 ubiegania si\u0119 o fotel Pierwszego Prezesa.\n\nZ tych w\u0142a\u015bnie wzgl\u0119d\u00f3w s\u0119dzia, kt\u00f3rego wyznaczy dzi\u015b prezydent, nie b\u0119dzie nale\u017ca\u0142 do os\u00f3b maj\u0105cych ambicj\u0119 zaj\u0119cia stanowiska zwalnianego przez Ma\u0142gorzat\u0119 Gersdorf. Nie b\u0119dzie to wi\u0119c pewnie \u017cadna z wymienianych w \u015brodowisku kandydatur - ani prof. Ma\u0142gorzata Manowska, ani prezes Izby Kontroli Joanna Lema\u0144ska, ani wymieniony ju\u017c Wies\u0142aw Kozielewicz.\n\nNieoficjalne wiadomo\u015bci m\u00f3wi\u0105, \u017ce prezydent chcia\u0142by tymczasowe kierowanie S\u0105dem powierzy\u0107 komu\u015b z do\u015bwiadczeniem s\u0119dziowskim. \u017beby nie budzi\u0107 zb\u0119dnych kontrowersji - nie powo\u0142a do tego \u017cadnego z s\u0119dzi\u00f3w Izby Dyscyplinarnej, zawieszonej decyzj\u0105 obecnej Pierwszej Prezes ze wzgl\u0119du na postanowienie europejskiego Trybuna\u0142u Sprawiedliwo\u015bci.\n\n\n\n\n\nBez zwi\u0105zku z wyborami\n\nObsada funkcji Pierwszego Prezesa S\u0105du Najwy\u017cszego nie wi\u0105\u017ce si\u0119 z orzekaniem wa\u017cno\u015bci wybor\u00f3w. Wed\u0142ug obowi\u0105zuj\u0105cej ustawy o SN ocena wybor\u00f3w nie nale\u017cy bowiem do ca\u0142ego S\u0105du Najwy\u017cszego, ale do jego Izby Kontroli Nadzwyczajnej, a Pierwszy Prezes SN nie ma narz\u0119dzi, kt\u00f3re mog\u0142yby to zmieni\u0107 - takie rozwi\u0105zanie jest wprost zapisane w ustawie o S\u0105dzie Najwy\u017cszym.", "keywords": [], "meta_keywords": [""], "tags": [], "authors": ["Rmf Fm", "Tomasz Skory", "Magdalena Party\u0142a"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Prezydent, Duda, dzi\u015b, powierzy\u0107, wykonywanie, obowi\u0105zk\u00f3w, Pierwszego, Prezesa, S\u0105du, Najwy\u017cszego, jednemu, s\u0119dzi\u00f3w, tego, s\u0105du, wynik, zwolnienia, stanowiska, przez, prof, Ma\u0142gorzat\u0119, Gersdorf, kt\u00f3ra, ko\u0144czy, 6letni\u0105, kadencj\u0119", "Description": "Kto po prof. Ma\u0142gorzacie Gersdorf? Tymczasowo\u015b\u0107 w S\u0105dzie Najwy\u017cszym - RMF24.pl - Prezydent Duda ma dzi\u015b powierzy\u0107 wykonywanie obowi\u0105zk\u00f3w Pierwszego Prezesa S\u0105du Najwy\u017cszego jednemu z s\u0119dzi\u00f3w tego s\u0105du. To wynik zwolnienia tego stanowiska przez prof.", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A2RGIY6X9HO10-C411.jpg"}, "og": {"type": "article", "title": "Kto po prof. Ma\u0142gorzacie Gersdorf? Tymczasowo\u015b\u0107 w S\u0105dzie Najwy\u017cszym", "description": "Prezydent Duda ma dzi\u015b powierzy\u0107 wykonywanie obowi\u0105zk\u00f3w Pierwszego Prezesa S\u0105du Najwy\u017cszego jednemu z s\u0119dzi\u00f3w tego s\u0105du. To wynik zwolnienia tego stanowiska przez prof. Ma\u0142gorzat\u0119 Gersdorf, kt\u00f3ra ko\u0144czy dzi\u015b 6-letni\u0105 kadencj\u0119 i odchodzi w stan spoczynku.", "image": "https://i.iplsc.com/-/000A2RGIY6X9HO10-C411.jpg", "url": "https://www.rmf24.pl/raporty/raport-batalia-o-sady/fakty/news-kto-po-prof-malgorzacie-gersdorf-tymczasowosc-w-sadzie-najwy,nId,4469302"}, "news_keywords": "RMF24.pl, Batalia o s\u0105dy , raport: batalia o s\u0105dy, polska, raport: koronawirus w polsce, magdalena party\u0142a - redaktor, magdalena party\u0142a - dziennikarz, fakty, najnowsze, tomasz skory - wiadomo\u015bci", "article": {"section": "documentation"}}, "canonical_link": "https://www.rmf24.pl/raporty/raport-batalia-o-sady/fakty/news-kto-po-prof-malgorzacie-gersdorf-tymczasowosc-w-sadzie-najwy,nId,4469302"}