{"source_url": "https://web.archive.org", "url": "https://web.archive.org/web/20201024092746id_/https://www.cumhuriyet.com.tr/haber/japonya-olimpiyatin-ertelenmesini-onemsememis-1730082", "title": "Japonya, olimpiyat\u0131n ertelenmesini \u00f6nemsememi\u015f", "top_image": "https://www.cumhuriyet.com.tr/Archive/2020/3/29/1730082/kapak_115829.jpeg", "meta_img": "https://www.cumhuriyet.com.tr/Archive/2020/3/29/1730082/kapak_115829.jpeg", "images": ["https://web.archive.org/Archive/2020/10/23/1775584/kapak_153726.jpg", "https://www.cumhuriyet.com.tr/Archive/2020/3/29/1730082/kapak_115829.jpeg", "https://web.archive.org/Archive/2020/10/23/1775636/kapak_191923.jpg", "https://web.archive.org/Archive/2020/10/24/1775696/kapak_090126.jpg", "https://web.archive.org/Content/images/main/cumhuriyet-logo-beyaz.svg", "https://web.archive.org/Archive/2020/10/23/1775590/kapak_155753.jpg", "https://web.archive.org/Archive/2020/10/24/1775722/kapak_104027.jpg", "https://web.archive.org/Archive/2020/10/24/1775734/kapak_112421.jpg", "https://web.archive.org/Archive/2020/10/23/1775644/kapak_220856.jpg", "https://web.archive.org/Archive/2020/10/23/1775556/kapak_141742.jpg", "https://web.archive.org/Archive/2020/10/23/1775620/kapak_194848.jpg", "https://web.archive.org/Archive/2020/3/29/1730082/kapak_115829.jpeg", "https://web.archive.org/Archive/2020/10/24/1775710/kapak_094747.jpg", "https://mc.yandex.ru/watch/49053425", "https://web.archive.org/Archive/2020/10/23/1775623/kapak_180223.jpg", "https://web.archive.org/Archive/2020/10/23/1775624/kapak_180830.jpg", "https://web.archive.org/Archive/2020/10/23/1775622/kapak_180056.jpg", "https://web.archive.org/Archive/yazarlar/foto/yazar46.png", "https://web.archive.org/Archive/2020/10/24/1775712/kapak_101008.jpg", "https://web.archive.org/Archive/2020/10/24/1775746/kapak_122455.jpg", "https://web.archive.org/Archive/2020/10/24/1775707/kapak_094059.jpg", "https://web.archive.org/Archive/2020/10/24/1775731/kapak_111015.jpg", "https://web.archive.org/Archive/2020/10/23/1775638/kapak_205005.jpg", "https://web.archive.org/Archive/2020/10/24/1775740/kapak_115318.jpg", "https://web.archive.org/Archive/2020/10/23/1775600/kapak_162425.jpg", "https://web.archive.org/Content/images/icons/google_news.png"], "movies": [], "text": "29 Mart 2020 Pazar, 11:42\n\nUluslararas\u0131 Voleybol Federasyonlar\u0131 Birli\u011finde (FIVB) uluslararas\u0131 antren\u00f6r e\u011fitmeni olarak g\u00f6rev yapan Nejat Sancak, yeni tip koronavir\u00fcs (Kovid-19) salg\u0131n\u0131 sonras\u0131 2020 Tokyo Olimpiyat Oyunlar\u0131'n\u0131n ertelenmesi karar\u0131n\u0131n yerinde oldu\u011funu s\u00f6yledi.\n\nBaz\u0131 temaslar i\u00e7in Japonya'da bulunan ve Kovid-19 salg\u0131n\u0131 nedeniyle 2020 Tokyo Olimpiyat Oyunlar\u0131'n\u0131n ertelenmesiyle bu \u00fclkedeki izlenimlerini AA muhabiriyle payla\u015fan Sancak, \"\u00d6zellikle Avustralya ve Kanada'n\u0131n \u00e7ekilme karar\u0131ndan sonra olimpiyatlar\u0131n bir y\u0131l ertelenmesini yerinde buluyorum. Bu ortamda, bu konsantrasyonda insanlar organizasyona motive olamayacakt\u0131. Karantina problemi de olacakt\u0131.\" dedi.\n\n2020 Tokyo Olimpiyat Oyunlar\u0131'n\u0131n gelecek y\u0131l ayn\u0131 isimle yap\u0131laca\u011f\u0131na dikkati \u00e7eken Sancak, \"Burada hediyelik e\u015fya satan bir ma\u011fazaya u\u011frad\u0131m. Hediyelik e\u015fyada 2020 yaz\u0131yordu, '\u0130ndirim isterim' dedim; g\u00fcld\u00fcler. Erteleme buradaki hediyelik e\u015fya sat\u0131\u015flar\u0131n\u0131 etkilemi\u015f durumda. \u015eu anda y\u00fczde 10 indirimli sat\u0131yorlar.\" diye konu\u015ftu.\n\nBirka\u00e7 g\u00fcnd\u00fcr Tokyo'da oldu\u011funa dikkati \u00e7eken Sancak, s\u00f6zlerini \u015f\u00f6yle s\u00fcrd\u00fcrd\u00fc:\n\n\"Japonya h\u00fck\u00fcmeti, olimpiyatlar\u0131n elenmesinden sonra insanlara daha ziyade evde bulunmalar\u0131n\u0131 telkin etti. Genelde Japonlar buna uyuyor. Ticaret ve hayat devam ediyor. Olimpiyatlar\u0131n yap\u0131laca\u011f\u0131 voleybol salonu, kald\u0131\u011f\u0131m otelin hemen yan\u0131nda bulunuyor. Plaj voleybolu merkezi de var. Trafi\u011fin akt\u0131\u011f\u0131n\u0131 da g\u00f6r\u00fcyorsunuz, hayat devam ediyor. Japonlar bilin\u00e7li insanlar; normal zamanlarda bile hasta olduklar\u0131nda maske takan insanlar. Genel ya\u015fam\u0131n i\u00e7inde bu disipline dikkat ediyorlar.\"\n\nKoronavir\u00fcs salg\u0131n\u0131 sonras\u0131 Japonya'da insanlar\u0131n olimpiyat konusunu \u00e7ok d\u00fc\u015f\u00fcnmedi\u011fini anlatan Sancak, \"Genelde insanlar evde kalma kural\u0131na uyuyor. Metro gibi yerlerde birbirlerine yakla\u015fmamaya gayret ediyorlar. Japonya'da her yer \u00e7ok temiz, hijyene s\u0131k\u0131 riayet ediliyor. Japonya'n\u0131n bunu kolay atlataca\u011f\u0131n\u0131 d\u00fc\u015f\u00fcn\u00fcyorum, sa\u011fl\u0131k sistemi de buna haz\u0131rd\u0131.\" de\u011ferlendirmesinde bulundu.\n\n\n\n\n\n\u201cS\u00dcRE\u00c7 UZAYACAK G\u0130B\u0130 G\u00d6Z\u00dcK\u00dcYOR\"\n\n\n\n\n\nT\u00fcrkiye'de ve Avrupa'da liglerin ertelendi\u011fini hat\u0131rlatan Sancak, \"Bu s\u00fcre\u00e7 uzayacak gibi g\u00f6z\u00fck\u00fcyor. Bence normal neticelerin, oldu\u011fu gibi tescil edilmesinde fayda var. Avrupa kupalar\u0131na kat\u0131lacak kul\u00fcplerin bildirilmesi laz\u0131m. K\u00fcme d\u00fc\u015fmenin kald\u0131r\u0131larak a\u015fa\u011f\u0131dan gelecek tak\u0131mlarla geni\u015f bir lig olmal\u0131. Bu, her bran\u015f i\u00e7in ge\u00e7erli. Kademeli \u015fekilde gelecek sezonlarda tak\u0131m say\u0131s\u0131 d\u00fc\u015f\u00fcr\u00fclebilir. Her \u015feyin ba\u015f\u0131 sa\u011fl\u0131k.\" diye konu\u015ftu.\n\n\u0130\u015fin psikolojik havas\u0131n\u0131n ka\u00e7t\u0131\u011f\u0131n\u0131 belirten Sancak, \"Liglerin may\u0131s ay\u0131nda oynanmas\u0131n\u0131n da bir anlam\u0131 olmayacak. \u0130nsanlar\u0131n ilgisi da\u011f\u0131ld\u0131. Tabii ki yay\u0131n kurulu\u015flar\u0131n\u0131 ilgilendiren s\u0131k\u0131nt\u0131lar var. Yapacak bir \u015fey yok, ba\u015fa gelen \u00e7ekilir. \u00d6nemli olan az say\u0131da insan kayb\u0131yla bu i\u015fi atlatmak.\" de\u011ferlendirmesinde bulundu.\n\nDi\u011fer \u00fclkelerde oldu\u011fu gibi Japonya'da da bir\u00e7ok yerin kapal\u0131 oldu\u011funu vurgulayan Sancak, \"Lokantalar da kapal\u0131, direktife uyuluyor. Japonya'daki s\u00fcre\u00e7 bizi de negatif etkiledi. Baz\u0131 toplant\u0131lar\u0131m\u0131z\u0131 iptal etmek ya da internet \u00fczerinden yapmak zorunda kald\u0131k. Kald\u0131\u011f\u0131m otelde \u00e7ok az insan var. Salg\u0131n tabii b\u00fct\u00fcn d\u00fcnya ekonomisini etkiledi.\" ifadelerini kulland\u0131.\n\nSon olarak Kazakistan Kad\u0131n Milli Tak\u0131m\u0131'n\u0131 \u00e7al\u0131\u015ft\u0131ran ve bu ekibi 2019 Asya \u015eampiyonas\u0131'nda 5. yapan Sancak, Kovid-19 salg\u0131n\u0131 nedeniyle d\u00fcnya ve T\u00fcrk sporunu da zor bir senenin bekledi\u011fini kaydederek, \"Umudumuz bu zor g\u00fcnlerin \u00e7abuk sonu\u00e7lanmas\u0131 ve \u00f6n\u00fcm\u00fczdeki sezonun iyi ge\u00e7mesi. Arkas\u0131ndan 2021'de 2020 Tokyo Olimpiyat Oyunlar\u0131'n\u0131n en iyi \u015fekilde organize edilmesini arzu ediyoruz.\" diyerek s\u00f6zlerini tamamlad\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Japonya\u2019dan d\u00f6nen Sancak, \u201c\u00d6zellikle Avustralya ve Kanada'n\u0131n \u00e7ekilme karar\u0131ndan sonra olimpiyatlar\u0131n bir y\u0131l ertelenmesini yerinde buluyorum. Bu ortamda, bu konsantrasyonda insanlar organizasyona motive olamayacakt\u0131. Liglerin may\u0131s ay\u0131nda oynanmas\u0131n\u0131n da bir anlam\u0131 olmayacak\u201d dedi.", "meta_lang": "tr", "meta_favicon": "/Content/images/icons/favicon.ico", "meta_data": {"theme-color": "#c90003", "viewport": "width=device-width, initial-scale=1", "title": "Japonya, olimpiyat\u0131n ertelenmesini \u00f6nemsememi\u015f", "description": "Japonya\u2019dan d\u00f6nen Sancak, \u201c\u00d6zellikle Avustralya ve Kanada'n\u0131n \u00e7ekilme karar\u0131ndan sonra olimpiyatlar\u0131n bir y\u0131l ertelenmesini yerinde buluyorum. Bu ortamda, bu konsantrasyonda insanlar organizasyona motive olamayacakt\u0131. Liglerin may\u0131s ay\u0131nda oynanmas\u0131n\u0131n da bir anlam\u0131 olmayacak\u201d dedi.", "og": {"title": "Japonya, olimpiyat\u0131n ertelenmesini \u00f6nemsememi\u015f", "type": "article", "url": "https://www.cumhuriyet.com.tr/haber/japonya-olimpiyatin-ertelenmesini-onemsememis-1730082", "image": "https://www.cumhuriyet.com.tr/Archive/2020/3/29/1730082/kapak_115829.jpeg", "description": "Japonya\u2019dan d\u00f6nen Sancak, \u201c\u00d6zellikle Avustralya ve Kanada'n\u0131n \u00e7ekilme karar\u0131ndan sonra olimpiyatlar\u0131n bir y\u0131l ertelenmesini yerinde buluyorum. Bu ortamda, bu konsantrasyonda insanlar organizasyona motive olamayacakt\u0131. Liglerin may\u0131s ay\u0131nda oynanmas\u0131n\u0131n da bir anlam\u0131 olmayacak\u201d dedi."}, "twitter": {"card": "summary_large_image", "site": "@cumhuriyetgzt", "creator": "@cumhuriyetgzt", "title": "Japonya, olimpiyat\u0131n ertelenmesini \u00f6nemsememi\u015f", "description": "Japonya\u2019dan d\u00f6nen Sancak, \u201c\u00d6zellikle Avustralya ve Kanada'n\u0131n \u00e7ekilme karar\u0131ndan sonra olimpiyatlar\u0131n bir y\u0131l ertelenmesini yerinde buluyorum. Bu ortamda, bu konsantrasyonda insanlar organizasyona motive olamayacakt\u0131. Liglerin may\u0131s ay\u0131nda oynanmas\u0131n\u0131n da bir anlam\u0131 olmayacak\u201d dedi.", "image": {"identifier": "https://www.cumhuriyet.com.tr/Archive/2020/3/29/1730082/kapak_115829.jpeg", "src": "https://www.cumhuriyet.com.tr/Archive/2020/3/29/1730082/kapak_115829.jpeg", "alt": "Japonya\u2019dan d\u00f6nen Sancak, \u201c\u00d6zellikle Avustralya ve Kanada'n\u0131n \u00e7ekilme karar\u0131ndan sonra olimpiyatlar\u0131n bir y\u0131l ertelenmesini yerinde buluyorum. Bu ortamda, bu konsantrasyonda insanlar organizasyona motive olamayacakt\u0131. Liglerin may\u0131s ay\u0131nda oynanmas\u0131n\u0131n da bir anlam\u0131 olmayacak\u201d dedi."}}, "fb": {"admins": 619332001, "app_id": 168546753348847, "page_id": 153667584658172, "pages": 153667584658172}}, "canonical_link": "https://www.cumhuriyet.com.tr/haber/japonya-olimpiyatin-ertelenmesini-onemsememis-1730082"}