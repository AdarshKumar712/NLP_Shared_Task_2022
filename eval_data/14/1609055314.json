{"source_url": "https://web.archive.org", "url": "https://web.archive.org/web/20210118144820id_/https://www.rmf24.pl/raporty/raport-wybory-prezydenckie2020/najnowsze-fakty/news-trzaskowski-odslania-karty-proponuje-likwidacje-tvp-info-i-6,nId,4500828", "title": "Trzaskowski ods\u0142ania karty. Proponuje likwidacj\u0119 TVP Info i 6 proc. PKB na s\u0142u\u017cb\u0119 zdrowia", "top_image": "https://i.iplsc.com/-/000A4GWA51SV2MY2-C411.jpg", "meta_img": "https://i.iplsc.com/-/000A4GWA51SV2MY2-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/rafal-trzaskowski-podczas-konferencji-prasowej/000A4GWA51SV2MY2-C123-F4.jpg", "https://i.iplsc.com/-/000A4FVS85XE4DKR-C441.jpg", "https://i.iplsc.com/-/000A4ETR6KD7WWVN-C441.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://i.iplsc.com/-/000A8AKMTTMOKUI0-C412.jpg", "https://i.iplsc.com/-/000A4GWA51SV2MY2-C411.jpg", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif"], "movies": [], "text": "\"Prezydent nie mo\u017ce by\u0107 opozycj\u0105 totaln\u0105 wobec rz\u0105du, ale nie pozwol\u0119 na \u0142amanie podstawowych praw\" - m\u00f3wi\u0142 podczas konferencji prasowej nowy kandydat Platformy Obywatelskiej na prezydenta. Przekonywa\u0142, \u017ce jako prezydent b\u0119dzie wsp\u00f3\u0142pracowa\u0142 z rz\u0105dem tam, gdzie rz\u0105dz\u0105cy b\u0119d\u0105 chcieli ulepsza\u0107 Polsk\u0119.\n\nRafa\u0142 Trzaskowski podczas konferencji prasowej / Tomasz Gzell / PAP/EPA\n\nTrzaskowski wyrazi\u0142 nadziej\u0119, \u017ce nadchodz\u0105ce wybory prezydenckie b\u0119d\u0105 pocz\u0105tkiem \"wielkiej fali zmian w Polsce, gdzie s\u0142owa najwa\u017cniejsze, takie jak r\u00f3wno\u015b\u0107, sprawiedliwo\u015b\u0107 i godno\u015b\u0107 odzyskaj\u0105 swoje w\u0142a\u015bciwe znaczenie\".\n\n\n\n\u015awiat ostatnio stan\u0105\u0142 na g\u0142owie; ci wszyscy, kt\u00f3rzy bardzo sobie dobrze radzili w rzeczywisto\u015bci, dzisiaj nie do ko\u0144ca mog\u0105 by\u0107 pewni dnia jutrzejszego. Wszyscy zatracili\u015bmy podstawowe poczucie bezpiecze\u0144stwa. I to wszystko wymaga zupe\u0142nie nowej polityki, opartej na empatii i efektywno\u015bci, opartej na odwadze i wyobra\u017ani, ale r\u00f3wnie\u017c na odpowiedzialno\u015bci - podkre\u015bli\u0142 kandydat PO na prezydenta.\n\n\n\nM\u00f3wi\u0142 te\u017c, \u017ce codziennie zastanawia si\u0119 na tym, co si\u0119 dzieje z dzie\u0107mi, kt\u00f3re ze wzgl\u0119du na zamkni\u0119cie szk\u00f3\u0142 cz\u0119sto pozbawione s\u0105 jedynego ciep\u0142ego posi\u0142ku dziennie. My\u015bl\u0119 o tych tysi\u0105cach senior\u00f3w, kt\u00f3rzy s\u0105 w domach opieki spo\u0142ecznej. Przez te wszystkie ostatnie dni i tygodnie my\u015bla\u0142em o nauczycielach, kierowcach, lekarzach i piel\u0119gniarkach na pierwszym froncie walki, martwi\u0142em si\u0119 o ich bezpiecze\u0144stwo i zdrowie - zaznaczy\u0142 Trzaskowski.\n\n\n\n\n\n\n\nWspomnia\u0142 te\u017c o przedsi\u0119biorcach i pracownikach. Oni widz\u0105 jak dochody ich \u017cycia malej\u0105 z dnia na dzie\u0144. I to, co najwa\u017cniejsze - martwi\u0142em si\u0119 o ka\u017cde miejsce pracy - powiedzia\u0142 kandydat Platformy.\n\nLikwidacja TVP Info i 6 proc. PKB na s\u0142u\u017cb\u0119 zdrowia\n\nTrzaskowski podczas konferencji stwierdzi\u0142, \u017ce jego pierwsz\u0105 inicjatyw\u0105 w razie wygranej w wyborach b\u0119dzie zwi\u0119kszenie finansowania s\u0142u\u017cby zdrowia do poziomu 6 proc. PKB. Obecny prezydent Warszawy zapowiedzia\u0142 te\u017c stworzenie nowej telewizji publicznej \"bez TVP Info, bez Wiadomo\u015bci\".\n\nWed\u0142ug niego, Polki i Polacy czuj\u0105, \u017ce dzisiaj nikt ich nie s\u0142ucha i wielu z nich czuje si\u0119 pozostawionymi sami sobie. Kandydat PO na prezydenta powiedzia\u0142, \u017ce Polacy cz\u0119sto s\u0142uchaj\u0105 o zakl\u0119ciach, o wielkich samolotach, kt\u00f3re wioz\u0105 pomoc, a w rzeczywisto\u015bci zostali ze swoimi problemami pozostawieni sami.Dlatego trzeba z nimi by\u0107, trzeba ich wys\u0142ucha\u0107 - powiedzia\u0142 Trzaskowski. Oczywi\u015bcie bior\u0105c pod uwag\u0119 te trudne czasy i bior\u0105c pod uwag\u0119 zdrowie i bezpiecze\u0144stwo - zaznaczy\u0142. I dzisiaj zaczynamy w\u0142a\u015bnie tak\u0105 podr\u00f3\u017c - podkre\u015bli\u0142.\n\nMam w sobie t\u0119 determinacj\u0119, t\u0119 odwag\u0119 i t\u0119 ch\u0119\u0107 - dzi\u0119ki pa\u0144stwu, wam wszystkim - bo ja po prostu wiem, \u017ce ludzi dobrej woli jest wi\u0119cej - m\u00f3wi\u0142 Trzaskowski. Ja to nie tylko wiem, ja w to wierz\u0119, \u017ce Polska mo\u017ce by\u0107 zdrowa, bezpieczna, \u017ce Polska mo\u017ce by\u0107 znowu wsp\u00f3lnot\u0105, \u017ce mo\u017cemy si\u0119 wszyscy cieszy\u0107 rozmow\u0105 ze sob\u0105 - przekonywa\u0142. Przypomnia\u0142, \u017ce nie ma jeszcze kampanii wyborczej. W momencie, w kt\u00f3rym b\u0119d\u0119 zarejestrowany jako kandydat, to wtedy b\u0119d\u0119 m\u00f3wi\u0142 o szefie sztabu i szczeg\u00f3\u0142ach programu - zapewni\u0142.\n\nKandydat by\u0142 pytany o to, jak b\u0119d\u0105 zbierane podpisy w czasie pandemii. Przygotowujemy si\u0119 do rozpocz\u0119cia kampanii wyborczej. Listy wyborcze b\u0119dzie mo\u017cna wysy\u0142a\u0107 za pomoc\u0105 internetu, wi\u0119c jestem spokojny, \u017ce b\u0119dziemy mogli zabezpieczy\u0107 ten proces - stwierdzi\u0142.\n\n\n\nPad\u0142y te\u017c pytania o komisarza, kt\u00f3ry w przypadku wygranej w wyborach rz\u0105dzi\u0142by komisarz. S\u0105dz\u0119, \u017ce PiS d\u0105\u017cy\u0142by do wprowadzenia komisarza tak, czy inaczej. W trzy miesi\u0105ce nie zniszcz\u0105 Warszawy, je\u015bli prezydent Polski b\u0119dzie z opozycji - m\u00f3wi\u0142. Przyzna\u0142, \u017ce na dni, kiedy b\u0119dzie poza Warszaw\u0105, b\u0119dzie bra\u0142 urlop.\n\n\n\nTrzaskowski sporo czasu po\u015bwi\u0119ci\u0142 te\u017c samorz\u0105dom, kt\u00f3re - jak twierdzi - obok obywateli najbardziej odczuwaj\u0105 skutki obecnych problem\u00f3w ekonomicznych.\n\n\n\nSonda\u017c: Rafa\u0142 Trzaskowski z szans\u0105 na drug\u0105 tur\u0119\n\nW sonda\u017cu United Surveys dla RMF FM i \"Dziennika Gazety Prawnej\" - pierwszy badaniu po oficjalnej decyzji o tym, \u017ce to Rafa\u0142 Trzaskowski b\u0119dzie kandydatem PO na prezydenta - prezydent Warszawy uzyska\u0142 14 proc. poparcia. To oznacza, \u017ce to w\u0142a\u015bnie on ma najwi\u0119ksze szans\u0119 na walk\u0119 z Andrzejem Dud\u0105 w drugiej turze wybor\u00f3w prezydenckich. Tu\u017c za przedstawicielem Platformy Obywatelskiej plasuje si\u0119 Szymon Ho\u0142ownia.\n\nAnkietowani byli pytani o to, na kt\u00f3rego kandydata oddadz\u0105 g\u0142os w nadchodz\u0105cych wyborach prezydenckich. Najwi\u0119kszym poparciem cieszy si\u0119 urz\u0119duj\u0105cy prezydent Andrzej Duda, na kt\u00f3rego zag\u0142osowa\u0142oby 43,7 proc. os\u00f3b, kt\u00f3re wzi\u0119\u0142y udzia\u0142 w badaniu. 14 proc. respondent\u00f3w odda\u0142oby g\u0142os na Rafa\u0142a Trzaskowskiego. Podium zamyka Szymon Ho\u0142ownia, na kt\u00f3rego ch\u0119\u0107 zag\u0142osowania wyrazi\u0142o 13,3 proc. bior\u0105cych udzia\u0142 w badaniu.\n\nW badaniu 9,8 proc. uzyska\u0142 W\u0142adys\u0142aw Kosiniak-Kamysz reprezentuj\u0105cy PSL, a za nim znalaz\u0142 si\u0119 Krzysztof Bosak z Konfederacji (6,9 proc). Stawk\u0119 zamyka Robert Biedro\u0144 z poparciem rz\u0119du 5,2 proc.\n\n7,1 proc. ankietowanych wskaza\u0142o, \u017ce wci\u0105\u017c nie wie, na kt\u00f3rego z kandydat\u00f3w odda\u0142oby g\u0142os.\n\n\n\n\n\nPlatforma Obywatelska stawia na Rafa\u0142a Trzaskowskiego\n\nW pi\u0105tek zarz\u0105d krajowy PO udzieli\u0142 jednomy\u015blnej rekomendacji Rafa\u0142owi Trzaskowskiemu, jako kandydatowi na prezydenta RP. Poparcia Trzaskowskiemu udzielili te\u017c liderzy wszystkich ugrupowa\u0144 KO - Nowoczesnej, Inicjatywy Polskiej i Zielonych.\n\n\n\nObrady zarz\u0105du PO, podczas kt\u00f3rego wa\u017cy\u0142a si\u0119 sprawa kandydata na prezydenta trwa\u0142y ponad pi\u0119\u0107 godzin - jeszcze przed jego rozpocz\u0119ciem oficjaln\u0105 rezygnacj\u0119 z\u0142o\u017cy\u0142a Ma\u0142gorzata Kidawa-B\u0142o\u0144ska.\n\n\n\nNa obradach zarz\u0105du europose\u0142 Rados\u0142aw Sikorski cho\u0107 nie jest jego cz\u0142onkiem - by\u0142 drugim obok Trzaskowskiego pretendentem do prezydenckiej nominacji. Sam wchodz\u0105c na obrady potwierdzi\u0142, \u017ce zamierza si\u0119 o ni\u0105 ubiega\u0107.\n\n\n\nKidawa-B\u0142o\u0144ska, dotychczasowa kandydatk\u0105 KO na prezydenta, na konferencji prasowej podzi\u0119kowa\u0142a koalicjantom. Chcia\u0142am podzi\u0119kowa\u0107 tej silnie dru\u017cynie, nic si\u0119 nie zako\u0144czy\u0142o, jeste\u015bmy w bardzo mocnej kampanii. Mamy nowego kandydata i ja wierz\u0119 bardzo g\u0142\u0119boko, \u017ce te wybory wygramy, niezale\u017cnie od tego kiedy b\u0119d\u0105, jaki b\u0119dzie ich termin - powiedzia\u0142a.\n\n\n\nJeste\u015bmy zdeterminowani, tworzymy dobry zesp\u00f3\u0142, potrafimy dzia\u0142a\u0107 i mam nadziej\u0119, \u017ce za kilka tygodni b\u0119dziemy mogli powiedzie\u0107, \u017ce mamy w Polsce nowego prezydenta - doda\u0142a.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Nicole Makarewicz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Prezydent, mo\u017ce, opozycj\u0105, totaln\u0105, wobec, rz\u0105du, pozwol\u0119, \u0142amanie, podstawowych, praw, m\u00f3wi\u0142, podczas, konferencji, prasowej, nowy, kandydat, Platformy, Obywatelskiej, prezydenta, Przekonywa\u0142, jako, prezydent, b\u0119dzie, wsp\u00f3\u0142pracowa\u0142, rz\u0105dem", "Description": "Trzaskowski ods\u0142ania karty. Proponuje likwidacj\u0119 TVP Info i 6 proc. PKB na s\u0142u\u017cb\u0119 zdrowia - RMF24.pl - \"Prezydent nie mo\u017ce by\u0107 opozycj\u0105 totaln\u0105 wobec rz\u0105du, ale nie pozwol\u0119 na \u0142amanie podstawowych praw\" - m\u00f3wi\u0142 podczas konferencji prasowej nowy kandydat", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A4GWA51SV2MY2-C411.jpg"}, "og": {"type": "article", "title": "Trzaskowski ods\u0142ania karty. Proponuje likwidacj\u0119 TVP Info i 6 proc. PKB na s\u0142u\u017cb\u0119 zdrowia", "description": "\"Prezydent nie mo\u017ce by\u0107 opozycj\u0105 totaln\u0105 wobec rz\u0105du, ale nie pozwol\u0119 na \u0142amanie podstawowych praw\" - m\u00f3wi\u0142 podczas konferencji prasowej nowy kandydat Platformy Obywatelskiej na prezydenta. Przekonywa\u0142, \u017ce jako prezydent b\u0119dzie wsp\u00f3\u0142pracowa\u0142 z rz\u0105dem tam, gdzie rz\u0105dz\u0105cy b\u0119d\u0105 chcieli ulepsza\u0107 Polsk\u0119.", "image": "https://i.iplsc.com/-/000A4GWA51SV2MY2-C411.jpg", "url": "https://www.rmf24.pl/raporty/raport-wybory-prezydenckie2020/najnowsze-fakty/news-trzaskowski-odslania-karty-proponuje-likwidacje-tvp-info-i-6,nId,4500828"}, "news_keywords": "RMF24.pl, Wybory prezydenckie 2020, Rafa\u0142 Trzaskowski, Wybory 2020, wybory prezydenckie, wybory prezydenckie 2020, fakty, najnowsze, nicole makarewicz - redaktor, nicole makarewicz - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-wybory-prezydenckie2020/najnowsze-fakty/news-trzaskowski-odslania-karty-proponuje-likwidacje-tvp-info-i-6,nId,4500828"}