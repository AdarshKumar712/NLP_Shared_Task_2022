{"source_url": "https://web.archive.org", "url": "https://web.archive.org/web/20201023234133id_/https://24kurier.pl/aktualnosci/wiadomosci/ikea-wkrotce-w-centrum-szczecina/", "title": "Ikea wkr\u00f3tce w centrum Szczecina", "top_image": "https://24kurier.pl/media/5407577/626649-ikea.jpg", "meta_img": "https://24kurier.pl/media/5407577/626649-ikea.jpg", "images": ["https://web.archive.org/imagegen.ashx?image=/media/5407578/626650-ikea.jpg&width=150&height=150&constrain=true", "https://web.archive.org/img/przezgranice/647296-bogdan-twardochleb.jpg", "https://web.archive.org/img/horoskop.png", "https://web.archive.org/img/cyfrowy_ekurier13.png", "https://web.archive.org/media/5397609/613472-facebook.jpg?crop=0.07151234567901231,0,0,0&cropmode=percentage&width=134&height=81&rnd=132272236840000000", "https://web.archive.org/media/5407580/626681-ryszard-pakieser.jpg?width=434&height=262", "https://web.archive.org/media/5401932/b871c6d6-16ba-4ab3-8ee8-9bc5b7507aa8.jpg?center=0.57768924302788849,0.42985074626865671&mode=crop&width=134&height=81&rnd=132313421230000000", "https://web.archive.org/imagegen.ashx?image=/media/5407579/626651-ikea.jpg&width=150&height=150&constrain=true", "https://web.archive.org/img/kurier_logo.png", "https://web.archive.org/imagegen.ashx?image=/media/5407580/626681-ryszard-pakieser.jpg&width=150&height=150&constrain=true", "https://www.gravatar.com/avatar/26b69f286a4ee20af9c860f841bebb0f?size=50", "https://web.archive.org/Gazeta/kurierszcz120.jpg?v=20201024_01", "https://web.archive.org/media/1335/kolodziejek.png", "https://web.archive.org/img/banerek4300.jpg", "https://24kurier.pl/media/5407577/626649-ikea.jpg", "https://web.archive.org/img/pogoda/kchmd.png", "https://web.archive.org/media/5353832/24kurierpl_logo.png", "https://web.archive.org/img/chwasty.png", "https://web.archive.org/files/reklama-stale-banery/pap-wirus/325_271_1.jpg", "https://web.archive.org/files/reklama-stale-banery/morza-i-oceany-PNG-logo-325_80.png", "https://web.archive.org/imagegen.ashx?image=/media/5407577/626649-ikea.jpg&width=300&height=300&constrain=true"], "movies": [], "text": "Trwa budowa sklepu IKEA w Szczecinie. Zanim jednak zostanie otwarty, a ma si\u0119 to sta\u0107 w pierwszej po\u0142owie przysz\u0142ego roku, IKEA w centrum miasta, przy pl. Odrodzenia, w czwartek 18 czerwca 2020 r. otworzy Dom Jutra. Wed\u0142ug zapowiedzi to miejsce, kt\u00f3re ma szczecinian inspirowa\u0107, edukowa\u0107 i stwarza\u0107 przestrze\u0144 do wsp\u00f3\u0142pracy oraz dzia\u0142a\u0144 na rzecz \u015brodowiska i zielonej przysz\u0142o\u015bci.\n\nDom Jutra w za\u0142o\u017ceniu ma by\u0107 nie tylko projektem marketingowym zapowiadaj\u0105cym otwarcie d\u0142ugo wyczekiwanego przez wielu sklepu, ale te\u017c wnie\u015b\u0107 trwa\u0142\u0105 warto\u015b\u0107 dla ludzi. Na parterze kamienicy przy pl. Odrodzenia, w s\u0105siedztwie gospody Zb\u00f3jnicka, na ok. 240 m kw. IKEA urz\u0105dzi\u0142a przestrze\u0144 do spotka\u0144, wymiany pomys\u0142\u00f3w, prelekcji, warsztat\u00f3w, rozm\u00f3w o tym, jak tworzy\u0107 lepsze warunki \u017cycia i wprowadza\u0107 zmiany, z my\u015bl\u0105 o domu, najbli\u017cszym otoczeniu, o przysz\u0142o\u015bci planety. Wynaj\u0119ty lokal zosta\u0142 wyremontowany i urz\u0105dzony na potrzeby tych dzia\u0142a\u0144. Powstaje od wielu miesi\u0119cy - w lutym podczas wizyty w Szczecinie odwiedzi\u0142a go Carolina Garcia Gomez, prezes Ikea.\n\n- Szczecin to jedno z najbardziej zielonych miast Polski, a jego mieszka\u0144cy, podobnie jak my, wiedz\u0105, \u017ce przy obecnym stanie planety i jej zasob\u00f3w przysz\u0142o\u015b\u0107 b\u0119dzie musia\u0142a opiera\u0107 si\u0119 na zr\u00f3wnowa\u017conym rozwoju i \u017cyciu w zgodzie z natur\u0105 - zapowiada IKEA. - Dom Jutra powstaje po to, by t\u0119 przysz\u0142o\u015b\u0107 przybli\u017cy\u0107, b\u0119dzie on tak\u017ce przestrzeni\u0105 dialogu pomi\u0119dzy mieszka\u0144cami, aktywistami i lokalnymi przedsi\u0119biorcami. Chcemy, aby wszyscy mogli tu znale\u017a\u0107 bezpieczn\u0105 i sprzyjaj\u0105c\u0105 swobodnym rozmowom atmosfer\u0119 wsp\u00f3\u0142pracy, a Szczecin sta\u0142 si\u0119 inspiracj\u0105 nie tylko dla miast w Polsce, ale i w Europie.\n\nIkea ma zainicjowa\u0107 Dom Jutra i prowadzi\u0107 go do otwarcia swojego sklepu, a potem przekaza\u0107 gminie. Miejsce ma by\u0107 otwarte dla wszystkich.\n\nAnna GNIAZDOWSKA\n\nNa zdj\u0119ciu: Dom Jutra to projekt, kt\u00f3rym IKEA wita si\u0119 ze Szczecinem.", "keywords": [], "meta_keywords": ["Ikea", "dom jutra", "sklep", "pl. odrodzenia"], "tags": [], "authors": [], "publish_date": null, "summary": "", "article_html": "", "meta_description": "Trwa budowa sklepu IKEA w Szczecinie. Zanim jednak zostanie otwarty, a ma si\u0119 to sta\u0107 w pierwszej po\u0142owie przysz\u0142ego roku, IKEA w centrum miasta, przy pl. Odrodzenia, w czwartek 18 czerwca 2020 r. otworzy...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Trwa budowa sklepu IKEA w Szczecinie. Zanim jednak zostanie otwarty, a ma si\u0119 to sta\u0107 w pierwszej po\u0142owie przysz\u0142ego roku, IKEA w centrum miasta, przy pl. Odrodzenia, w czwartek 18 czerwca 2020 r. otworzy...", "keywords": "Ikea,dom jutra,sklep,pl. odrodzenia", "og": {"title": "Ikea wkr\u00f3tce w centrum Szczecina", "type": "website", "url": "//24kurier.pl/aktualnosci/wiadomosci/ikea-wkrotce-w-centrum-szczecina/", "image": "//24kurier.pl/media/5407577/626649-ikea.jpg", "description": "Trwa budowa sklepu IKEA w Szczecinie. Zanim jednak zostanie otwarty, a ma si\u0119 to sta\u0107 w pierwszej po\u0142owie przysz\u0142ego roku, IKEA w centrum miasta, przy pl. Odrodzenia, w czwartek 18 czerwca 2020 r. otworzy..."}}, "canonical_link": "//24kurier.pl/aktualnosci/wiadomosci/ikea-wkrotce-w-centrum-szczecina/"}