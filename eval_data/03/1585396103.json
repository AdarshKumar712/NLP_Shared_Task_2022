{"source_url": "https://web.archive.org", "url": "https://web.archive.org/web/20200502063204id_/https://www.haberler.com/cukurova-da-pamuk-toprakla-bulustu-ciftci-destek-13148501-haberi/", "title": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor", "top_image": "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg", "meta_img": "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg", "images": ["https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg", "https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_o.jpg", "https://www.haberler.com/static/img/tasarim/logo-finans.svg"], "movies": [], "text": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor\n\n\u00c7ukurova'da pamuk toprakla bulu\u015ftu, \u00e7ift\u00e7i destek bekliyor Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \u00e7ift\u00e7ilerin 2020 y\u0131l\u0131 pamuk fark \u00f6demesi deste\u011finin bir an \u00f6nce a\u00e7\u0131klanmas\u0131 gerekti\u011fini s\u00f6yledi T\u00fcrkiye'de eskiden 'beyaz alt\u0131n' olarak nitelendirilen pamuk \u00fcretiminin yakla\u015f\u0131k y\u00fczde...\n\n\u00c7ukurova'da pamuk toprakla bulu\u015ftu, \u00e7ift\u00e7i destek bekliyor\n\nY\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \u00e7ift\u00e7ilerin 2020 y\u0131l\u0131 pamuk fark \u00f6demesi deste\u011finin bir an \u00f6nce a\u00e7\u0131klanmas\u0131 gerekti\u011fini s\u00f6yledi\n\nADANA - T\u00fcrkiye'de eskiden 'beyaz alt\u0131n' olarak nitelendirilen pamuk \u00fcretiminin yakla\u015f\u0131k y\u00fczde 10'una yak\u0131n\u0131n\u0131n kar\u015f\u0131land\u0131\u011f\u0131 Adana'da \u00e7ift\u00e7iler, pamuk ekimine ba\u015flad\u0131. \u00c7ift\u00e7iler pamuk fark \u00f6demesi deste\u011finin a\u00e7\u0131klanmas\u0131n\u0131 beklerken Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \"\u00c7ift\u00e7i ge\u00e7en y\u0131l para kazanamad\u0131. 2020 y\u0131l\u0131 pamuk fark \u00f6demesi deste\u011finin biran \u00f6nce a\u00e7\u0131klanmas\u0131n\u0131 istiyoruz. Pamuk primi en az 1 lira 25 kuru\u015f olmal\u0131 ve pamu\u011funu satan \u00e7ift\u00e7imizin primi hemen \u00f6denmeli\" dedi.\n\nU\u00e7suz bucaks\u0131z tar\u0131m alanlar\u0131n\u0131n sahibi pamuk a\u011falar\u0131 ile film ve kitaplara konu olan Adana'da 'beyaz alt\u0131n' olarak nitelendirilen \u00fcr\u00fcnde tohumlar bu sene de toprakla bulu\u015ftu. \u00dclke ekonomisi a\u00e7\u0131s\u0131ndan \u00f6nemli bir yere sahip olan pamuk, lifiyle tekstile, \u00e7ekirde\u011fiyle ya\u011f sanayisine, k\u00fcspesiyle de hayvanc\u0131l\u0131k sekt\u00f6r\u00fcne ham madde sa\u011flamas\u0131 dolay\u0131s\u0131yla stratejik \u00fcr\u00fcnlerin ba\u015f\u0131nda geliyor.\n\n2019 y\u0131l\u0131nda 5.2 milyon dekar alanda 2.6 milyon ton pamuk \u00fcretimi olan T\u00fcrkiye'de, Adana 210 ton ile pamuk \u00fcretiminde be\u015finci s\u0131rada yer al\u0131yor. A\u011fustos ay\u0131n\u0131n sonlar\u0131na do\u011fru hasada haz\u0131r hale gelecek pamukta \u00e7ift\u00e7iler bu sene devletten daha \u00e7ok destek bekliyor.\n\n\"Pamuk ekim alanlar\u0131 h\u0131zla d\u00fc\u015ft\u00fc\"\n\n\u0130HA muhabirine a\u00e7\u0131klamalarda bulunan Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, pamu\u011fun son 2 y\u0131ld\u0131r hak etti\u011fi deste\u011fi g\u00f6rmedi\u011fini belirterek, \"Son 3 y\u0131ld\u0131r pamuk ekimi alanlar\u0131 fazla olmas\u0131na ra\u011fmen y\u00fczde 40 \u00fcretim a\u00e7\u0131\u011f\u0131m\u0131z var. O y\u00fczde 40'\u0131 ithalat ile kar\u015f\u0131lamaktay\u0131z. \u0130thalata ise milyarca lira para \u00f6demekteyiz. E\u011fer T\u00fcrk \u00e7ift\u00e7isine destekleme iyi yap\u0131l\u0131rsa ithalata gerek kalmayacakt\u0131r. Pamuk prim destekleri 3 y\u0131ld\u0131r 80 kuru\u015ftan devam ediyor. Biz bunun 1 lira 25 kuru\u015f olmas\u0131n\u0131 istedik ancak b\u00fct\u00e7eden para ayr\u0131lmad\u0131\u011f\u0131 i\u00e7in 80 kuru\u015f olarak devam etti. \u00c7ift\u00e7imiz 80 kuru\u015fluk destekten para kazanamay\u0131nca 2020 y\u0131l\u0131nda pamuk ekiminden vazge\u00e7meye \u00e7al\u0131\u015ft\u0131. 2020 y\u0131l\u0131nda pamuk ekim alanlar\u0131 h\u0131zla d\u00fc\u015ft\u00fc\" diye konu\u015ftu.\n\n\"Pamuk primi en az 1 lira 25 kuru\u015f olmal\u0131\"\n\nPamu\u011fun kilogram\u0131n\u0131n 2018 y\u0131l\u0131nda 4 lira 60 kuru\u015ftan sat\u0131ld\u0131\u011f\u0131n\u0131 ancak sezon sonunda 3 liraya kadar d\u00fc\u015ft\u00fc\u011f\u00fcn\u00fc vurgulayan Do\u011fan, bu y\u0131lki prim destek \u00f6demesi rakamlar\u0131n\u0131n bir an \u00f6nce a\u00e7\u0131klanmas\u0131 gerekti\u011fini s\u00f6yledi. Mehmet Ak\u0131n Do\u011fan, daha sonra \u015funlar\u0131 kaydetti:\n\n\"Prim deste\u011finde dekar ba\u015f\u0131na en fazla 500 kilogram kota getirilmesi ve \u00e7ift\u00e7imiz para kazanamay\u0131nca 2020 y\u0131l\u0131nda ekimler azald\u0131. 2020 y\u0131l\u0131 pamuk destekleme primlerinin biran \u00f6nce a\u00e7\u0131klanmas\u0131n\u0131 istiyoruz. Pamuk primi en az 1 lira 25 kuru\u015f olmal\u0131 ve pamu\u011funu satan \u00e7ift\u00e7imizin primi hemen \u00f6denmeli. G\u00fcbre, elektrik, yem, tohum ve zirai \u00fcr\u00fcnlerde fiyat art\u0131\u015flar\u0131 oldu. Pamuk fiyatlar\u0131ndaysa azalma olunca \u00e7ift\u00e7imiz para kazanamay\u0131p pamuk \u00fcretiminden vazge\u00e7meye ba\u015flad\u0131. \u00c7ift\u00e7imiz halen ekime devam etti\u011fi i\u00e7in Nisan ay\u0131 sonunda ne kadarl\u0131k bir alanda pamuk ekimi yap\u0131ld\u0131\u011f\u0131 ortaya \u00e7\u0131kar. Ge\u00e7en y\u0131l T\u00fcrkiye genelinde havalar\u0131n s\u0131cak olmas\u0131ndan dolay\u0131 pamukta \u00e7ift\u00e7ilerimiz istedi\u011fi verimi elde edemedi. Verim d\u00fc\u015f\u00fckl\u00fc\u011f\u00fc ya\u015fand\u0131 ve \u00e7ift\u00e7i para kazanamad\u0131.\"\n\n\"Vir\u00fcs ile m\u00fccadelede de kullan\u0131l\u0131yor\"\n\nKorona vir\u00fcsle m\u00fccadelede kullan\u0131lan maskenin de pamuk sayesinde yap\u0131ld\u0131\u011f\u0131n\u0131 kaydeden Do\u011fan, \"Giydi\u011fimiz giysiler, b\u00fct\u00fcn kulland\u0131\u011f\u0131m\u0131z yatak, \u00f6rt\u00fc ve sanayi sekt\u00f6r\u00fcnde pamuk kullan\u0131lmakta. Maskeler de pamuktan yap\u0131lma ancak biz \u00fclke olarak pamu\u011fun sadece y\u00fczde 60'\u0131n\u0131 \u00fcretiyoruz. Ne yaz\u0131k ki y\u00fczde 40'\u0131n\u0131 ithal ediyoruz. E\u011fer \u00e7ift\u00e7iye destek verilirse ithale hi\u00e7 gerek yoktur. Tar\u0131m ve Orman Bakanl\u0131\u011f\u0131m\u0131zdan destek bekliyoruz\" diye konu\u015ftu.\n\nKaynak: \u0130HA", "keywords": [], "meta_keywords": ["Mehmet Ak\u0131n", "\u00c7ukurova", "T\u00fcrkiye", "Ekonomi"], "tags": [], "authors": [], "publish_date": null, "summary": "", "article_html": "", "meta_description": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \u00e7ift\u00e7ilerin 2020 y\u0131l\u0131 pamuk fark \u00f6demesi deste\u011finin bir an \u00f6nce a\u00e7\u0131klanmas\u0131 gerekti\u011fini s\u00f6yledi T\u00fcrkiye'de eskiden 'beyaz alt\u0131n' olarak nitelendirilen pamuk \u00fcretiminin yakla\u015f\u0131k y\u00fczde...", "meta_lang": "tr", "meta_favicon": "/touch-icon-iphone.png", "meta_data": {"description": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \u00e7ift\u00e7ilerin 2020 y\u0131l\u0131 pamuk fark \u00f6demesi deste\u011finin bir an \u00f6nce a\u00e7\u0131klanmas\u0131 gerekti\u011fini s\u00f6yledi T\u00fcrkiye'de eskiden 'beyaz alt\u0131n' olarak nitelendirilen pamuk \u00fcretiminin yakla\u015f\u0131k y\u00fczde...", "keywords": "Mehmet Ak\u0131n, \u00c7ukurova, T\u00fcrkiye, Ekonomi", "image": "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg", "Googlebot-News": "noindex, nofollow", "medium": "news", "dateCreated": "2020-04-22T10:27:21+03:00", "dateUpdated": "2020-04-22T10:33:05+03:00", "msapplication-starturl": "https://www.haberler.com", "article": {"id": 13148501, "author": "Haberler.com", "section": {"identifier": "ekonomi", "type": "Detail Page", "list": "ekonomi"}, "tag": "Mehmet Ak\u0131n, \u00c7ukurova, T\u00fcrkiye, Ekonomi"}, "og": {"url": "https://www.haberler.com/cukurova-da-pamuk-toprakla-bulustu-ciftci-destek-13148375-haberi/", "site_name": "Haberler.com", "locale": "tr_TR", "type": "article", "title": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor", "description": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \u00e7ift\u00e7ilerin 2020 y\u0131l\u0131 pamuk fark \u00f6demesi deste\u011finin bir an \u00f6nce a\u00e7\u0131klanmas\u0131 gerekti\u011fini s\u00f6yledi T\u00fcrkiye'de eskiden 'beyaz alt\u0131n' olarak nitelendirilen pamuk \u00fcretiminin yakla\u015f\u0131k y\u00fczde...", "image": {"identifier": "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg", "secure_url": "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/cukurova-da-pamuk-toprakla-bulustu-ciftci-destek-13148375-haberi/", "card": "summary_large_image", "site": "Haberler", "title": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor", "description": "\u00c7ukurova'da pamuk toprakla bulu\u015ftu, \u00e7ift\u00e7i destek bekliyor Y\u00fcre\u011fir Ziraat Odas\u0131 Ba\u015fkan\u0131 Mehmet Ak\u0131n Do\u011fan, \u00e7ift\u00e7ilerin 2020 y\u0131l\u0131 pamuk fark \u00f6demesi deste\u011finin bir an \u00f6nce a\u00e7\u0131klanmas\u0131 gerekti\u011fini s\u00f6yledi T\u00fcrkiye'de eskiden 'beyaz alt\u0131n' olarak nitelendirilen pamuk \u00fcretiminin yakla\u015f\u0131k y\u00fczde...", "image": "https://foto.haberler.com/haber/2020/04/22/cukurova-da-pamuk-toprakla-bulustu-ciftci-des-13148501_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/cukurova-da-pamuk-toprakla-bulustu-ciftci-destek-13148375-haberi/"}