{"source_url": "https://www.torinoggi.it", "url": "https://www.torinoggi.it/2020/05/09/leggi-notizia/argomenti/cronaca-11/articolo/fase-2-al-via-il-take-away-a-torino-serrande-su-per-2-mila-esercizi.html", "title": "Fase 2, al via il take away a Torino: serrande su per 2 mila esercizi", "top_image": "http://www.torinoggi.it/typo3temp/pics/b_801a7be524.jpg", "meta_img": "http://www.torinoggi.it/typo3temp/pics/b_801a7be524.jpg", "images": ["https://sb.scorecardresearch.com/p?c1=2&c2=28193710&cv=2.0&cj=1", "https://www.torinoggi.it/fileadmin/layout/torinoggi/images/icons/rss.png", "http://www.torinoggi.it/typo3temp/pics/b_801a7be524.jpg", "https://www.torinoggi.it/typo3temp/pics/i_7b1ac531a6.jpeg", "https://www.torinoggi.it/typo3temp/pics/c_65c0ae0a7a.jpg", "https://www.torinoggi.it/typo3temp/pics/p_29618ff702.jpg", "https://www.torinoggi.it/typo3temp/pics/B_3123072496.jpg", "https://www.torinoggi.it/fileadmin/layout/torinoggi/images/icons/facebook.png", "https://www.torinoggi.it/fileadmin/layout/torinoggi/images/home.png", "https://www.torinoggi.it/typo3temp/pics/i_9552082a0f.jpeg", "https://www.torinoggi.it/typo3temp/pics/c_90cb175758.jpg", "https://www.torinoggi.it/typo3temp/pics/b_9c0b51eadf.jpg", "https://www.torinoggi.it/typo3temp/pics/s_b32b2511d8.jpeg", "https://www.torinoggi.it/fileadmin/layout/common/images/ico_author.png", "https://www.google.com/images/poweredby_transparent/poweredby_FFFFFF.gif", "https://www.torinoggi.it/typo3temp/pics/p_d991af62f8.jpeg", "https://www.torinoggi.it/fileadmin/layout/torinoggi/images/icons/meteo.png", "https://www.torinoggi.it/fileadmin/layout/torinoggi/images/logo.png", "https://www.torinoggi.it/fileadmin/layout/torinoggi/images/icons/archivio.png", "https://www.torinoggi.it/typo3temp/pics/s_4525b6eea4.jpeg", "https://www.torinoggi.it/typo3temp/pics/s_ff1a902e17.jpg", "https://www.torinoggi.it/fileadmin/layout/torinoggi/images/icons/twitter.png", "https://www.torinoggi.it/fileadmin/layout/torinoggi/images/icons/instagram.png", "https://www.torinoggi.it/typo3temp/pics/s_aad62b1f15.jpg", "https://www.torinoggi.it/typo3temp/pics/m_162a1b8f70.jpeg", "https://www.torinoggi.it/fileadmin/layout/torinoggi/images/icons/mobile.png", "https://www.torinoggi.it/fileadmin/layout/torinoggi/images/icons/direttore.png", "https://www.torinoggi.it/typo3temp/pics/b_b3a468b18f.jpg"], "movies": [], "text": "Da oggi via libera al take away anche a Torino. Sono quasi 2 mila le attivit\u00e0 commerciali che da questa mattina hanno alzato le serrande per questo servizio, che nel capoluogo \u00e8 partito sei giorni in ritardo rispetto al resto del Piemonte.\n\nAlle 18 di ieri erano 1.500 le domande di bar, ristoranti e pasticcerie arrivate al Comune per segnalare l'avvio dell'attivit\u00e0 di vendita da asporto da cibo e bevande: secondo Confesercenti ci sarebbero per\u00f2 qualche centinaio di richieste ancora in sospeso.\n\nQuasi tutte partite - o i procinto di farlo - le pasticcerie, mentre la situazione pi\u00f9 difficile \u00e8 quella dei bar. \"I ristoranti in fase di ripartenza - spiega Claudio Ferraro, direttore di Epat - sono circa il 50%, ma si tratta in prevalenza di chi faceva gi\u00e0 servizio a domicilio, come le pizzerie\".\n\nA nome degli operatori la Fiepet-Confesercenti denuncia come le \"regole troppo rigide rallentano le vendite e scoraggiano la clientela\". \"Moltissimi colleghi -spiega il Presidente Fulvio Griffa - lamentano il fatto che la necessit\u00e0 di prenotare impedisca una parte di vendite: \u00e8 improbabile che un consumatore possa pensare di prenotare un cono gelato o un caff\u00e8, tipici consumi d'impulso; sono prodotti che - per di pi\u00f9 - \u00e8 difficile confezionare, come prevede, invece, la normativa regionale\". \"Altri fanno notare come la distanza di due metri sia eccessiva: in effetti, non si capisce quale differenza ci sia fra una coda davanti a un bar e una davanti, ad esempio, a una macelleria, per la quale \u00e8 previsto un solo metro. Alcune regole andrebbero riviste, soprattutto per bar, gelaterie e chioschi\" conclude Griffa.", "keywords": [], "meta_keywords": [""], "tags": [], "authors": [], "publish_date": "Sat May  9 00:00:00 2020", "summary": "", "article_html": "", "meta_description": "Partite con il servizio quasi tutte le pasticcerie: pi\u00f9 complessa la situazione dei bar", "meta_lang": "it", "meta_favicon": "https://www.torinoggi.it/fileadmin/layout/torinoggi/images/_icons/favicon.ico", "meta_data": {"generator": "TYPO3 4.3 CMS", "EdImage": "http://www.torinoggi.it/typo3temp/pics/b_801a7be524.jpg", "EdDateTime": "2020/05/09 13:10:00", "EdTitle": "Fase 2, al via il take away a Torino: serrande su per 2 mila esercizi", "EdIdentifier": "tt_news_uid-1655852", "title": "Fase 2, al via il take away a Torino: serrande su per 2 mila esercizi", "description": "Partite con il servizio quasi tutte le pasticcerie: pi\u00f9 complessa la situazione dei bar", "copyright": "www.esprimo.com", "DC.Rights": "www.esprimo.com", "msapplication-TileImage": "https://www.torinoggi.it/fileadmin/layout/torinoggi/images/_icons/win8-tile-144x144.png", "msapplication-TileColor": "#ffffff", "msapplication-navbutton-color": "#ffffff", "application-name": "Torinoggi.it", "msapplication-tooltip": "Torinoggi.it", "apple-mobile-web-app-title": "Torinoggi.it", "msapplication-starturl": "https://www.torinoggi.it", "msapplication-square70x70logo": "https://www.torinoggi.it/fileadmin/layout/torinoggi/images/_icons/win8-tile-70x70.png", "msapplication-square144x144logo": "https://www.torinoggi.it/fileadmin/layout/torinoggi/images/_icons/win8-tile-144x144.png", "msapplication-square150x150logo": "https://www.torinoggi.it/fileadmin/layout/torinoggi/images/_icons/win8-tile-150x150.png", "msapplication-wide310x150logo": "https://www.torinoggi.it/fileadmin/layout/torinoggi/images/_icons/win8-tile-310x150.png", "msapplication-square310x310logo": "https://www.torinoggi.it/fileadmin/layout/torinoggi/images/_icons/win8-tile-310x310.png", "fb": {"pages": 222098139755, "app_id": 1183202141730380}, "og": {"locale": "it_IT", "site_name": "Torino Oggi", "image": {"identifier": "http://www.torinoggi.it/typo3temp/pics/b_801a7be524.jpg", "width": 765, "height": 600}, "type": "article", "url": "https://www.torinoggi.it/2020/05/09/leggi-notizia/argomenti/cronaca-11/articolo/fase-2-al-via-il-take-away-a-torino-serrande-su-per-2-mila-esercizi.html", "description": "Partite con il servizio quasi tutte le pasticcerie: pi\u00f9 complessa la situazione dei bar", "title": "Fase 2, al via il take away a Torino: serrande su per 2 mila esercizi"}, "article": {"publisher": "https://www.facebook.com/torinoggi.it", "published_time": "2020-05-09T13:10:00+0200"}, "twitter": {"card": "summary_large_image", "site": "@torinoggi", "title": "Fase 2, al via il take away a Torino: serrande su per 2 mila esercizi", "description": "Partite con il servizio quasi tutte le pasticcerie: pi\u00f9 complessa la situazione dei bar", "image": "http://www.torinoggi.it/typo3temp/pics/b_801a7be524.jpg"}}, "canonical_link": "https://www.torinoggi.it/2020/05/09/leggi-notizia/argomenti/cronaca-11/articolo/fase-2-al-via-il-take-away-a-torino-serrande-su-per-2-mila-esercizi.html"}