{"source_url": "https://web.archive.org", "url": "https://web.archive.org/web/20200609171759id_/https://fakty.interia.pl/raporty/raport-koronawirus-chiny/polska/news-malopolskie-ognisko-covid-19-u-redemptorystow,nId,4542621", "title": "Ma\u0142opolskie: Ognisko COVID-19 u redemptoryst\u00f3w", "top_image": "https://i.iplsc.com/-/000A6IOG8IWX3KMH-C411.jpg", "meta_img": "https://i.iplsc.com/-/000A6IOG8IWX3KMH-C411.jpg", "images": ["https://web.archive.org/i/interia_logo_b.svg", "https://i.iplsc.com/interia-pl/0009A60QQ5I2TYF7-C301.jpg", "https://web.archive.org/i/service_logo_s.svg", "https://web.archive.org/i/interia-logo-2-0.svg", "https://i.iplsc.com/klasztor-redemptorystow-w-tuchowie/000A6IOG8IWX3KMH-C122-F4.jpg", "https://i.iplsc.com/-/000A6IOG8IWX3KMH-C411.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "19 nowych zachorowa\u0144 na koronawirusa odnotowano we wsp\u00f3lnocie redemptoryst\u00f3w w ma\u0142opolskim Tuchowie \u2013 poda\u0142o Radio Krak\u00f3w. Chorob\u0119 stwierdzono te\u017c u 14-letniego dziecka, jego 40-letniej matki (obydwoje brali udzia\u0142 w bierzmowaniu w sanktuarium w Tuchowie), a tak\u017ce u m\u0119\u017cczyzny z miejscowej szko\u0142y muzycznej, kt\u00f3ry jednocze\u015bnie jest organist\u0105.\n\nZdj\u0119cie Klasztor redemptoryst\u00f3w w Tuchowie /Tadeusz Koniarz /Reporter\n\nJak powiedzia\u0142a w rozmowie z Radiem Krak\u00f3w burmistrz Tuchowa Magdalena Marsza\u0142ek, matka 14-letniego dziecka pracuje w przedszkolu, kt\u00f3re do czwartku by\u0142o otwarte.\n\nReklama\n\nRadio poinformowa\u0142o r\u00f3wnie\u017c, \u017ce w sumie w Tuchowie choruje ju\u017c 31 zakonnik\u00f3w.\n\nRzecznik prasowy Prowincji Warszawskiej Redemptoryst\u00f3w o. Mariusz Mazurkiewicz poinformowa\u0142 w sobot\u0119 (6 czerwca), \u017ce na kwarantannie na\u0142o\u017conej przez sanepid pozostaje siedem wsp\u00f3lnot polskich redemptoryst\u00f3w: Bardo, Braniewo, Ko\u015bcielisko, Krak\u00f3w, Tuch\u00f3w, Warszawa przy ul. Pieszej i Wroc\u0142aw.\n\nW samoizolacji - z uwagi na kontakt z osobami, kt\u00f3re spotka\u0142y si\u0119 z chorymi - przebywa wsp\u00f3lnota z Lubaszowej k. Tuchowa. W dw\u00f3ch wsp\u00f3lnotach, w G\u0142ogowie i w Warszawie przy ul. Karolkowej, przebywaj\u0105 na kwarantannie lub samoizolacji, oddzieleni od pozosta\u0142ych, pojedynczy zakonnicy.\n\nDla bezpiecze\u0144stwa wiernych zamkni\u0119te pozostaj\u0105 ko\u015bcio\u0142y w Bardzie, Lubaszowej, Tuchowie, Warszawie przy ul. Pieszej i we Wroc\u0142awiu. Pozosta\u0142e o\u015brodki duszpasterskie s\u0105 wed\u0142ug zalece\u0144 s\u0142u\u017cb otwarte i po dezynfekcji korzystaj\u0105 z pomocy innych kap\u0142an\u00f3w lub s\u0105 normalnie obs\u0142ugiwane przez redemptoryst\u00f3w, kt\u00f3rzy nie mieli \u017cadnego kontaktu z chorymi lub osobami, kt\u00f3re wcze\u015bniej z nimi nie\u015bwiadomie si\u0119 widzia\u0142y.\n\nWyja\u015bniane s\u0105 tak\u017ce mo\u017cliwe drogi zaka\u017cenia. Wyniki trwaj\u0105cego dochodzenia epidemiologicznego wskazuj\u0105 na dwa miejsca: Ko\u015bcielisko i Tuch\u00f3w, sk\u0105d prawdopodobnie rozesz\u0142o si\u0119 zaka\u017cenie.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "nowych, zachorowa\u0144, koronawirusa, odnotowano, wsp\u00f3lnocie, redemptoryst\u00f3w, ma\u0142opolskim, Tuchowie, poda\u0142o, Radio, Krak\u00f3w, Chorob\u0119, stwierdzono, 14letniego, dziecka, jego, 40letniej, matki, obydwoje, brali, udzia\u0142, bierzmowaniu, sanktuarium, tak\u017ce, m\u0119\u017cczyzny", "Description": "Ma\u0142opolskie: Ognisko COVID-19 u redemptoryst\u00f3w - fakty.interia.pl - 19 nowych zachorowa\u0144 na koronawirusa odnotowano we wsp\u00f3lnocie redemptoryst\u00f3w w ma\u0142opolskim Tuchowie \u2013 poda\u0142o Radio Krak\u00f3w. Chorob\u0119 stwierdzono te\u017c u 14-letniego dziecka, jego 40-letniej", "twitter": {"description": "19 nowych zachorowa\u0144 na koronawirusa odnotowano we wsp\u00f3lnocie redemptoryst\u00f3w w ma\u0142opolskim Tuchowie \u2013 poda\u0142o Radio Krak\u00f3w. Chorob\u0119 stwierdzono te\u017c u 14-letniego dziecka, jego 40-letniej matki (obydwoje brali udzia\u0142 w bierzmowaniu w sanktuarium w Tuchowie), a tak\u017ce u m\u0119\u017cczyzny z miejscowej szko\u0142y muzycznej, kt\u00f3ry jednocze\u015bnie jest organist\u0105.", "card": "summary_large_image"}, "og": {"type": "article", "title": "Ma\u0142opolskie: Ognisko COVID-19 u redemptoryst\u00f3w", "description": "Kliknij i zobacz wi\u0119cej.", "image": "https://i.iplsc.com/-/000A6IOG8IWX3KMH-C411.jpg", "url": "https://fakty.interia.pl/raporty/raport-koronawirus-chiny/polska/news-malopolskie-ognisko-covid-19-u-redemptorystow,nId,4542621"}, "news_keywords": "fakty.interia.pl, Koronawirus z Chin, koronawirus w polsce, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/polska/news-malopolskie-ognisko-covid-19-u-redemptorystow,nId,4542621"}