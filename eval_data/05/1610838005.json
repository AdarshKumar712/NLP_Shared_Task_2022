{"source_url": "https://corrieredelveneto.corriere.it", "url": "https://corrieredelveneto.corriere.it/padova/cronaca/20_maggio_18/padova-incendio-casa-muore-moglie-farmacista-abano-922bc7ec-98e0-11ea-a674-e4726ffe87ae.shtml", "title": "Padova, incendio in casa: muore moglie del farmacista di Abano", "top_image": "https://corrieredelveneto.corriere.it/methode_image/socialshare/2020/05/18/780fb43a-98e1-11ea-a674-e4726ffe87ae.jpg", "meta_img": "https://corrieredelveneto.corriere.it/methode_image/socialshare/2020/05/18/780fb43a-98e1-11ea-a674-e4726ffe87ae.jpg", "images": ["https://tbl.tradedoubler.com/report?organization=1693652&event=309413&leadNumber=auto", "https://images2-corrieredelveneto.corriereobjects.it/includes2013/LIBS/css/assets/icon_fake.png", "https://corrieredelveneto.corriere.it/includes2013/images/footer_apa.png?v=20170310101540", "https://secure-it.imrworldwide.com/cgi-bin/m?ci=rcs-it&cg=0&cc=0&ts=noscript", "https://corrieredelveneto.corriere.it/methode_image/socialshare/2020/05/18/780fb43a-98e1-11ea-a674-e4726ffe87ae.jpg", "https://corrieredelveneto.corriere.it/includes2013/images/boxes/nl/header_nl.png?v=20190321121254", "https://googleads.g.doubleclick.net/pagead/viewthroughconversion/953668728/?value=0&guid=ON&script=0", "https://components2.corriereobjects.it/rcs_cor_corriere-layout/v1/corriere-common/assets/img/testatine/t_corrieretv.png?v=1", "https://metrics.rcsmetrics.it/b/ss/rcsglobal/1/H.25.2--NS/0", "https://corrieredelveneto.corriere.it/includes2013/images/footer_acap.png?v=20170310101530", "https://images2.corriereobjects.it/includes2013/LIBS/css/assets/arrow_piuletti.gif", "https://corrieredelveneto.corriere.it/includes2013/images/boxes/nl/iscriviti_btn.png?v=20190321121255", "https://www.facebook.com/tr?id=1553525618238394&ev=PageView&noscript=1"], "movies": [], "text": "L\u2019allarme \u00e8 scattato sabato sera poco dopo le 21.30 quando da un\u2019abitazione di Teolo ai piedi dei Colli Euganei \u00e8 partito quello che sembrava un banale incendio domestico. In via Vicinale Monteortone sono intervenuti i vigili del fuoco e i carabinieri della compagnia di Abano Terme: hanno spento il rogo non senza difficolt\u00e0, trovando poco dopo Sabine Pedrina (58 anni) priva di vita nel bagno dell\u2019abitazione. Nelle operazioni di soccorso \u00e8 rimasto leggermente intossicato anche un maresciallo della locale caserma. Il pm Giorgio Falcone ha disposto l\u2019autopsia sul corpo della donna per chiarire tutti i contorni della vicenda che inizialmente poteva sembrare un furto finito male o un omicidio. Gli inquirenti, dopo gli accertamenti, propendono comunque per un gesto volontario dato che al loro arrivo hanno trovato il cancello sbarrato con un trattore, che il corpo presentava segni di auto lesioni e che sono stati rinvenuti alcuni bigliettini scritti in lingua tedesca che spiegavano le intenzioni suicide. La donna era moglie di Carlo Pedrina, titolare di due farmacie in centro ad Abano, e aveva una grande passione per l\u2019equitazione e per i cavalli tanto da gestire un maneggio a qualche chilometro dal luogo della tragedia. L\u2019incendio ha distrutto buona parte dell\u2019abitazione che ora \u00e8 stata dichiarata inagibile. Al momento della tragedia il marito e i due figli della donna erano a cena in un\u2019altra abitazione di propriet\u00e0 della coppia. Sabine Pedrina quindici anni fa era stava vittima di un grave incidente cadendo da un pony: aveva sbattuto violentemente la testa e da quel momento le sue abitudini erano drasticamente mutate.", "keywords": [], "meta_keywords": [""], "tags": [], "authors": ["Andrea Pistore"], "publish_date": null, "summary": "", "article_html": "", "meta_description": "Il cadavere di Sabine Pedrina, 58 anni, \u00e8 stato trovato nell\u2019abitazione di Teolo. Gli inquirenti hanno trovato bigliettini in cui la donna...", "meta_lang": "it", "meta_favicon": "//css2.corriereobjects.it/includes2013/LIBS/css/assets/favicon.ico", "meta_data": {"description": "cronaca Veneto. Leggi le ultime notizie sul Corriere del Veneto: aggiornamenti in tempo reale, articoli e approfondimenti.", "DC.date.issued": "2020-05-18", "news_keywords": "<!--/Sistema Corriere/CorriereVeneto/CorriereVenetoWeb/2020/05/18/Padova Rovigo/Articoli/rogo_padova.xml-->", "fb": {"app_id": 203568503078644, "pages": 91497518654}, "og": {"title": "Padova, incendio in casa: muore moglie del farmacista di Abano", "type": "article", "locale": "it_IT", "url": "https://corrieredelveneto.corriere.it/padova/cronaca/20_maggio_18/padova-incendio-casa-muore-moglie-farmacista-abano-922bc7ec-98e0-11ea-a674-e4726ffe87ae.shtml", "image": "https://corrieredelveneto.corriere.it/methode_image/socialshare/2020/05/18/780fb43a-98e1-11ea-a674-e4726ffe87ae.jpg", "site_name": "Corriere del Veneto", "description": "Il cadavere di Sabine Pedrina, 58 anni, \u00e8 stato trovato nell\u2019abitazione di Teolo. Gli inquirenti hanno trovato bigliettini in cui la donna manifestava l\u2019intenzione di uccidersi", "author": "Andrea Pistore", "published_time": "18/05/2020"}, "author": "Andrea Pistore", "twitter": {"card": "summary_large_image", "site": "@corrveneto", "title": "Padova, incendio in casa: muore moglie del farmacista di Abano", "description": "Il cadavere di Sabine Pedrina, 58 anni, \u00e8 stato trovato nell\u2019abitazione di Teolo. Gli inquirenti hanno trovato bigliettini in cui la donna manifestava l\u2019intenzione di uccidersi", "image": "https://corrieredelveneto.corriere.it/methode_image/socialshare/2020/05/18/780fb43a-98e1-11ea-a674-e4726ffe87ae.jpg"}, "robots": "noarchive, nocache", "msapplication-TileImage": "//css2.corriereobjects.it/includes2013/LIBS/css/assets/favicon.ico", "msapplication-TileColor": "#FDE9EB", "google-signin-client_id": "432978210168-ab0kcf4chrhuo10n34ik0q2a6134u56b.apps.googleusercontent.com", "viewport": "width=device-width, initial-scale=1, maximum-scale=1, user-scalable = no"}, "canonical_link": "https://corrieredelveneto.corriere.it/padova/cronaca/20_maggio_18/padova-incendio-casa-muore-moglie-farmacista-abano-922bc7ec-98e0-11ea-a674-e4726ffe87ae.shtml"}