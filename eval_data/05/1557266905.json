{"source_url": "https://web.archive.org", "url": "https://web.archive.org/web/20200325144721id_/https://www.wprost.pl/kraj/10309192/50-polakow-wraca-po-kwarantannie-na-cyprze-polnocnym-troche-boimy-sie-tej-podrozy.html?utm_source=Wiadomo%C5%9Bciwprost.pl&utm_medium=feed&utm_campaign=rss_wiadomosci", "title": "50 Polak\u00f3w wraca po kwarantannie na Cyprze P\u00f3\u0142nocnym. \u201eTroch\u0119 boimy si\u0119 tej podr\u00f3\u017cy\u201d", "top_image": "https://www.wprost.pl/_thumb/xx/f6/44d4c6e0e4caa6ddd76xx4877cd5.jpeg", "meta_img": "https://www.wprost.pl/_thumb/xx/f6/44d4c6e0e4caa6ddd76xx4877cd5.jpeg", "images": ["https://2img.wprost.pl/_thumb/26/75/d39b9509dc5deccced0521e97e4e.jpeg", "https://www.wprost.pl/_thumb/xx/f6/44d4c6e0e4caa6ddd76xx4877cd5.jpeg", "https://cimg.wprost.pl/_thumb/cd/5a/a11dc9fabdbf99cb8a0a9e4a7f59.jpeg", "https://img.wprost.pl/_i/pixel.png", "https://web.archive.org/_i/logos/pap.png", "https://web.archive.org/_i/pusty.png"], "movies": [], "text": "\u2013 Samolot wylecia\u0142 z Ercan o godzinie 6 czasu cypryjskiego (godz. 5 w Polsce \u2013 PAP). Na jego pok\u0142adzie znajdowa\u0142o si\u0119 w sumie 110 pasa\u017cer\u00f3w \u2013 powiedzia\u0142 PAP Serhat Ozcelik, dyrektor lotniska Ercan w Tureckiej Republice Cypru P\u00f3\u0142nocnego (TRCP). Doda\u0142, \u017ce we wtorek z Ercan wylec\u0105 jeszcze co najmniej dwa samoloty ewakuuj\u0105ce turyst\u00f3w z pi\u0119ciogwiazdkowego hotelu Salamis Bay Conti, w kt\u00f3rym przebywali Polacy. Jeden poleci do Stuttgartu, a drugi do Hanoweru. Organizowany jest te\u017c samolot do Szwecji.\n\nZgodnie z prawem mi\u0119dzynarodowym wszystkie samoloty startuj\u0105ce z lotniska Ercan, kt\u00f3re znajduje si\u0119 w uznawanej tylko przez Ankar\u0119 TRCP, musz\u0105 mie\u0107 mi\u0119dzyl\u0105dowanie w Turcji. Z tego powodu samolot z Polakami mi\u0119dzyl\u0105dowa\u0142 w Antalyi. Przylot do Drezna ma nast\u0105pi\u0107 przed po\u0142udniem.\n\n\u2013 Tam b\u0119dzie czeka\u0142 ju\u017c na nich autobus, kt\u00f3ry zabierze ich do kraju \u2013 m\u00f3wi PAP Marcin Ma\u0142ysz, jeden z cz\u0142onk\u00f3w zarz\u0105du biura podr\u00f3\u017cy Exim Tours, w kt\u00f3rym wakacje wykupi\u0142a spora cz\u0119\u015b\u0107 obj\u0119tych kwarantann\u0105 Polak\u00f3w. Agencja ta ponios\u0142a koszty przewozu polskich turyst\u00f3w do kraju.\n\n\u2013 Nie jeste\u015bmy powiedzie\u0107, ile zajmie ten przejazd. Wszystko zale\u017cy od sytuacji na granicy. Najpierw autobus pojedzie do Katowic, a potem do Warszawy. Dojazdy do w\u0142asnych dom\u00f3w ka\u017cdy ju\u017c b\u0119dzie musia\u0142 zorganizowa\u0107 we w\u0142asnym zakresie. Wszyscy wed\u0142ug polskich przepis\u00f3w ponownie b\u0119d\u0105 musieli odby\u0107 14-dniow\u0105 kwarantann\u0119 \u2013 powiedzia\u0142 Ma\u0142ysz.\n\nPrzed wylotem, jeszcze w poniedzia\u0142ek, polscy tury\u015bci zostali zbadani przez turecko-cypryjskie s\u0142u\u017cby medyczne. \u2013 Zrobili z nami wywiad kliniczny i zmierzyli temperatur\u0119 \u2013 powiedzia\u0142a PAP turystka, kt\u00f3ra chcia\u0142a pozosta\u0107 anonimowa. \u2013 Troch\u0119 boimy si\u0119 tej podr\u00f3\u017cy. Woleliby\u015bmy polecie\u0107 bezpo\u015brednio do Polski. Niestety, nie uda\u0142o si\u0119 \u2013 doda\u0142a.\n\nR\u00f3wnie\u017c we wtorek, o godz. 12.30 czasu cypryjskiego, z lotniska w Larnace w Republice Cypryjskiej wyleci trzeci samolot Polskich Linii Lotniczych LOT w ramach akcji #LOTdodomu.\n\n\u2013 Prawdopodobnie b\u0119dzie to ju\u017c ostatni lot ewakuuj\u0105cy Polak\u00f3w z Cypru. Z tego, co wiem, w tej chwili s\u0105 w tym samolocie jeszcze wolne miejsca \u2013 powiedzia\u0142o PAP miejscowe \u017ar\u00f3d\u0142o.\n\nNa pytanie, dlaczego polscy tury\u015bci z hotelu na Cyprze P\u00f3\u0142nocnym nie mogli z niego skorzysta\u0107, odpowiedzia\u0142o, \u017ce nie by\u0142o to mo\u017cliwe z powodu podzia\u0142u politycznego wyspy.\n\nW sumie w hotelu Salamis Bay Conti kwarantann\u0119 odby\u0142o 724 turyst\u00f3w oraz 75 os\u00f3b z personelu. Opr\u00f3cz Polak\u00f3w znajdowali si\u0119 w nim Niemcy, Szwedzi, Anglicy, Francuzi i Ira\u0144czycy. To w\u0142a\u015bnie tam zarejestrowano pierwszy przypadek koronawirusa w TRCP \u2013 pierwsz\u0105 zaka\u017con\u0105 osob\u0105 okaza\u0142a si\u0119 65-letnia Niemka. Opr\u00f3cz niej w hotelu zachorowa\u0142o 30 innych turyst\u00f3w z Niemiec.\n\nNa Cyprze P\u00f3\u0142nocnym do tej pory stwierdzono og\u00f3\u0142em 40 przypadk\u00f3w zaka\u017cenia koronawirusem. Wed\u0142ug lokalnego dziennika \u201eYeniduzen\u201d 29 cudzoziemc\u00f3w (wszyscy z hotelu Salamis Bay Conti), \u0142\u0105cznie z \u201epacjentk\u0105 zero\u201d , wyzdrowia\u0142o i we wtorek opu\u015bci\u0142o wysp\u0119.\n\nZ Nikozji Agnieszka Rakoczy\n\nCzytaj tak\u017ce:\n\nNA \u017bYWO: Koronawirus w Polsce i na \u015bwiecie. Najnowsze informacje z wtorku 24 marca", "keywords": [], "meta_keywords": ["cypr", "tury\u015bci", "polska", "hotele", "koronawirus", "", "Kraj", "Transport", "wprost"], "tags": ["Light", "Wybory", "Motoryzacja", "Wiadomo\u015bci", "\u017bycie", "Seriale", "Gospodarka", "Gwiazdy", "Handel", "Telewizja", "Film", "Technologie", "Zwiastuny", "wczoraj 10:47", "Kultura", "Polityka", "Zdrowie i medycyna", "Kraj", "Tylko u Nas", "Transport", "\u015awiat", "Kraj Polska", "Firmy i rynki", "Rolnictwo", "Prime time", "Gry"], "authors": [], "publish_date": "Tue Mar 24 10:47:00 2020", "summary": "", "article_html": "", "meta_description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie...", "keywords": "cypr, tury\u015bci, polska, hotele, koronawirus, , Kraj, Transport, wprost", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "50 Polak\u00f3w wraca po kwarantannie na Cyprze P\u00f3\u0142nocnym. \u201eTroch\u0119 boimy si\u0119 tej podr\u00f3\u017cy\u201d", "DC.subject": "Wprost", "DC.description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie zabierze ich do Polski autokar. W kraju b\u0119d\u0105 musieli przeby\u0107 kolejn\u0105 kwarantann\u0119, tym razem we w\u0142asnych domach.", "DC.identifier": "https://www.wprost.pl/10309192", "DC.date": "2020-03-24", "DC.type": "Text", "DC.creator": "PAP", "DC.publisher": "Natalia Rzewi\u0144ska", "twitter": {"card": "summary_large_image", "site": "@TygodnikWPROST", "url": "https://www.wprost.pl/kraj/10309192/50-polakow-wraca-po-kwarantannie-na-cyprze-polnocnym-troche-boimy-sie-tej-podrozy.html", "title": "50 Polak\u00f3w wraca po kwarantannie na Cyprze P\u00f3\u0142nocnym. \u201eTroch\u0119 boimy si\u0119 tej podr\u00f3\u017cy\u201d", "description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie zabierze ich do Polski autokar. W kraju b\u0119d\u0105 musieli przeby\u0107 kolejn\u0105 kwarantann\u0119, tym razem we w\u0142asnych domach.", "image": "https://www.wprost.pl/_thumb/xx/f6/44d4c6e0e4caa6ddd76xx4877cd5.jpeg"}, "article": {"published_time": "2020-03-24T10:47:00+01:00", "modified_time": "2020-03-24T10:49:14+01:00"}, "og": {"title": "50 Polak\u00f3w wraca po kwarantannie na Cyprze P\u00f3\u0142nocnym. \u201eTroch\u0119 boimy si\u0119 tej podr\u00f3\u017cy\u201d", "description": "50 polskich turyst\u00f3w, kt\u00f3rzy sp\u0119dzili 14 dni w kwarantannie w hotelu na Cyprze P\u00f3\u0142nocnym, wylecia\u0142o we wtorek rano do Niemiec. Z lotniska w Dre\u017anie zabierze ich do Polski autokar. W kraju b\u0119d\u0105 musieli przeby\u0107 kolejn\u0105 kwarantann\u0119, tym razem we w\u0142asnych domach.", "url": "https://www.wprost.pl/kraj/10309192/50-polakow-wraca-po-kwarantannie-na-cyprze-polnocnym-troche-boimy-sie-tej-podrozy.html", "image": "https://www.wprost.pl/_thumb/xx/f6/44d4c6e0e4caa6ddd76xx4877cd5.jpeg", "type": "article", "site_name": "Wprost", "locale": "pl_PL", "updated_time": "2020-03-24T10:49:14+01:00"}, "fb": {"app_id": 119818731519670}}, "canonical_link": "https://www.wprost.pl/kraj/10309192/50-polakow-wraca-po-kwarantannie-na-cyprze-polnocnym-troche-boimy-sie-tej-podrozy.html"}