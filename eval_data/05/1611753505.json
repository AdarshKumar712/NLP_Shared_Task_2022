{"source_url": "https://web.archive.org", "url": "https://web.archive.org/web/20210202014048id_/https://pl.sputniknews.com/polityka/2020052012443469-wybory-28-czerwca-grodzki-pis-musi-spelnic-warunki-opozycji-/", "title": "Czy Senat \u201euwinie si\u0119\u201d z decyzj\u0105 ws. wybor\u00f3w 28 czerwca?", "top_image": "https://cdnpl1.img.sputniknews.com/images/1103/09/11030930.jpg", "meta_img": "https://cdnpl1.img.sputniknews.com/images/1103/09/11030930.jpg", "images": ["data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E", "https://cdnpl1.img.sputniknews.com/images/1103/09/11030930.jpg", "https://web.archive.org/services/counter/?project=&obj_id=12443469&obj_type=article&action_type=&ts=1612230049", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://cdnpl1.img.sputniknews.com/i/avatar-default.png", "https://cdnpl1.img.sputniknews.com/img/1103/09/11030946_0:389:2772:1889_1000x541_80_0_0_8430021eaed2c891dc0958b88af0474a.jpg", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E"], "movies": [], "text": "12 maja Sejm przyj\u0105\u0142 projekt ustawy o przeprowadzeniu wybor\u00f3w prezydenckich w formie mieszanej. To wyborca zdecyduje, czy tradycyjnie p\u00f3jdzie do urny czy zag\u0142osuje korespondencyjnie. Projekt aktualnie znajduje si\u0119 w Senacie.\n\nZa projektem g\u0142osowa\u0142o 244 pos\u0142\u00f3w. Przeciw by\u0142o 137, a 77 wstrzyma\u0142o si\u0119 od g\u0142osu. Nowy termin wybor\u00f3w wci\u0105\u017c nie zosta\u0142 okre\u015blony. G\u0142osowanie odb\u0119dzie si\u0119 nie wcze\u015bniej ni\u017c po uchwaleniu odpowiedniej ustawy przez Parlament. Aktualnie projekt znajduje si\u0119 w Senacie, gdzie wi\u0119kszo\u015b\u0107 miejsc zajmuje opozycja.\n\nW wypowiedziach polityk\u00f3w pojawia si\u0119 nieoficjalnie, \u017ce wybory mog\u0105 si\u0119 odby\u0107 28 czerwca. Czy do tego czasu Senat zako\u0144czy prac\u0119 nad projektem ustawy?\n\nGrodzki: PiS musi spe\u0142ni\u0107 warunki\n\nJak powiedzia\u0142 w rozmowie z Dziennikiem Gazet\u0105 Prawn\u0105 marsza\u0142ek Senatu Tomasz Grodzki, izba wy\u017csza mo\u017ce zako\u0144czy\u0107 prace nad projektem, tak \u017ceby wybory odby\u0142y si\u0119 w\u0142a\u015bnie 28 czerwca. Jednak, \u017ceby tak si\u0119 sta\u0142o - PiS musi spe\u0142ni\u0107 warunki opozycji.\n\nMusi by\u0107 zagwarantowany stosowny, zgodny ze zdrowym rozs\u0105dkiem, przyzwoity i sprawiedliwy czas na zebranie podpis\u00f3w przez ewentualnych nowych kandydat\u00f3w. Pytanie, czy ci \u201estarzy\u201d nie powinni te\u017c tego zrobi\u0107 (...). Nie sta\u0142oby si\u0119 nic z\u0142ego, gdyby wszyscy kandydaci musieli ponownie zebra\u0107 podpisy, o ile dostan\u0105 na to stosowny czas. Ale czy taka poprawka b\u0119dzie, jak zdecyduj\u0105 senatorowie, trudno mi przewidzie\u0107 - oceni\u0142 Grodzki w rozmowie z \u201eDGP\u201d.\n\nO jakie warunki chodzi? Wed\u0142ug Grodzkiego projekt ustawy wymaga wielu poprawek. Najwi\u0119ksz\u0105 ko\u015bci\u0105 niezgody pozostaje kwestia zbi\u00f3rki podpis\u00f3w dla nowych kandydat\u00f3w na prezydenta . W tym momencie chodzi o Rafa\u0142a Trzaskowskiego, bo tylko on jest nowym kandydatem, ale niewykluczone, \u017ce kto\u015b si\u0119 jeszcze pojawi. Jak wskazuje marsza\u0142ek Senatu zbi\u00f3rka 100 tysi\u0119cy podpis\u00f3w wymaga odpowiedniego czasu, \u201epowinno to by\u0107 10\u201214 dni\u201d. Marsza\u0142ek uwa\u017ca te\u017c, \u017ce by\u0107 mo\u017ce i kandydaci, kt\u00f3rzy zebrali podpisy przed 10 maja, powinni je zebra\u0107 jeszcze raz.\n\nW\u0105tpliwo\u015bci jego zdaniem budzi te\u017c spos\u00f3b finansowania kampanii wyborczej nowych kandydat\u00f3w, kt\u00f3rzy mog\u0105 przeznaczy\u0107 50% limitu kampanijnego, a kandydaci sprzed 10 maja mogli przeznaczy\u0107 100%.\n\nMarsza\u0142ek ma te\u017c obawy, co do uprawnie\u0144, kt\u00f3re ustawa daje ministrowi zdrowia. Szef resortu b\u0119dzie m\u00f3g\u0142 m. in. nakaza\u0107 przeprowadzenie wybor\u00f3w korespondencyjnych. Wed\u0142ug Grodzkiego nie powinno tak by\u0107.\n\nO tym powinna decydowa\u0107 PKW na wniosek ministra. A je\u015bli sytuacja epidemiczna na danym obszarze by\u0142aby trudna, to nale\u017ca\u0142oby np. zamkn\u0105\u0107 tam wszystkie restauracje, wyposa\u017cy\u0107 komisje wyborcze w dodatkowe \u015brodki ochrony osobistej czy zarz\u0105dzi\u0107, \u017ce do lokalu wyborczego mo\u017ce wej\u015b\u0107 jedna osoba. Nie mo\u017ce by\u0107 tak, \u017ce minister zdrowia, kt\u00f3ry ma si\u0119 nijak do wybor\u00f3w, b\u0119dzie decydowa\u0142, \u017ce np. w Warszawie nie odb\u0119d\u0105 si\u0119 tradycyjne wybory - powiedzia\u0142 marsza\u0142ek.\n\n\u00a9 AP Photo / Czarek Sokolowski Wyborczy restart\n\nCzy ustawa opu\u015bci Senat w odpowiednim czasie, \u017ceby wybory mog\u0142y si\u0119 odby\u0107 28 czerwca? Marsza\u0142ek wskazuje, \u017ce zale\u017cy to od posiedze\u0144 komisji, podczas kt\u00f3rych projekt ustawy jest oceniany. Senat musi odes\u0142a\u0107 ustaw\u0119 do Sejmu 27-28 maja. - Wszystko jest mo\u017cliwe - podkre\u015bli\u0142 Grodzki.\n\nZdaniem marsza\u0142ka kluczem do wszystkiego jest ponadpolityczna zgoda, \u017ceby zapewni\u0107 wybory w demokratycznych warunkach. - Nikt nie chce, by mandat nowo wybranego prezydenta by\u0142 podwa\u017cany, musimy g\u0142osowaniu nada\u0107 wszystkie cechy wybor\u00f3w demokratycznych oraz zapewni\u0107, by wynik odpowiada\u0142 woli narodu - doda\u0142.\n\nMarsza\u0142ek nie wykluczy\u0142, \u017ce b\u0119dzie to niezwykle trudne ze wzgl\u0119du na galimatias prawny, kt\u00f3ry stworzy\u0142 PiS ustaw\u0105 o wyborach korespondencyjnych.\n\nZgoda buduje?\n\nSzef KPRM w rozmowie z radiow\u0105 Tr\u00f3jk\u0105 wypowiedzia\u0142 si\u0119 w niekt\u00f3rych wyborczych kwestiach w podobnym tonie, co marsza\u0142ek Senatu. Zdaniem Micha\u0142a Dworczyka najwa\u017cniejszym r\u00f3wnie\u017c jest to, by nie dopu\u015bci\u0107 do chaosu oraz przeprowadzi\u0107 wybory w spos\u00f3b zgodny z przepisami i standardami w terminie konstytucyjnym.\n\nCo do liczby dni na zebranie podpis\u00f3w dla nowych kandydat\u00f3w szef KPRM zaznaczy\u0142, \u017ce nie wie nic na ten temat. - Kalendarz wyborczy b\u0119dzie og\u0142asza\u0142a marsza\u0142ek Sejmu El\u017cbieta Witek i wskazanie terminu wybor\u00f3w i inne kwestie, b\u0119d\u0105 jej decyzj\u0105 \u2013 wyja\u015bni\u0142 Dworczyk.\n\nPodkre\u015bli\u0142 te\u017c, \u017ce rz\u0105d jest gotowy do dialogu.\n\n\u201eTo, \u017ce r\u00f3\u017cne strony uznaj\u0105 28 czerwca za dobry termin, jest buduj\u0105ce. To ostatni termin, w kt\u00f3rym mog\u0105 odby\u0107 si\u0119 wybory tak, by zachowana zosta\u0142a ci\u0105g\u0142o\u015b\u0107 sprawowania urz\u0119du prezydenta\u201d - oceni\u0142 Micha\u0142 Dworczyk.\n\nNa potrzeb\u0119 ponadpartyjnego porozumienia zwr\u00f3ci\u0142 uwag\u0119 pose\u0142 PiS Rafa\u0142 Bochenek w Polskim Radiu 24.\n\n- Niezwykle istotne jest, \u017ceby partie, kt\u00f3re zasiadaj\u0105 w polskim parlamencie, potrafi\u0142y wypracowa\u0107 takie zasady, kt\u00f3re b\u0119d\u0105 akceptowane przez wszystkich - oceni\u0142 Bochenek.", "keywords": [], "meta_keywords": ["wybory prezydenckie w Polsce", "Grodzki stawia warunki w sprawie wybor\u00f3w", ""], "tags": ["Koronawirus Liczba zaka\u017conych: Liczba os\u00f3b, kt\u00f3re wyzdrowia\u0142y: Liczba ofiar \u015bmiertelnych:", "Polska", "Tomasz Grodzki", "PiS", "senat", "wybory"], "authors": [], "publish_date": null, "summary": "", "article_html": "", "meta_description": "12 maja Sejm przyj\u0105\u0142 projekt ustawy o przeprowadzeniu wybor\u00f3w prezydenckich w formie mieszanej. To wyborca zdecyduje, czy tradycyjnie p\u00f3jdzie do urny czy zag\u0142osuje...", "meta_lang": "pl", "meta_favicon": "https://cdnpl2.img.sputniknews.com/i/sputnik.png", "meta_data": {"description": "12 maja Sejm przyj\u0105\u0142 projekt ustawy o przeprowadzeniu wybor\u00f3w prezydenckich w formie mieszanej. To wyborca zdecyduje, czy tradycyjnie p\u00f3jdzie do urny czy zag\u0142osuje...", "keywords": "wybory prezydenckie w Polsce, Grodzki stawia warunki w sprawie wybor\u00f3w,", "news_keywords": "wybory prezydenckie w Polsce, Grodzki stawia warunki w sprawie wybor\u00f3w,", "robots": "all", "format-detection": "telephone=no", "analytics": {"site_domain": "pl.sputniknews.com", "article_id": 12443469, "p_ts": 1589971260, "rubric": "polityka", "tags": "PiS, senat, Tomasz Grodzki, wybory, Polska"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://pl.sputniknews.com/polityka/2020052012443469-wybory-28-czerwca-grodzki-pis-musi-spelnic-warunki-opozycji-/", "title": "Czy Senat \u201euwinie si\u0119\u201d z decyzj\u0105 ws. wybor\u00f3w 28 czerwca?", "description": "12 maja Sejm przyj\u0105\u0142 projekt ustawy o przeprowadzeniu wybor\u00f3w prezydenckich w formie mieszanej. To wyborca zdecyduje, czy tradycyjnie p\u00f3jdzie do urny czy zag\u0142osuje...", "image": "https://pl.sputniknews.com/sharing_snippet/12443469.png?1589971260"}, "fb": {"app_id": 102846830059534, "pages": 998778393644558}, "apple-itunes-app": "app-id=969452947, app-argument=com.sputniknews://article?issuer_id=36&issuer_article_id=12443469", "google-play-app": "app-id=com.sputniknews.sputnik", "og": {"title": "Czy Senat \u201euwinie si\u0119\u201d z decyzj\u0105 ws. wybor\u00f3w 28 czerwca?", "url": "https://pl.sputniknews.com/polityka/2020052012443469-wybory-28-czerwca-grodzki-pis-musi-spelnic-warunki-opozycji-/", "type": "website", "description": "12 maja Sejm przyj\u0105\u0142 projekt ustawy o przeprowadzeniu wybor\u00f3w prezydenckich w formie mieszanej. To wyborca zdecyduje, czy tradycyjnie p\u00f3jdzie do urny czy zag\u0142osuje...", "image": {"identifier": "https://cdnpl1.img.sputniknews.com/images/1103/09/11030930.jpg", "width": 705, "height": 375}}, "lastmod": "2020-05-20T13:26:22Z", "pubdate": "2020-05-20T12:41:00Z", "url_type": "usual"}, "canonical_link": "https://pl.sputniknews.com/polityka/2020052012443469-wybory-28-czerwca-grodzki-pis-musi-spelnic-warunki-opozycji-/"}