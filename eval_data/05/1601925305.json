{"source_url": "https://web.archive.org", "url": "https://web.archive.org/web/20200523201452id_/https://fakty.interia.pl/raporty/raport-wybory-prezydenckie-2020/aktualnosci/news-rzadowa-narada-w-siedzibie-pis,nId,4486086", "title": "Rz\u0105dowa narada w siedzibie PiS", "top_image": "https://i.iplsc.com/-/0007WF5V2EV9MCWK-C411.jpg", "meta_img": "https://i.iplsc.com/-/0007WF5V2EV9MCWK-C411.jpg", "images": ["https://web.archive.org/i/interia_logo_b.svg", "https://i.iplsc.com/limuzyny-sop-na-nowogrodzkiej-zdj-ilustracyjne/000A3QKSXVMJSDJK-C122-F4.jpg", "https://i.iplsc.com/-/0007WF5V2EV9MCWK-C411.jpg", "https://web.archive.org/i/service_logo_s.svg", "https://i.iplsc.com/siedziba-pis-przy-ul-nowogrodzkiej-zdj-ilustracyjne/0007WF5V2EV9MCWK-C122-F4.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in. premier Mateusz Morawiecki, marsza\u0142ek Sejmu El\u017cbieta Witek i prezes PiS Jaros\u0142aw Kaczy\u0144ski.\n\nZdj\u0119cie Siedziba PiS przy ul. Nowogrodzkiej; zdj. ilustracyjne /Mateusz W\u0142odarczyk /Agencja FORUM\n\nOko\u0142o godz. 15.30 w siedzibie PiS rozpocz\u0119\u0142a si\u0119 pilna narada najwa\u017cniejszych os\u00f3b w pa\u0144stwie. Na Nowogrodzk\u0105 zjechali m.in. prezes PiS Jaros\u0142aw Kaczy\u0144ski, premier Mateusz Morawiecki i szef Porozumienia Jaros\u0142aw Gowin.\n\n\n\nOko\u0142o godz. 19 wi\u0119kszo\u015b\u0107 uczestnik\u00f3w spotkania opu\u015bci\u0142o budynek. Jako ostatni wyszli Jadwiga Emilewicz i Jaros\u0142aw Gowin - informuje TVN24.\n\n\n\n\n\nReklama\n\nW \u015brod\u0119 wieczorem, 6 maja, we wsp\u00f3lnym o\u015bwiadczeniu szef\u00f3w PiS - Jaros\u0142awa Kaczy\u0144skiego i Porozumienia - Jaros\u0142awa Gowina poinformowano, \u017ce te ugrupowania przygotowa\u0142y rozwi\u0105zanie dotycz\u0105ce tegorocznych wybor\u00f3w prezydenckich. Zak\u0142ada ono, \u017ce zarz\u0105dzone na najbli\u017csz\u0105 niedziel\u0119 wybory si\u0119 nie odb\u0119d\u0105, a po przewidywanym stwierdzeniu przez S\u0105d Najwy\u017cszy niewa\u017cno\u015bci wybor\u00f3w, wobec ich nieodbycia, marsza\u0142ek Sejmu og\u0142osi nowe wybory \"w pierwszym mo\u017cliwym terminie\". Wybory maj\u0105 odby\u0107 si\u0119 korespondencyjnie.\n\nW czwartek, 7 maja, Sejm odrzuci\u0142 sprzeciw Senatu w sprawie ustawy dotycz\u0105cej g\u0142osowania korespondencyjnego w wyborach prezydenckich w 2020 roku. Ustawa zosta\u0142a w pi\u0105tek, 8 maja, podpisana przez prezydenta i zosta\u0142a r\u00f3wnie\u017c opublikowana w Dzienniku Ustaw. Przewiduje ona, \u017ce g\u0142osowanie w tegorocznych wyborach prezydenckich ma by\u0107 tylko korespondencyjne. Porozumienie zobowi\u0105za\u0142o si\u0119, \u017ce razem z PiS przygotuje propozycj\u0119 zmian w ustawie w sprawie g\u0142osowania korespondencyjnego w wyborach prezydenckich.\n\nW czwartek Pa\u0144stwowa Komisja Wyborcza poinformowa\u0142a, \u017ce w zwi\u0105zku z tym, \u017ce obowi\u0105zuj\u0105ca regulacja prawna pozbawi\u0142a PKW instrument\u00f3w koniecznych do wykonywania jej obowi\u0105zk\u00f3w, g\u0142osowanie w dniu 10 maja nie mo\u017ce si\u0119 odby\u0107. Nie mog\u0105 mie\u0107 zastosowania przepisy Kodeksu wyborczego zwi\u0105zane z g\u0142osowaniem, w tym: nie b\u0119dzie obowi\u0105zywa\u0107 cisza wyborcza, a lokale wyborcze pozostan\u0105 zamkni\u0119te.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "godz, zako\u0144czy\u0142a, trwaj\u0105ca, ponad, trzy, godziny, narada, najwa\u017cniejszych, polityk\u00f3w, obozu, w\u0142adzy, siedzibie, Nowogrodzkiej, byli, premier, Mateusz, Morawiecki, marsza\u0142ek, Sejmu, El\u017cbieta, Witek, prezes, Jaros\u0142aw, Kaczy\u0144ski", "Description": "Rz\u0105dowa narada w siedzibie PiS - fakty.interia.pl - Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in. premier Mateusz Morawiecki, marsza\u0142ek Sejmu El\u017cbieta", "twitter": {"description": "Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in. premier Mateusz Morawiecki, marsza\u0142ek Sejmu El\u017cbieta Witek i prezes PiS Jaros\u0142aw Kaczy\u0144ski.", "card": "summary_large_image"}, "og": {"type": "article", "title": "Na Nowogrodzkiej trwa narada. Zjechali czo\u0142owi politycy", "description": "Kliknij i zobacz wi\u0119cej.", "image": "https://i.iplsc.com/-/0007WF5V2EV9MCWK-C411.jpg", "url": "https://fakty.interia.pl/raporty/raport-wybory-prezydenckie-2020/aktualnosci/news-rzadowa-narada-w-siedzibie-pis,nId,4486086"}, "news_keywords": "fakty.interia.pl, Wybory prezydenckie 2020, aktualno\u015bci, fakty dnia, polska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-wybory-prezydenckie-2020/aktualnosci/news-rzadowa-narada-w-siedzibie-pis,nId,4486086"}