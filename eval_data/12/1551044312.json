{"source_url": "https://iltirreno.gelocal.it", "url": "https://iltirreno.gelocal.it/massa/cronaca/2020/03/16/news/rossi-in-visita-al-noa-e-al-civico-per-lui-non-valgono-le-norme-1.38601643", "title": "Rossi in visita al Noa e al Civico \u00abPer lui non valgono le norme?\u00bb", "top_image": "https://iltirreno.gelocal.it/image/contentid/policy:1.38601642:1584404808/image.jpg?f=detail_558&h=720&w=1280&$p$f$h$w=a952e14", "meta_img": "https://iltirreno.gelocal.it/image/contentid/policy:1.38601642:1584404808/image.jpg?f=detail_558&h=720&w=1280&$p$f$h$w=a952e14", "images": ["https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38433494:1581002092/115254747.jpg?f=detail_558&h=720&w=1280&$p$f$h$w=14abbb0", "https://www.gelestatic.it/thimg/dA2DYTuhTlArceaPaJqiJViu_RE=/960x540/smart/https%3A//iltirreno.gelocal.it/image/contentid/policy%3A1.38601642%3A1584404808/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://iltirreno.gelocal.it/image/contentid/policy:1.38601642:1584404808/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38608235:1584541055/image.jpg?f=detail_558&h=720&w=1280&$p$f$h$w=a952e14", "https://www.gelestatic.it/cless/common/2018-v1/img/lazy.png"], "movies": [], "text": "massa-carrara. Visita non ufficiale ieri sul territorio del presidente della Regione Toscana, Enrico Rossi (ce lo conferma lui stesso). Una visita che doveva passare inosservata, cos\u00ec non \u00e8 stato.\n\n\n\nA quanto risulta, il Governatore della Toscana ha fatto diversi sopralluoghi, accompagnato dai vertici dell\u2019Asl Toscana Nord Ovest: si \u00e8 recato all\u2019ospedale delle Apuane di Massa, come prima cosa, e in seguito \u00e8 andato anche a Carrara, per rendersi conto di persona della situazione dell\u2019ospedale Civico e del Monoblocco.\n\n\n\nLa visita in provincia \u00e8 naturalmente legata all\u2019emergenza coronavirus in attesa del picco dei contagi e l\u2019eventuale (molto probabile) necessit\u00e0 di trovare nuovi posti letto per le quarantene dei pazienti meno gravi, cos\u00ec da liberare gli spazi al Noa di Massa per i contagiati che hanno necessit\u00e0 di maggiori cure.Ma il sopralluogo non ufficiale di Rossi - che \u00e8 stato anche a Lucca e a Pisa, sempre nella giornata di ieri - non \u00e8 piaciuto a tutti. Per esempio \u00e8 dura la presa di posizione di Lorenzo Baruzzo, coordinatore di Carrara per Fratelli d\u2019Italia: \u00abAbbiamo sempre detto che il nostro senso di responsabilit\u00e0 ci deve vedere tutti uniti e collaborativi con le istituzioni per uscire dall\u2019emergenza, che per le polemiche e le denunce ci sar\u00e0 tempo \u201cdopo\u201d, ma le notizie che ci giungono sono gravi, infatti oggi (ieri,) il Governatore della regione Toscana Rossi, colui che ha rovinato la sanit\u00e0 toscana, \u00e8 transitato sul territorio comunale, facendo un sopralluogo anche ai vecchi ospedali (\u201cmonoblocco\u201d e \u201ccivico\u201d) da lui e dai suoi compagni dismessi. Se cos\u00ec fosse domandiamo: era in visita ufficiale o privata? Per lui e i suoi collaboratori non valgono le restrizioni del Dpcm a tutela della salute pubblica? In un periodo in cui centinaia di migliaia di toscani si attengono alle disposizioni per tutelare la propria e l\u2019altrui salute restandosene a casa, un fatto del genere sarebbe politicamente e moralmente grave\u00bb. \u2014", "keywords": [], "meta_keywords": [""], "tags": [], "authors": ["Luca Signorini", "Chiara Sillicani", "Libero Red Dolce", "Giovanna Mezzana", "Un'Altra Estate"], "publish_date": "Mon Mar 16 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "viewport": "width=device-width, initial-scale=1.0", "title": "Rossi in visita al Noa e al Civico \u00abPer lui non valgono le norme?\u00bb - cronaca - Il Tirreno", "thumb": "https://iltirreno.gelocal.it/image/contentid/policy:1.38601642:1584404808/image.jpg?f=detail_558&h=720&w=1280&$p$f$h$w=a952e14", "edition": "massa", "article": {"published_time": "2020-03-17", "modified_time": "2020-03-17", "section": "iltirreno cronaca", "publisher": "https://www.facebook.com/IlTirreno", "content_tier": "metered"}, "twitter": {"card": "summary_large_image", "site": "@iltirreno", "title": "Rossi in visita al Noa e al Civico \u00abPer lui non valgono le norme?\u00bb", "image": "https://iltirreno.gelocal.it/image/contentid/policy:1.38601642:1584404808/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/massa/cronaca/2020/03/16/news/rossi-in-visita-al-noa-e-al-civico-per-lui-non-valgono-le-norme-1.38601643"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Rossi in visita al Noa e al Civico \u00abPer lui non valgono le norme?\u00bb", "image": "https://iltirreno.gelocal.it/image/contentid/policy:1.38601642:1584404808/image.jpg?f=detail_558&h=720&w=1280&$p$f$h$w=a952e14", "url": "https://iltirreno.gelocal.it/massa/cronaca/2020/03/16/news/rossi-in-visita-al-noa-e-al-civico-per-lui-non-valgono-le-norme-1.38601643"}, "format-detection": "telephone=no"}, "canonical_link": "https://iltirreno.gelocal.it/massa/cronaca/2020/03/16/news/rossi-in-visita-al-noa-e-al-civico-per-lui-non-valgono-le-norme-1.38601643"}