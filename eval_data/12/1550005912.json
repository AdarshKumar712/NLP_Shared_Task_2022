{"source_url": "https://web.archive.org", "url": "https://web.archive.org/web/20200317150104id_/https://www.wirtualnemedia.pl/artykul/zabka-godziny-otwarcia-krotsze-7-do-22-zagrozenie-koronawirusem", "title": "\u017babka skraca czas pracy sklep\u00f3w", "top_image": "https://static.wirtualnemedia.pl/media/top/\u017cabka-sklep-jutra-655.JPG", "meta_img": "https://static.wirtualnemedia.pl/media/top/\u017cabka-sklep-jutra-655.JPG", "images": ["https://static.wirtualnemedia.pl/media/100x80/transmisjamszyczestochowa15marcatvp1-150.jpg", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/top/300/Jaros\u0142aw-\u0106wiek-prezes-CWMediat55.jpg", "https://static.wirtualnemedia.pl/media/top/300/finansepap655.jpg", "https://static.wirtualnemedia.pl/media/100x80/Koronawirus_mapa_Microsoft150.png", "https://static.wirtualnemedia.pl/media/top/300/allegro-mobiledlon655-2.png", "https://static.wirtualnemedia.pl/media/100x80/zabka-spot-spacerzpsem150.png", "https://static.wirtualnemedia.pl/media/100x80/finanse2polskakasa.png", "https://static.wirtualnemedia.pl/media/top/300/CCC-sklep655.png", "https://www.wirtualnemedia.pl/new_wm_view/img/social/google.png", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/top/300/MarcinDobrowolski-655.jpg", "https://static.wirtualnemedia.pl/media/100x80/marekwiernik150.png", "https://www.wirtualnemedia.pl/new_wm_view/img/wm_logo.png", "https://static.wirtualnemedia.pl/media/100x80/miroslawblaszczyk-polsat150.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/\u017cabka-sklep-jutra-655.JPG", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/top/300/empiksklep.jpg", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/facebook-medium.png", "https://www.wirtualnemedia.pl/new_wm_view/img/social/linkedin.png", "https://static.wirtualnemedia.pl/media/100x80/Gemius_ZM_bez_tla_Medonet4456.jpg", "https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/100x80/WMgf2.jpg", "https://www.wirtualnemedia.pl/new_wm_view/img/newsletter.png", "https://www.wirtualnemedia.pl/new_wm_view/img/social/mail-medium.png"], "movies": [], "text": "Z powodu rozprzestrzeniaj\u0105cego si\u0119 w Polsce koronawirusa SARS-CoV-2, od soboty obowi\u0105zuje w Polsce stan zagro\u017cenia epidemicznego. To istotnie ograniczy\u0142o handel - zamkni\u0119te s\u0105 sklepy niespo\u017cywcze (z wyj\u0105tkiem drogerii i aptek), galerie handlowe, restauracje, puby i kina. Obowi\u0105zuje te\u017c zakaz zgromadze\u0144, w kt\u00f3rych bierze udzia\u0142 powy\u017cej 50 os\u00f3b.\n\n\u017babka Polska ogranicza handel z powodu koronawirusa\n\nSklepy franczyzowej sieci \u017babka z powodu zagro\u017cenia koronawirusem od poniedzia\u0142ku dzia\u0142aj\u0105 kr\u00f3cej. - Podj\u0119li\u015bmy decyzj\u0119 o ograniczeniu standardowych godzin funkcjonowania sklep\u00f3w, kt\u00f3re b\u0119d\u0105 otwarte od godz. 7:00 do 22:00. Skr\u00f3cenie godzin otwarcia plac\u00f3wek obowi\u0105zuje do odwo\u0142ania - czytamy w o\u015bwiadczeniu firmy.\n\nSie\u0107 nieodp\u0142atnie przekazuje tak\u017ce franczyzobiorcom \u015brodki dezynfekuj\u0105ce oraz r\u0119kawiczki. Do sklep\u00f3w przekazywane jest tak\u017ce wyposa\u017cenie w formie przegrody pleksi, kt\u00f3re umo\u017cliwia dodatkow\u0105 ochron\u0119 i oddziela kasjer\u00f3w od klient\u00f3w.\n\nGor\u0105ce napoje i przek\u0105ski z \u017babka Caf\u00e9 sprzedawane s\u0105 tylko na wynos.\n\n- Mo\u017cemy potwierdzi\u0107, \u017ce jako sie\u0107 mamy zapewniony ci\u0105g logistyczny. Ponadto, opracowali\u015bmy r\u00f3\u017cne scenariusze w ramach obowi\u0105zuj\u0105cego w sieci Planu Ci\u0105g\u0142o\u015bci Dzia\u0142ania, co pozwala sprawnie reagowa\u0107 na nieprzewidziane sytuacje. Zamierzamy koncentrowa\u0107 si\u0119 na kluczowych grupach asortymentowych, kt\u00f3re s\u0105 obecnie kupowane przez klient\u00f3w. Zapasy asortymentowe w naszych centrach logistycznych odpowiadaj\u0105 obecnemu zapotrzebowaniu. Na bie\u017c\u0105co realizujemy tak\u017ce zwi\u0119kszone dostawy do franczyzobiorc\u00f3w - podaje firma w komunikacie.\n\nW po\u0142owie grudnia ub.r. \u017babka Polska uruchomi\u0142a sw\u00f3j sklep nr. 6 tys. - W 2019 roku otworzyli\u015bmy 650 nowych sklep\u00f3w, zmodernizowali\u015bmy ok. 1,6 tys. plac\u00f3wek. Co wa\u017cne rozwijamy si\u0119 nie tylko w du\u017cych aglomeracjach, ale r\u00f3wnie\u017c w miejscowo\u015bciach do 50 tys. mieszka\u0144c\u00f3w. W tym roku otworzyli\u015bmy sklepy w 36 miejscowo\u015bciach, w kt\u00f3rych wcze\u015bniej nas nie by\u0142o - wyliczy\u0142 prezes firmy Tomasz Sucha\u0144ski.", "keywords": [], "meta_keywords": ["wiadomo\u015bci gospodarcze", "inne", "ga\u0142\u0119zie gospodarki", "wirtualnemedia.pl"], "tags": ["koronawirusa", "Godziny otwarcia sklep\u00f3w \u017babka", "\u017babka Polska", "Koronawirus", "\u017babka"], "authors": [], "publish_date": null, "summary": "", "article_html": "", "meta_description": "Wiadomo\u015bci dotycz\u0105ce innych ga\u0142\u0119zi gospodarczych w WirtualneMedia.pl. Aktualno\u015bci", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Wiadomo\u015bci dotycz\u0105ce innych ga\u0142\u0119zi gospodarczych w WirtualneMedia.pl. Aktualno\u015bci", "keywords": "wiadomo\u015bci gospodarcze, inne, ga\u0142\u0119zie gospodarki, wirtualnemedia.pl", "og": {"image": "https://static.wirtualnemedia.pl/media/top/\u017cabka-sklep-jutra-655.JPG", "type": "article", "url": "https://www.wirtualnemedia.pl/artykul/zabka-godziny-otwarcia-krotsze-7-do-22-zagrozenie-koronawirusem", "title": "\u017babka skraca czas pracy sklep\u00f3w", "description": "Sie\u0107 \u017babka Polska w zwi\u0105zku z rozprzestrzenianiem si\u0119 w Polsce koronawirusa podj\u0119\u0142a decyzj\u0119 o skr\u00f3ceniu czasu otwarcia swoich sklep\u00f3w. Od 16 marca s\u0105 one czynne od 7:00 do 22:00, a nie jak dotychczas od 6:00 do 23:00."}, "thumbnail": "https://static.wirtualnemedia.pl/media/top/\u017cabka-sklep-jutra-655.JPG", "fb": {"app_id": 374642499236485}}, "canonical_link": "https://www.wirtualnemedia.pl/artykul/zabka-godziny-otwarcia-krotsze-7-do-22-zagrozenie-koronawirusem"}