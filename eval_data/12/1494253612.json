{"source_url": "https://web.archive.org", "url": "https://web.archive.org/web/20200115170026id_/https://fakty.interia.pl/swiat/news-ukraina-atak-rosyjskich-hakerow-w-tle-impeachment-trumpa,nId,4260529", "title": "Ukraina: Atak rosyjskich haker\u00f3w. W tle impeachment Trumpa", "top_image": "https://i.iplsc.com/-/0009GEVBMUB19656-C411.jpg", "meta_img": "https://i.iplsc.com/-/0009GEVBMUB19656-C411.jpg", "images": ["https://web.archive.org/i/interia_logo_b.svg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://i.iplsc.com/-/0009GEVBMUB19656-C411.jpg", "https://e.hub.com.pl/images/adx_fixed/close.svg", "https://i.iplsc.com/amerykanski-prezydent-donald-trump/0009GEVBMUB19656-C122-F4.jpg", "https://web.archive.org/p.gif"], "movies": [], "text": "Rosyjscy hakerzy skutecznie atakowali ukrai\u0144ski koncern gazowy Burisma Holdings, kt\u00f3ry znalaz\u0142 si\u0119 w centrum skandalu, jaki doprowadzi\u0142 do impeachmentu prezydenta USA Donalda Trumpa - twierdzi ameryka\u0144ska firma zajmuj\u0105ca si\u0119 cyberbezpiecze\u0144stwem Area 1 Security.\n\nZdj\u0119cie Ameryka\u0144ski prezydent Donald Trump /Brendan Smialowski /AFP\n\nWed\u0142ug tej firmy Rosjanie rozpocz\u0119li na pocz\u0105tku listopada ubieg\u0142ego roku kampani\u0119 phishingow\u0105 przeciwko ukrai\u0144skiej firmie, w kt\u00f3rej pracowa\u0142 Hunter Biden, syn by\u0142ego wiceprezydenta USA, a obecnie czo\u0142owego demokratycznego kandydata do prezydentury Joe Bidena.\n\nReklama\n\nJak pisze Associated Press, z raportu umieszczonego w internecie przez Area 1, nie wynika jakich informacji szukali rosyjscy hakerzy, ani jakie mogli uzyska\u0107. Z czasu operacji jednak wydaje si\u0119 wynika\u0107, \u017ce poszukiwano informacji, kt\u00f3re mog\u0142yby zaszkodzi\u0107 Bidenom.\n\nW grudniu ubieg\u0142ego roku kontrolowana przez Demokrat\u00f3w Izba Reprezentant\u00f3w postawi\u0142a Trumpa w stan oskar\u017cenia (impeachment), pod zarzutem wykorzystywania obcego pa\u0144stwa do walki z rywalem politycznym oraz utrudniania dochodzenia w Kongresie w tej sprawie.\n\nSzef Area 1 Oren Falkowitz, kt\u00f3ry jest by\u0142ym pracownikiem federalnej Agencji Bezpiecze\u0144stwa Narodowego (NSA), powiedzia\u0142 w rozmowie z AP, \u017ce czo\u0142owi kandydaci do prezydentury USA a tak\u017ce do Senatu i Izby Reprezentant\u00f3w w wyborach 2020 roku, byli w ci\u0105gu ubieg\u0142ych miesi\u0119cy celami atak\u00f3w phishingowych.\n\nFalkowitz nie ujawni\u0142 o jakich polityk\u00f3w chodzi, ani nazwisk klient\u00f3w swojej firmy.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Rosyjscy, hakerzy, skutecznie, atakowali, ukrai\u0144ski, koncern, gazowy, Burisma, Holdings, kt\u00f3ry, znalaz\u0142, centrum, skandalu, jaki, doprowadzi\u0142, impeachmentu, prezydenta, Donalda, Trumpa, twierdzi, ameryka\u0144ska, firma, zajmuj\u0105ca, cyberbezpiecze\u0144stwem, Area", "twitter": {"description": "Rosyjscy hakerzy skutecznie atakowali ukrai\u0144ski koncern gazowy Burisma Holdings, kt\u00f3ry znalaz\u0142 si\u0119 w centrum skandalu, jaki doprowadzi\u0142 do impeachmentu prezydenta USA Donalda Trumpa - twierdzi ameryka\u0144ska firma zajmuj\u0105ca si\u0119 cyberbezpiecze\u0144stwem Area 1 Security.", "card": "summary_large_image"}, "Description": "Ukraina: Atak rosyjskich haker\u00f3w. W tle impeachment Trumpa - Rosyjscy hakerzy skutecznie atakowali ukrai\u0144ski koncern gazowy Burisma Holdings, kt\u00f3ry znalaz\u0142 si\u0119 w centrum skandalu, jaki doprowadzi\u0142 do impeachmentu prezydenta USA Donalda Trumpa - twierdzi ameryka\u0144ska firma zajmuj\u0105ca si\u0119", "og": {"type": "article", "title": "Atak rosyjskich haker\u00f3w. W tle impeachment Trumpa", "description": "Kliknij i zobacz wi\u0119cej.", "image": "https://i.iplsc.com/-/0009GEVBMUB19656-C411.jpg", "url": "https://fakty.interia.pl/swiat/news-ukraina-atak-rosyjskich-hakerow-w-tle-impeachment-trumpa,nId,4260529"}, "news_keywords": "fakty.interia.pl, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/swiat/news-ukraina-atak-rosyjskich-hakerow-w-tle-impeachment-trumpa,nId,4260529"}