{"source_url": "https://web.archive.org", "url": "https://web.archive.org/web/20200104152900id_/https://fakty.interia.pl/swiat/news-amerykanie-zabili-generala-kasema-sulejmaniego-na-polecenie-,nId,4242180", "title": "Amerykanie zabili genera\u0142a Kasema Sulejmaniego na polecenie Donalda Trumpa", "top_image": "https://i.iplsc.com/-/0009Q7ZYP1YQU1N4-C411.jpg", "meta_img": "https://i.iplsc.com/-/0009Q7ZYP1YQU1N4-C411.jpg", "images": ["https://web.archive.org/i/interia_logo_b.svg", "https://i.iplsc.com/nadchodzaca-bitwa-wzywaja-do-wypedzenia-amerykanskich-wojsk/0009Q6IG9MF6MM8B-C102.jpg", "https://web.archive.org/i/service_logo_s.svg", "https://i.iplsc.com/-/0009Q7ZYP1YQU1N4-C411.jpg", "https://i.iplsc.com/protesty-w-teheranie-po-ataku/0009Q818W3N05O26-C122-F4.png", "https://i.iplsc.com/kasem-sulejmani-i-jeden-z-dowodcow-irackiej-milicji-abu-mahd/0009Q7ZYP1YQU1N4-C122-F4.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/protesty-w-teheranie-po-zabojstwie-iranskiego-generala/0009Q80B31WJY9D3-C122-F4.png", "https://i.iplsc.com/1/0009Q6MZ0YUC6SKF-C321-F4.jpg"], "movies": [], "text": "\"Ira\u0144ski genera\u0142 Kasem Sulejmani zabi\u0142 lub ci\u0119\u017cko rani\u0142 tysi\u0105ce Amerykan\u00f3w oraz spiskowa\u0142, by zabi\u0107 wielu kolejnych\" - napisa\u0142 w pi\u0105tek na Twitterze prezydent USA Donald Trump po ataku w Bagdadzie, w kt\u00f3ry zgin\u0105\u0142 Sulejmani. W odpowiedzi na ameryka\u0144ski atak Iran zagrozi\u0142 USA odwetem. \"Kryminalist\u00f3w czeka surowa zemsta\" \u2013 o\u015bwiadczy\u0142a Rada Bezpiecze\u0144stwa Narodowego Iranu.\n\nZdj\u0119cie Kasem Sulejmani i jeden z dow\u00f3dc\u00f3w irackiej milicji Abu Mahdi al-Muhandis zostali w nocy z czwartku na pi\u0105tek zabici w Bagdadzie w ostrzale rakietowym si\u0142 USA. /IRAQ'S SECURITY MEDIA CELL HANDOUT /PAP/EPA\n\nW nocy z czwartku na pi\u0105tek si\u0142y ameryka\u0144skie zabi\u0142y w Bagdadzie ira\u0144skiego genera\u0142a Kasema Sulejmaniego - dow\u00f3dc\u0119 Al Kuds - elitarnej jednostki Islamskiej Gwardii Rewolucyjnej oraz jednego z dow\u00f3dc\u00f3w proira\u0144skiej milicji w Iraku Abu Mahdi al-Muhandisa. Rakiety spad\u0142y na konw\u00f3j samochod\u00f3w nale\u017c\u0105cych do milicji w rejonie terminala lotniska.\n\nReklama\n\nRzecznik irackich Ludowych Si\u0142 Mobilizacyjnych, b\u0119d\u0105cych szerok\u0105 koalicj\u0105 proira\u0144skich milicji, Ahmed al-Assadi, odpowiedzialno\u015bci\u0105 za ich \u015bmier\u0107 obarczy\u0142 \"ameryka\u0144skich i izraelskich wrog\u00f3w\".\n\nAl-Muhandis przyby\u0142 na lotnisko w konwoju samochod\u00f3w, aby powita\u0107 Sulejmaniego, kt\u00f3ry przylecia\u0142 do Bagdadu z Libanu lub Syrii. Atak nast\u0105pi\u0142 zaraz po przywitaniu si\u0119 z al-Muhandisem i zaj\u0119ciu miejsc w samochodach.\n\nW ataku zgin\u0119\u0142o \u0142\u0105cznie osiem os\u00f3b, a dziewi\u0119\u0107 zosta\u0142o rannych. Zagraniczna prasa ujawni\u0142a szczeg\u00f3\u0142y \u015bmierci ira\u0144skiego genera\u0142a .\n\nZdj\u0119cie Protesty w Teheranie po ataku / Abedin Taherkenareh / PAP/EPA\n\nAmeryka\u0144ski prezydent o powodach swojej decyzji\n\nDonald Trump d\u0142ugo nie komentowa\u0142 \u015bmierci Sulejmaniego. Po ataku na ira\u0144skiego genera\u0142a zamie\u015bci\u0142 na Twitterze jedynie zdj\u0119cie ameryka\u0144skiej flagi.\n\n\n\nPo kilku godzinach opublikowa\u0142 jednak na Twitterze seri\u0119 wpis\u00f3w, w kt\u00f3rych o\u015bwiadczy\u0142, \u017ce dow\u00f3dca elitarnych ira\u0144skich si\u0142 Al-Kuds \"w d\u0142u\u017cszym okresie zabi\u0142 lub powa\u017cnie zrani\u0142 tysi\u0105ce Amerykan\u00f3w i spiskowa\u0142, by zabi\u0107 wielu kolejnych\". \"Ale dopadli\u015bmy go!\" - napisa\u0142.\n\nPrezydent USA oskar\u017cy\u0142 te\u017c Sulejmaniego o bycie \"bezpo\u015brednio lub po\u015brednio odpowiedzialnym za \u015bmier\u0107 milion\u00f3w os\u00f3b, w tym du\u017cej liczby protestuj\u0105cych zabitych w samym Iranie\".\n\n\"Chocia\u017c Iran nie b\u0119dzie nigdy w stanie tego odpowiednio przyzna\u0107, Sulejmani by\u0142 w kraju nienawidzony i obawiano si\u0119 go. Ira\u0144czycy nie s\u0105 wcale tak zasmuceni\" jak przyw\u00f3dcy Iranu b\u0119d\u0105 chcieli przekona\u0107 \u015bwiat - doda\u0142 ameryka\u0144ski prezydent. \"Powinien zosta\u0107 usuni\u0119ty wiele lat temu!\" - zako\u0144czy\u0142 Trump.\n\nIran: Atak na Sulejmaniego to najwi\u0119kszy b\u0142\u0105d USA\n\n\"Atak na genera\u0142a Kasema Sulejmaniego jest najwi\u0119kszym strategicznym b\u0142\u0119dem USA w regionie\" - o\u015bwiadczy\u0142a w pi\u0105tek Rada Bezpiecze\u0144stwa Narodowego Iranu po zako\u0144czeniu nadzwyczajnego posiedzenia. Rada poinformowa\u0142a te\u017c, \u017ce podj\u0119to ju\u017c decyzj\u0119, jak odpowiedzie\u0107 na zabicie Sulejmaniego.\n\n\"Kryminalist\u00f3w stoj\u0105cych za zab\u00f3jstwem Sulejmaniego czeka surowa zemsta\" - napisano w o\u015bwiadczeniu, cytowanym przez ira\u0144skie media .\n\nMinister spraw zagranicznych Iranu Mohammad D\u017cawad Zarif o\u015bwiadczy\u0142 z kolei, \u017ce dokonane przez si\u0142y USA zab\u00f3jstwo Sulejmaniego by\u0142o \"wyj\u0105tkowo niebezpieczn\u0105 i fa\u0142szyw\u0105 eskalacj\u0105\".\n\n\"USA ponosz\u0105 odpowiedzialno\u015b\u0107 za wszelkie konsekwencje tego zb\u00f3jeckiego awanturnictwa\" - napisa\u0142 Zarif na Twitterze.\n\nZdj\u0119cie Protesty w Teheranie po zab\u00f3jstwie ira\u0144skiego genera\u0142a / Fatemeh Bahrami/Anadolu Agency / Getty Images\n\nZapowied\u017a \"zdecydowanej zemsty\"\n\nBy\u0142y dow\u00f3dca ira\u0144skich Stra\u017cnik\u00f3w Rewolucji Mohsen Rezaei zapowiedzia\u0142 w pi\u0105tek \"zdecydowan\u0105 zemst\u0119\" na Ameryce za zabicie Kasema Sulejmaniego.\n\n\"M\u0119czennik genera\u0142 porucznik Kasem Sulejmani do\u0142\u0105czy\u0142 do jego braci m\u0119czennik\u00f3w, ale my dokonamy energicznej zemsty na Ameryce\" - napisa\u0142 Rezaei na Twitterze. Jest on obecnie wysokiej rangi urz\u0119dnikiem pa\u0144stwowym.\n\nChamenei og\u0142asza \u017ca\u0142ob\u0119 narodow\u0105\n\nZ kolei duchowo-polityczny przyw\u00f3dca Iranu ajatollah Ali Chamenei og\u0142osi\u0142 w pi\u0105tek trzy dni \u017ca\u0142oby narodowej po \u015bmierci Sulejmaniego. Zapowiedzia\u0142 te\u017c, \u017ce Stany Zjednoczone czeka surowa zemsta za zabicie genera\u0142a.\n\n\"M\u0119cze\u0144stwo jest nagrod\u0105 za jego niestrudzon\u0105 prac\u0119, przez tyle lat (...). Je\u015bli B\u00f3g zechce, jego dzie\u0142o i jego droga nie zako\u0144cz\u0105 si\u0119 w tym miejscu, a nieub\u0142agana zemsta czeka zbrodniarzy, kt\u00f3rzy unurzali d\u0142onie w jego krwi i krwi innych m\u0119czennik\u00f3w\" - doda\u0142.\n\n\"Wszyscy wrogowie powinni wiedzie\u0107, \u017ce d\u017cihad oporu przeciw USA b\u0119dzie teraz prowadzony ze zdwojon\u0105 determinacj\u0105, a bojownik\u00f3w \u015bwi\u0119tej wojny czeka ostateczne zwyci\u0119stwo\" - og\u0142osi\u0142 Chamenei.\n\n\u015amier\u0107 Sulejmaniego spowodowa\u0142a, \u017ce na ulicach Teheranu kilkadziesi\u0105t tysi\u0119cy os\u00f3b protestowa\u0142o przeciw USA.\n\n\n\nIra\u0144czycy wyszli na ulice po \u015bmierci genera\u0142a Sulejmaniego 1 / 12 Sulejmani, dow\u00f3dca elitarnych si\u0142 Al-Kuds zosta\u0142 w czwartek p\u00f3\u017anym wieczorem zabity w Bagdadzie w ostrzale rakietowym si\u0142 USA. \u0179r\u00f3d\u0142o: PAP/EPA udost\u0119pnij\n\nKim byli Sulejmani i al-Muhandis?\n\nAl-Kuds, kt\u00f3rej dow\u00f3dc\u0105 by\u0142 Sulejmani jest specjaln\u0105 jednostk\u0105 ira\u0144skiej Gwardii Rewolucyjnej. Abu Mahdi al-Muhandis by\u0142 za\u0142o\u017cycielem i by\u0142ym przyw\u00f3dc\u0105 milicji Kataib Hezbollah. W\u0142a\u015bnie bazy Kataibu bombardowali z powietrza Amerykanie w odwecie za \u015bmier\u0107 w ataku rakietowym jednego ze swoich kontraktor\u00f3w. W odpowiedzi proira\u0144skie milicje zaatakowa\u0142y w ubieg\u0142y wtorek ambasad\u0119 USA w Bagdadzie.\n\nAssociated Press podkre\u015bla, \u017ce \u015bmier\u0107 Sulejmaniego i al-Muhandisa mo\u017ce okaza\u0107 si\u0119 punktem zwrotnym w sytuacji na Bliskim Wschodzie i bez w\u0105tpienia spotka si\u0119 ostrym odwetem ze strony Iranu i si\u0142 przez niego popieranych przeciwko interesom ameryka\u0144skim i izraelskim.\n\n\u0179r\u00f3d\u0142a w ameryka\u0144skiej administracji pocz\u0105tkowo jedynie potwierdzi\u0142y dokonanie atak\u00f3w na \"dwa cele powi\u0105zane z Iranem\". Dopiero p\u00f3\u017aniej Pentagon opublikowa\u0142 komunikat potwierdzaj\u0105cy, \u017ce gen. Sulejmani zosta\u0142 zabity przez si\u0142y USA na polecenie prezydenta Donalda Trumpa.\n\nZapis relacji na \u017cywo z wydarze\u0144 zwi\u0105zanych ze \u015bmierci\u0105 ira\u0144skiego genera\u0142a dost\u0119pny jest tutaj .", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Ira\u0144ski, genera\u0142, Kasem, Sulejmani, zabi\u0142, ci\u0119\u017cko, rani\u0142, tysi\u0105ce, Amerykan\u00f3w, oraz, spiskowa\u0142, zabi\u0107, wielu, kolejnych, napisa\u0142, pi\u0105tek, Twitterze, prezydent, Donald, Trump, ataku, Bagdadzie, kt\u00f3ry, zgin\u0105\u0142, odpowiedzi", "twitter": {"description": "\"Ira\u0144ski genera\u0142 Kasem Sulejmani zabi\u0142 lub ci\u0119\u017cko rani\u0142 tysi\u0105ce Amerykan\u00f3w oraz spiskowa\u0142, by zabi\u0107 wielu kolejnych\" - napisa\u0142 w pi\u0105tek na Twitterze prezydent USA Donald Trump po ataku w Bagdadzie, w kt\u00f3ry zgin\u0105\u0142 Sulejmani. W odpowiedzi na ameryka\u0144ski atak Iran zagrozi\u0142 USA odwetem. \"Kryminalist\u00f3w czeka surowa zemsta\" \u2013 o\u015bwiadczy\u0142a Rada Bezpiecze\u0144stwa Narodowego Iranu.", "card": "summary_large_image"}, "Description": "Amerykanie zabili genera\u0142a Kasema Sulejmaniego na polecenie Donalda Trumpa - \"Ira\u0144ski genera\u0142 Kasem Sulejmani zabi\u0142 lub ci\u0119\u017cko rani\u0142 tysi\u0105ce Amerykan\u00f3w oraz spiskowa\u0142, by zabi\u0107 wielu kolejnych\" - napisa\u0142 w pi\u0105tek na Twitterze prezydent USA Donald Trump po ataku w Bagdadzie, w kt\u00f3ry zgin\u0105\u0142 Sulejmani.", "og": {"type": "article", "title": "Iran grozi USA. \"Kryminalist\u00f3w czeka surowa zemsta\"", "description": "Kliknij i zobacz wi\u0119cej.", "image": "https://i.iplsc.com/-/0009Q7ZYP1YQU1N4-C411.jpg", "url": "https://fakty.interia.pl/swiat/news-amerykanie-zabili-generala-kasema-sulejmaniego-na-polecenie-,nId,4242180"}, "news_keywords": "fakty.interia.pl, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/swiat/news-amerykanie-zabili-generala-kasema-sulejmaniego-na-polecenie-,nId,4242180"}