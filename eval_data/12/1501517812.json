{"source_url": "https://web.archive.org", "url": "https://web.archive.org/web/20200123132412id_/https://www.dw.com/pl/niemiecka-prasa-o-szczycie-w-davos-perwersyjny-optymizm-trumpa/a-52101955?maca=pol-rss-pol-all-1492-xml-mrss", "title": "Niemiecka prasa o szczycie w Davos: Perwersyjny optymizm Trumpa", "top_image": "https://www.dw.com/image/52095338_304.jpg", "meta_img": "https://www.dw.com/image/52095338_304.jpg", "images": ["https://web.archive.org/cssi/dwlogo-print.gif", "https://web.archive.org/image/52095338_303.jpg", "https://logs1242.xiti.com/hit.xiti?s=510544&s2=23&p=START::Prasa::Niemiecka+prasa+o+szczycie+w+Davos%3A+Perwersyjny+optymizm+Trumpa&di=&an=&ac=&x1=1&x2=23&x3=52101955&x4=11397&x5=Niemiecka+prasa+o+szczycie+w+Davos%3A+Perwersyjny+optymizm+Trumpa&x6=&x7=http%3A%2F%2Fwww.dw.com%2Fpl%2Fniemiecka-prasa-o-szczycie-w-davos-perwersyjny-optymizm-trumpa%2Fa-52101955&x8=pol-rss-pol-all-1492-xml-mrss&x9=20200122&x10=START::Prasa&x13=1&x14=&x15=19990022&x16=null&x17=&x18=", "https://web.archive.org/image/52051797_301.jpg", "https://www.dw.com/image/52095338_304.jpg", "https://web.archive.org/image/52071379_301.jpg", "https://www.facebook.com/tr?id=157204581336210&ev=PageView&noscript=1", "https://web.archive.org/image/51887543_301.jpg"], "movies": [], "text": "\u201eFrankfurter Allgemeine Zeitung\u201d zaznacza, \u017ce \u201ewyst\u0105pienie Trumpa w Davos mo\u017cnaby w niekt\u00f3rych punktach krytykowa\u0107, np. jego megalomani\u0119. Lecz nie myli si\u0119 Trump g\u0142osz\u0105c, \u017ce na d\u0142u\u017csz\u0105 met\u0119 \u015bwiat nie posunie si\u0119 ani o krok do przodu, je\u017celi nie b\u0119dzie si\u0119 patrze\u0107 z ufno\u015bci\u0105 w przysz\u0142o\u015b\u0107, zamiast pogr\u0105\u017ca\u0107 si\u0119 w apokaliptycznych proroctwach pesymist\u00f3w. By\u0142o to przede wszystkim skierowane pod adresem Grety Thunberg. Ale Greta nie jest sama. Od wiek\u00f3w ju\u017c wci\u0105\u017c nadaremno przewidywano koniec \u015bwiata. Prawd\u0105 jest jednak, \u017ce to przede wszystkim gospodarka rynkowa jest w stanie poradzi\u0107 sobie z wyzwaniami przysz\u0142o\u015bci. Oboj\u0119tnie, czy chodzi o zmiany klimatyczne czy o zaopatrzenie ludzi w wod\u0119 pitn\u0105, post\u0119p wynika z innowacji, dla kt\u00f3rych najlepszym pod\u0142o\u017cem jest wolny rynek\u201d.\n\n\u201eSpiegel online\u201d w swoim komentarzu m\u00f3wi o \u201eperwersyjnym optymizmie Trumpa\u201d i zaznacza, \u017ce \u201ewyst\u0105pienie g\u0142\u00f3wnego m\u00f3wcy na inauguracji tegorocznego szczytu w Davos nie napawa\u0142o nadziej\u0105 na wsp\u00f3lne rozwi\u0105zywanie konflikt\u00f3w. Donald Trump otwieraj\u0105c \u015awiatowe Forum Ekonomiczne zaprezentowa\u0142 perwersyjn\u0105 wersj\u0119 ameryka\u0144skiej wiary w post\u0119p. Po nudnej autoreklamie rzekomych w\u0142asnych zas\u0142ug, powiedzia\u0142 on w kierunku aktywist\u00f3w klimatycznych, takich jak Greta Thunberg, \u017ce, aby podchwyci\u0107 szanse na jutro, trzeba uciszy\u0107 wszystkich maruder\u00f3w i ich apokaliptyczne wizje. (\u2026) Trump uwa\u017ca ostrze\u017cenia przed zmianami klimatycznymi za histeri\u0119, a przecie\u017c ju\u017c od dawna ostrze\u017cenia te pochodz\u0105 tak\u017ce od ameryka\u0144skich firm. W\u0142a\u015bciwie s\u0142awetnym duchem Davos jest to, \u017ce s\u0142ucha si\u0119 innych i razem szuka rozwi\u0105za\u0144. Lecz to kompletnie nie obchodzi\u0142o Trumpa nawet podczas jego drugiej wizyty w Davos\u201d.\n\n\u201eDie Welt\u201d zwraca uwag\u0119 na to, \u017ce \u201edzia\u0142ania Grety Thunberg s\u0105 skuteczne. Nie trzeba zgadza\u0107 si\u0119 z jej stanowiskiem, \u017ceby przyzna\u0107, \u017ce dzia\u0142aczka ta zmieni\u0142a \u015bwiat. Zainicjowa\u0142a najwi\u0119kszy polityczny ruch XXI wieku. Nie mo\u017cna zarzuci\u0107 tej 17-latce, \u017ce debaty ekologiczne nie si\u0119gaj\u0105 obecnie nawet poziomu morza. Poniewa\u017c musia\u0142a ona odwo\u0142a\u0107 kilka termin\u00f3w w Davos ze wzgl\u0119du na stan zdrowia, w mediach spo\u0142eczno\u015bciowych i komentarzach wyla\u0142o si\u0119 na ni\u0105 morze szyderstw i kalumni. Szczytem umys\u0142owego ub\u00f3stwa s\u0105 dowcipy, \u017ce gor\u0105czka Grety ma zwi\u0105zek rzekomo z globalnym ociepleniem. Kiedy Greta pewnego pi\u0105tku zacz\u0119\u0142a sw\u00f3j szkolny strajk, nie mog\u0142a przewidzie\u0107, jak wielki ruch wywo\u0142a w ci\u0105gu zaledwie roku. I za to nale\u017cy jej si\u0119 respekt\u201d.\n\n\u201eM\u00fcnchner Merkur\u201d uwa\u017ca, \u017ce \u201ewalki o klimat nigdy nie uda si\u0119 wygra\u0107 tylko na drodze zaordynowanych przez w\u0142adze wyrzecze\u0144, albo je\u017celi b\u0119d\u0105 one wbrew zasadom rynkowym. Mog\u0105 by\u0107 tylko w zgodzie z nimi. Z Davos przychodz\u0105 napawaj\u0105ce otuch\u0105 sygna\u0142y. Np. Siemens chce zarobki swoich czo\u0142owych menad\u017cer\u00f3w powi\u0105za\u0107 z osi\u0105gni\u0119ciem celu redukcji CO2. Najwi\u0119kszy na \u015bwiecie zarz\u0105dca maj\u0105tk\u00f3w Blackrock zapowiada, \u017ce pieni\u0105dze swoich klient\u00f3w b\u0119dzie inwestowa\u0142 tylko w firmy gospodaruj\u0105ce w zr\u00f3wnowa\u017cony spos\u00f3b. Ju\u017c nawet sama intensywna publiczna debata pokaza\u0142a zarz\u0105dom koncern\u00f3w, \u017ce du\u017co kosztowa\u0107 mo\u017ce je ignorowanie ochrony \u015brodowiska. Centralne znaczenie ma to, by pa\u0144stwo pobiera\u0142o op\u0142aty za emisj\u0119 CO2. Ci\u0105g\u0142e uzyskiwania zmartwionej Grety o ko\u0144cu \u015bwiata i bezczynno\u015bci ludzi oddaj\u0105 wypaczony obraz rzeczywisto\u015bci\u201d.\n\n\u201eHeilbronner Stimme\u201d dziwi si\u0119, \u017ce \u201eTrump ma czelno\u015b\u0107, \u017ceby aktywistk\u0119 klimatyczn\u0105 obra\u017aliwie nazywa\u0107 prorokiem apokalipsy. Ukazuje to, \u017ce Donald Trump nic nie poj\u0105\u0142. W historycznym uj\u0119ciu najwi\u0119kszy na \u015bwiecie grzesznik klimatyczny, Stany Zjednoczone, obwieszczaj\u0105, \u017ce nic nie zmieni\u0105 w swoim post\u0119powaniu i sprzedaj\u0105 to jeszcze ludziom jako optymizm. W rzeczywisto\u015bci jest to albo zamykaniem oczu albo g\u0142upot\u0105, albo polityk\u0105 dla swojej klienteli. Bardzo mo\u017cliwe, \u017ce w przypadku Trumpa wszystko to zbiega si\u0119 w jednej osobie\u201d.", "keywords": [], "meta_keywords": ["Davos", "DOnald Trump", "Greta Thonberg", "klimat", "ochrona klimatu", "ekologia"], "tags": [], "authors": ["Deutsche Welle", "Www.Dw.Com"], "publish_date": null, "summary": "", "article_html": "", "meta_description": "Komentarze prasowe odnosz\u0105 si\u0119 do wyst\u0105pienia Donalda Trumpa otwieraj\u0105cego \u015awiatowe Forum Ekonomiczne w Davos.", "meta_lang": "pl", "meta_favicon": "/favicon.png", "meta_data": {"robots": "index, follow, max-snippet:-1, max-video-preview:-1, max-image-preview:large", "revisit-after": "1 days", "publisher": "Deutsche Welle (www.dw.com)", "copyright": "\u00a9 2020 Deutsche Welle (www.dw.com)", "author": "Deutsche Welle (www.dw.com)", "apple-itunes-app": "app-id=498833085", "google-play-app": "app-id=com.idmedia.android.newsportal", "language": "pl_PL", "fb": {"pages": 210354862357400, "admins": 100004135624835}, "keywords": "Davos,DOnald Trump,Greta Thonberg,klimat,ochrona klimatu,ekologia", "news_keywords": "Davos,DOnald Trump,Greta Thonberg,klimat,ochrona klimatu,ekologia", "description": "Komentarze prasowe odnosz\u0105 si\u0119 do wyst\u0105pienia Donalda Trumpa otwieraj\u0105cego \u015awiatowe Forum Ekonomiczne w Davos.", "og": {"description": "Komentarze prasowe odnosz\u0105 si\u0119 do wyst\u0105pienia Donalda Trumpa otwieraj\u0105cego \u015awiatowe Forum Ekonomiczne w Davos.", "url": "https://www.dw.com/pl/niemiecka-prasa-o-szczycie-w-davos-perwersyjny-optymizm-trumpa/a-52101955", "site_name": "DW.COM", "title": "Niemiecka prasa o szczycie w Davos: Perwersyjny optymizm Trumpa | DW | 22.01.2020", "image": {"identifier": "https://www.dw.com/image/52095338_304.jpg", "width": 940, "height": 529}}, "twitter": {"card": "summary_large_image", "site": "@dw_polski", "title": "Niemiecka prasa o forum w Davos: Perwersyjny optymizm Trumpa", "image": "https://www.dw.com/image/52095338_401.jpg"}}, "canonical_link": "https://www.dw.com/pl/niemiecka-prasa-o-szczycie-w-davos-perwersyjny-optymizm-trumpa/a-52101955"}