{"source_url": "https://www.ilsussidiario.net", "url": "https://www.ilsussidiario.net/news/carlo-tansi-chi-e-il-candidato-indipendente-alle-elezioni-regionali-calabria/1972249/", "title": "CARLO TANSI/ Chi \u00e8 il candidato indipendente alle elezioni regionali Calabria", "top_image": "https://cdnx.ilsussidiario.net/wp-content/uploads/2020/01/13/carlo-tansi-2020-facebook.jpg", "meta_img": "https://cdnx.ilsussidiario.net/wp-content/uploads/2020/01/13/carlo-tansi-2020-facebook.jpg", "images": ["https://cdnx.ilsussidiario.net/wp-content/uploads/2020/01/13/carlo-tansi-2020-facebook.jpg", "https://cdnx.ilsussidiario.net/wp-content/themes/ilsussidiario_theme/assets/images/logo.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"], "movies": [], "text": "Tra i candidati alle elezioni regionali Calabria c\u2019\u00e8 anche Carlo Tansi. Nato a Cosenza, classe 1962, l\u2019aspirante governatore ha una laurea in scienze geologiche col massimo dei voti. Approfondisce poi la materia grazie a una borsa di studio che gli permette di effettuare un\u2019esperienza presso il Cnr. Diventa dunque un esperto di protezione dal rischio idrogeologico e il suo futuro professionale inizia proprio all\u2019interno dello stesso Cnr. L\u2019impegno lavorativo lo porta ad occuparsi dell\u2019Appennino meridionale e in particolar modo delle faglie che sono alla base dei fenomeni franosi e delle attivit\u00e0 sismiche. L\u2019Universit\u00e0 della Calabria lo sceglie per insegnare geologia strutturale per ben 13 anni. Inoltre Tansi diventa vicepresidente dell\u2019Ordine calabrese dei geologi e viene incaricato per importanti percorsi scientifici di ricerca anche a livello internazionale. Dal 2015 al 2018 dirige la Protezione Civile regionale, in un contesto come quello calabrese dove le alluvioni, i terremoti e gli smottamenti sono praticamente all\u2019ordine del giorno. Lavora fianco a fianco con le istituzioni locali, con gli enti di salvaguardia del territorio e con tutti i soggetti coinvolti nella tutela paesaggistica. A maggio 2018 viene premiato per aver ottenuto ottimi risultati nel campo dell\u2019innovazione tecnologica. C\u2019\u00e8 poi una vicenda che genera un dibattito acceso poich\u00e9 l\u2019ultimo giorno dell\u2019incarico professionale a capo della protezione civile Tansi viene sospeso. Il provvedimento provoca per il dirigente l\u2019impossibilit\u00e0 di ricandidarsi. Dunque torna a svolgere le proprie mansioni al Cnr. Il calore dimostrato dalla cittadinanza attiva a seguito dell\u2019esclusione forzata dagli incarichi regionali lo convince presentarsi per diventare presidente della Calabria.\n\nCarlo Tansi e il movimento arancione\n\nNessun partito tradizionale figura dentro la lista a sostegno di Carlo Tansi. L\u2019ex dirigente della protezione civile si colloca in una dimensione completamente civica, contando sul supporto della gente comune. All\u2019interno della stessa lista non figurano nomi riconducibili ai partiti. Il movimento \u00e8 caratterizzato dal colore arancione del simbolo, variante cromatica che lo stesso Tansi paragona alla distanza abissale con la cosiddetta casta dei partiti che si presentano a livello nazionale. All\u2019interno del cerchio arancione con la scritta Carlo Tansi Presidente compaiono tre simboli di altrettante liste di base: Calabria libera, Calabria Pulita e Tesoro Calabria. In realt\u00e0 Tansi dice di avere una base elettorale politica di appoggio, ovvero quella dei cittadini che si astengono. La Calabria \u00e8 una terra difficile dal punto di vista della fiducia nelle istituzioni. L\u2019unica esperienza politica precedente di Tansi \u00e8 stata animata proprio dallo spirito di rendere rappresentanza ai luoghi che non l\u2019avevano pi\u00f9 come San Luca, Comune dell\u2019Aspromonte dove si \u00e8 fatto eleggere consigliere nelle file della minoranza. L\u2019idea \u00e8 quella di riproporre un\u2019analoga riflessione su base regionale, portando la cittadinanza ad interessarsi della politica attraverso l\u2019esercizio della democrazia. Il bacino elettorale dove andr\u00e0 a pescare Tansi dunque \u00e8 estremamente variegato e non si pone recinti ideologici. Particolarmente attratti dall\u2019offerta di Tansi potrebbero risultare i delusi del Partito Democratico e del Movimento 5 Stelle ma non \u00e8 escluso che possa essere votato anche da ambienti pi\u00f9 vicini al centro-destra.\n\nCarlo Tansi contro \u201cla casta\u201d\n\nIl nemico principale dell\u2019azione politica di Tansi sono i vecchi partiti e soprattutto la cosiddetta lobby di potere che ha rovinato una terra magnifica consegnandola alla rassegnazione e all\u2019arretramento su troppi aspetti economici e sociali. In questa regione \u201ccasta\u201d non significa soltanto classe dirigente politica vecchia che si auto-conserva per rimanere inchiodata alla poltrona. Tansi promette una lotta senza sconti alla \u2018ndrangheta, che produce ricchezze per oltre 50 miliardi annui, sottraendo risorse fondamentali agli enti locali, all\u2019imprenditoria, ai cittadini. Battersi contro il malaffare ha come obiettivo primario la ridistribuzione dei proventi sotto forma di posti di lavoro. La questione occupazionale \u00e8 un punto fermo del programma di Tansi, in un contesto che conta solo il 40% degli occupati, con i giovani nella fascia 18-24 anni che faticano a trovare un impiego e con un tasso altissimo di disoccupazione che arriva in questo segmento d\u2019et\u00e0 fino al 36%. Per quanto riguarda il turismo la ricetta di Tansi non passa da strutture ricettive gigantesche e relative promesse che magari rischiano di rimanere disattese. Si punta invece a un turismo diffuso, per rivalorizzare i piccoli borghi e i tesori calabresi che dovrebbero essere conosciuti per la loro bellezza e unicit\u00e0. Un occhio di riguardo va poi riservato ai beni culturali, considerando che in Calabria si pu\u00f2 parlare di tracce greche, italiche e romane. L\u2019altro grande tema \u00e8 la sanit\u00e0, con ospedali spesso inefficienti che non garantiscono adeguati livelli di assistenza, diritto costituzionale che non deve rimanere solo sulla carta. Durante la campagna elettorale Tansi si \u00e8 scagliato pi\u00f9 volte contro la casta. Gi\u00e0 alla presentazione al Torrione Hotel di Reggio Calabria ha promesso di rompere definitivamente con i vecchi schemi e soprattutto con quelli che definisce veri e propri burattinai della politica. La cricca del malaffare, secondo Tansi, tiene bloccata la sanit\u00e0, genera disoccupazione e sfiducia. Tansi dice che i vecchi partiti lo temono perch\u00e9 sanno che i cittadini nutrono profonda stima nei suoi confronti, avendolo conosciuto a capo della protezione civile. Ultimo ma non per importanza l\u2019argomento della meritocrazia.\n\nCarlo Tansi contro Bruno Vespa\n\nNegli ultimi giorni di campagna elettorale ha fatto parlare la decisione di Carlo Tansi di denunciare Bruno Vespa. Il candidato indipendente si \u00e8 infatti rivolto all\u2019Agcom protestando contro l\u2019omissione del suo nome nei sondaggi sulle elezioni regionali Calabria pubblicati da Porta a Porta. L\u2019ex capo della protezione civile regionale ha poi spiegato su Facebook: \u201cCi risiamo \u2013 scrive Tansi su Facebook \u2013 Bruno Vespa ieri a Porta a Porta su Rai 1 ha omesso il mio nome violando la Par Condicio! Il sondaggio ha riguardato i candidati Santelli, Callipo e Aiello, mentre il nome del quarto candidato del quale \u00e8 stato alla gente \u2018a chi voterebbe alle prossime regionali?\u2019 non \u00e8 stato TANSI ma ALTRI. Quindi nessun elettore interpellato dal sondaggio ha avuto la possibilit\u00e0 di indicare il mio nome come candidato preferito. Ormai \u00e8 palese il disegno, faccio paura a tutti! La campagna elettorale \u00e8 entrata nel vivo e puntuali arrivano i mezzucci per rallentarmi. Ho interessato il mio legale Nicola Mondelli di denunciare Bruno Vespa e la trasmissione Porta a Porta per il grave danno arrecatomi\u201d.\n\n\n\n\u00a9 RIPRODUZIONE RISERVATA", "keywords": [], "meta_keywords": [""], "tags": ["Tags"], "authors": ["Https", "Www.Ilsussidiario.Net Autori Dario-Dangelo"], "publish_date": "Sun Jan 26 08:40:16 2020", "summary": "", "article_html": "", "meta_description": "Carlo Tansi, l'ex capo della Protezione civile regionale si candida da indipendente alla guida della Calabria: biografia, programma, curiosit\u00e0.", "meta_lang": "it", "meta_favicon": "https://cdnx.ilsussidiario.net/wp-content/themes/ilsussidiario_theme/assets/images/favicons/apple-icon-57x57.png", "meta_data": {"google-site-verification": "-jXQSc-cW700pGu1_4TMi1htwMbbe9Af-qY1gEIjiYQ", "viewport": "width=device-width, initial-scale=1.0", "referrer": "unsafe-url", "msapplication-TileColor": "#ef8517", "msapplication-TileImage": "https://cdnx.ilsussidiario.net/wp-content/themes/ilsussidiario_theme/assets/images/favicons/ms-icon-144x144.png", "theme-color": "#ef8517", "author": "https://www.ilsussidiario.net/autori/dario-dangelo/", "publisher": "https://www.ilsussidiario.net", "description": "Carlo Tansi, l'ex capo della Protezione civile regionale si candida da indipendente alla guida della Calabria: biografia, programma, curiosit\u00e0.", "robots": "index, follow", "og": {"locale": "it_IT", "type": "article", "title": "CARLO TANSI/ Chi \u00e8 il candidato indipendente alle elezioni regionali Calabria", "description": "Carlo Tansi, l'ex capo della Protezione civile regionale si candida da indipendente alla guida della Calabria: biografia, programma, curiosit\u00e0.", "url": "https://www.ilsussidiario.net/news/carlo-tansi-chi-e-il-candidato-indipendente-alle-elezioni-regionali-calabria/1972249/", "site_name": "IlSussidiario.net", "updated_time": "2020-01-25T18:44:19+00:00", "image": {"identifier": "https://cdnx.ilsussidiario.net/wp-content/uploads/2020/01/13/carlo-tansi-2020-facebook.jpg", "secure_url": "https://cdnx.ilsussidiario.net/wp-content/uploads/2020/01/13/carlo-tansi-2020-facebook.jpg", "width": 1280, "height": 600}}, "article": {"publisher": "https://www.facebook.com/ilSussidiarionet/", "section": "Politica", "published_time": "2020-01-26T08:40:16+00:00", "modified_time": "2020-01-25T18:44:19+00:00"}, "twitter": {"card": "summary", "description": "Carlo Tansi, l'ex capo della Protezione civile regionale si candida da indipendente alla guida della Calabria: biografia, programma, curiosit\u00e0.", "title": "CARLO TANSI/ Chi \u00e8 il candidato indipendente alle elezioni regionali Calabria", "site": "@ilsussidiario", "image": "https://cdnx.ilsussidiario.net/wp-content/uploads/2020/01/13/carlo-tansi-2020-facebook.jpg", "creator": "@ilsussidiario"}}, "canonical_link": "https://www.ilsussidiario.net/news/carlo-tansi-chi-e-il-candidato-indipendente-alle-elezioni-regionali-calabria/1972249/"}