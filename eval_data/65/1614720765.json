{"source_url": "https://web.archive.org", "url": "https://web.archive.org/web/20200602033720id_/https://dziennik-polityczny.com/2020/05/23/usa-nalozyly-sankcje-na-33-chinskie-firmy-w-tle-sprawa-traktowania-ujgurow-w-chinach/", "title": "USA na\u0142o\u017cy\u0142y sankcje na 33 chi\u0144skie firmy. W tle sprawa traktowania Ujgur\u00f3w w Chinach", "top_image": "https://web.archive.org/favicon.ico", "meta_img": "https://web.archive.org/favicon.ico", "images": ["https://dziennik-polityczny.com/wp-content/plugins/social-media-icons-widget/icons/medium/twitter.jpg", "https://dziennik-polityczny.com/wp-content/uploads/2017/06/frame-1.png", "https://dziennik-polityczny.com/wp-content/uploads/2020/06/fakt.pl_Image_XdxCTEYHvNAD7cs2-160x120.jpg", "https://dziennik-polityczny.com/wp-content/uploads/2020/06/fakt.pl_Image_jSWH34LFqyvtAb0a-160x120.jpg", "https://web.archive.org/favicon.ico", "https://dziennik-polityczny.com/wp-content/uploads/2020/06/fakt.pl_Image_pIPrcfj46dbDbhA4-160x120.jpg", "https://dziennik-polityczny.com/wp-content/uploads/2020/05/fakt.pl_Image_JkhccrdOOV0nDNB2-678x381.jpg", "https://dziennik-polityczny.com/wp-content/uploads/2020/05/a62835d8dc7480db5aae39226544b180-150x150.jpg", "https://dziennik-polityczny.com/wp-content/uploads/2020/05/download-6-150x150.jpg", "https://dziennik-polityczny.com/wp-content/uploads/2020/06/fakt.pl_Image_ftth6k3U2lOi0SVa-160x120.jpg", "https://dziennik-polityczny.com/wp-content/plugins/social-media-icons-widget/icons/medium/youtube.jpg", "https://dziennik-polityczny.com/wp-content/plugins/social-media-icons-widget/icons/medium/facebook.jpg", "https://dziennik-polityczny.com/wp-content/uploads/2020/06/fakt.pl_Image_D29zzEtZldZ8MNKa-160x120.jpg", "https://dziennik-polityczny.com/wp-content/uploads/2020/06/z25971857IERMateusz-Morawiecki-i-Jaroslaw-Kaczynski-160x120.jpg", "https://dziennik-polityczny.com/wp-content/uploads/2020/05/LANDSCAPE_840-150x150.jpg", "https://dziennik-polityczny.com/polub_nas.jpg", "https://dziennik-polityczny.com/wp-content/uploads/2020/06/fakt.pl_Image_3DS0xn6KkVzYZjJa-160x120.jpg", "https://dziennik-polityczny.com/wp-content/plugins/social-media-icons-widget/icons/medium/rss.jpg"], "movies": [], "text": "Na tzw. czarnej li\u015bcie departamentu handlu USA znalaz\u0142y si\u0119 33 chi\u0144skie firmy i instytucje, kt\u00f3rym zarzuca si\u0119 wsp\u00f3\u0142pracuj\u0119 z chi\u0144sk\u0105 armi\u0105 lub wspomaganie Pekinu w budowie systemu elektronicznej inwigilacji Ujgur\u00f3w.\n\nW pi\u0105tek ameryka\u0144ski departament handlu og\u0142osi\u0142 dopisanie 33 chi\u0144skich firm i instytucji do tzw. czarnej listy. Nie mog\u0105 one wchodzi\u0107 w \u017cadne relacje handlowe z firmami z USA. Siedem z tych firm to sp\u00f3\u0142ki, kt\u00f3re wspomagaj\u0105ce w\u0142adze Chin w w przeprowadzaniu masowych aresztowa\u0144 Ujgur\u00f3w, lud pochodzenia tureckiego, pos\u0142uguj\u0105cy si\u0119 j\u0119zykiem turskim i wyznaj\u0105cy islam, stanowi\u0105cy wzgl\u0119dn\u0105 mniejszo\u015b\u0107 w zachodnio-chi\u0144skiej prowincji Xingjiang (Sinciang). W\u015br\u00f3d Ujgur\u00f3w \u017cywe s\u0105 nastroje separatystyczne na kt\u00f3re chi\u0144skie w\u0142adze odpowiadaj\u0105 wzmo\u017con\u0105 kontrol\u0105 i represjami.\n\nWspomniane firmy, wed\u0142ug Amerykan\u00f3w, pomagaj\u0105 w\u0142adzom chi\u0144skim w kierowaniu cz\u0119\u015bci Ujgur\u00f3w do oboz\u00f3w, gdzie podlegaj\u0105 wynarodowieniu. Ponadto, podmioty te maj\u0105 r\u00f3wnie\u017c pomaga\u0107 w doskonaleniu narz\u0119dzi elektronicznej inwigilacji, jakiej poddawana jest ta mniejszo\u015b\u0107.\n\nPozosta\u0142e 26 podmiot\u00f3w to firmy, instytucje i agencje rz\u0105dowe bior\u0105ce udzia\u0142 w realizacji zam\u00f3wie\u0144 dla chi\u0144skiej armii. Wed\u0142ug informacji ameryka\u0144skiego wywiadu, cz\u0119\u015b\u0107 z nich uczestniczy w badaniach rozwojowych nad broni\u0105 masowej zag\u0142ady. Kwesti\u0119 t\u0119 poruszono w oddzielnym o\u015bwiadczeniu departamentu handlu:\n\n\u201eWi\u0119kszo\u015b\u0107 tych firm prowadzi badania nad sztuczn\u0105 inteligencja i zaawansowanymi systemami rozpoznawania twarzy\u201d.\n\nPrzypomnijmy , \u017ce w ubieg\u0142ym tygodniu Senat USA zatwierdzi\u0142 ustawodawstwo wzywaj\u0105ce administracj\u0119 prezydenta Donalda Trumpa do zaostrzenia reakcji na chi\u0144skie represje wobec muzu\u0142ma\u0144skiej mniejszo\u015bci ujgurskiej.\n\nW swoim komentarzu agencja Reuters podkre\u015bli\u0142a, \u017ce dwie ameryka\u0144skie korporacje, Nvidoa oraz Intel, bardzo zainwestowa\u0142y w rozw\u00f3j tego sektora. Dzia\u0142aj\u0105ce na tym samym obszarze bran\u017cowym firmy chi\u0144skie s\u0105 wi\u0119c dla nich bardzo niepo\u017c\u0105dan\u0105 konkurencj\u0105. Z kolei wpisana na czarn\u0105 list\u0119 chi\u0144ska firma Quihoo 360 twierdzi, \u017ce posiada dowody na to, \u017ce Amerykanie przeprowadzali cyber-ataki na firmy lotnicze w Chinach.\n\nW\u015br\u00f3d firm na kt\u00f3re na\u0142o\u017cono sankcje jest te\u017c NetPosa. Media zaznaczaj\u0105, \u017ce rozwijane przez ni\u0105 systemy inwigilacji elektronicznej s\u0105 szeroko wykorzystywane przez chi\u0144ski aparat przymusu do inwigilowania muzu\u0142man\u00f3w w Chinach.\n\nCa\u0142a grupa chi\u0144skich firm jest kolejn\u0105, na kt\u00f3r\u0105 USA na\u0142o\u017cy\u0142y sankcje w zwi\u0105zku z prze\u015bladowaniem mniejszo\u015bci i \u0142amaniem praw cz\u0142owieka. W ubieg\u0142ym roku na list\u0119 departamentu handlu trafi\u0142o 8 chi\u0144skich przedsi\u0119biorstw, kt\u00f3re obj\u0119to zakazem importowania produkt\u00f3w z USA, by nie mog\u0142y wej\u015b\u0107 w posiadanie ameryka\u0144skich technologii.\n\nXingjiang to najwi\u0119ksza prowincja Chin po\u0142o\u017cona w ich p\u00f3\u0142nocno-zachodniej cz\u0119\u015bci. 45,2% jej mieszka\u0144c\u00f3w stanowi\u0105 Ujgurzy \u2013 grupa etniczna pochodzenia tureckiego wyznaj\u0105ca islam . Xingijang jest obok Tybetu tym regionem ChRL, w kt\u00f3rym wyst\u0119puj\u0105 najwi\u0119ksze napi\u0119cia etniczne. Wzgl\u0119dna wi\u0119kszo\u015b\u0107, czyli Chi\u0144czycy Han, s\u0105 w tej prowincji ludno\u015bci\u0105 nap\u0142ywow\u0105. Pekin twierdzi, \u017ce islamscy bojownicy w prowincji Sinciang to terrory\u015bci, stanowi\u0105cy powa\u017cne zagro\u017cenie. Du\u017ca cze\u015b\u0107 zagranicznych ekspert\u00f3w uwa\u017ca z kolei, \u017ce g\u0142\u00f3wna organizacja dzia\u0142aj\u0105ca w tym rejonie, Islamski Ruch Wschodniego Turkiestanu, nie dzia\u0142a na du\u017c\u0105 skal\u0119. W regionie ujgurscy terrory\u015bci przeprowadzaj\u0105 zamachy, co spotyka si\u0119 z ostrymi reakcjami si\u0142 chi\u0144skich. Cz\u0119\u015b\u0107 Ujgur\u00f3w walczy\u0142a w szeregach ISIS na Bliskim Wschodzie.\n\nPrzeczytaj wi\u0119cej:\n\nOrganizacja Narod\u00f3w Zjednoczonych szacuje, \u017ce w ostatnich latach w obozach w Sinkiang zatrzymano ponad milion muzu\u0142ma\u0144skich Ujgur\u00f3w. Chiny zaprzeczaj\u0105 z\u0142emu traktowaniu mniejszo\u015bci i twierdz\u0105, \u017ce obozy zapewniaj\u0105 szkolenie zawodowe.\n\nNacisk na silniejsze dzia\u0142ania USA wobec Ujgur\u00f3w nast\u0119puje wraz ze stopniowym pogarszaniem si\u0119 relacji mi\u0119dzy administracj\u0105 Trumpa a Pekinem w zwi\u0105zku z globaln\u0105 pandemi\u0105 COVID-19. Waszyngton obwini\u0142 Chiny o brak przejrzysto\u015bci w pocz\u0105tkowym stadium wybuchu pandemii koronawirusa. Uwa\u017ca, \u017ce z tego powodu wp\u0142yw niszczycielskiego kryzysu zdrowotnego i gospodarczego b\u0119dzie znacznie wi\u0119kszy.\n\nW mediach zwraca si\u0119 te\u017c uwag\u0119, \u017ce w ci\u0105gu ostatnich dw\u00f3ch lat lojalne wobec Pekinu w\u0142adze Sinciangu znacznie nasili\u0142y \u015brodki bezpiecze\u0144stwa i nadzoru w ramach stanowczej kampanii przeciwko ekstremizmowi, separatyzmowi i terroryzmowi. Zar\u00f3wno osoby, kt\u00f3re zbieg\u0142y za granic\u0119, jak i organizacje obrony praw cz\u0142owieka podaj\u0105, \u017ce ro\u015bnie kontrolowanie religii i kultury, a tak\u017ce ogranicza si\u0119 swobody poruszania si\u0119. Ponadto, Chi\u0144czycy maj\u0105 prowadzi\u0107 zatrzymania na szerok\u0105 skal\u0119. Zdaniem chi\u0144skich w\u0142adz za niepokoje w prowincji odpowiadaj\u0105 elementy ekstremistyczne i separatystyczne pod\u017cegane do dzia\u0142a\u0144 z zewn\u0105trz.\n\nKomunistyczne w\u0142adze Chin t\u0142umacz\u0105 swoje dzia\u0142ania obawami o to, \u017ce religia mo\u017ce by\u0107 wykorzystywana przez \u201eobce si\u0142y\u201d do wtr\u0105cania si\u0119 w wewn\u0119trzne sprawy kraju lub do propagowania w\u015br\u00f3d mieszka\u0144c\u00f3w zagranicznych system\u00f3w warto\u015bci. Przed rokiem chi\u0144scy urz\u0119dnicy zacz\u0119li ostrzej post\u0119powa\u0107 tak\u017ce z katolikami. Dotyczy to szczeg\u00f3lnie prowincji Henan, gdzie mieszka ich oko\u0142o miliona.\n\nPAP / RIRM / Kresy.pl\n\nFAKT.PL", "keywords": [], "meta_keywords": [""], "tags": [], "authors": [], "publish_date": "Sat May 23 00:00:00 2020", "summary": "", "article_html": "", "meta_description": "", "meta_lang": "pl", "meta_favicon": "/favicon.ico", "meta_data": {"viewport": "width=device-width, initial-scale=1.0", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "USA na\u0142o\u017cy\u0142y sankcje na 33 chi\u0144skie firmy. W tle sprawa traktowania Ujgur\u00f3w w Chinach | Dziennik Polityczny", "description": "Na tzw. czarnej li\u015bcie departamentu handlu USA znalaz\u0142y si\u0119 33 chi\u0144skie firmy i instytucje, kt\u00f3rym zarzuca si\u0119 wsp\u00f3\u0142pracuj\u0119 z chi\u0144sk\u0105 armi\u0105 lub wspomaganie Pekinu w [...]", "url": "https://dziennik-polityczny.com/2020/05/23/usa-nalozyly-sankcje-na-33-chinskie-firmy-w-tle-sprawa-traktowania-ujgurow-w-chinach/", "site_name": "Dziennik Polityczny"}, "article": {"publisher": "https://www.facebook.com/NiezaleznyDziennikPolityczny/", "published_time": "2020-05-23T11:23:04+00:00"}, "twitter": {"card": "summary_large_image", "creator": "@PolitycznyDz", "site": "@PolitycznyDz"}, "onesignal": "wordpress-plugin"}, "canonical_link": "https://dziennik-polityczny.com/2020/05/23/usa-nalozyly-sankcje-na-33-chinskie-firmy-w-tle-sprawa-traktowania-ujgurow-w-chinach/"}