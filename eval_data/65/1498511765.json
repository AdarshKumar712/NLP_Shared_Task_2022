{"source_url": "https://corrieredelmezzogiorno.corriere.it", "url": "https://corrieredelmezzogiorno.corriere.it/napoli/cronaca/20_gennaio_18/napoli-baby-gang-mette-fuga-cinque-poliziotti-b43b731e-3a12-11ea-92dc-02a8a1903467.shtml", "title": "Napoli, baby gang assalta poliziotti e li fa indietreggiare", "top_image": "https://images2-corrieredelmezzogiorno.corriereobjects.it/methode_image/socialshare/2020/01/18/a30af0bc-3a15-11ea-92dc-02a8a1903467.jpg", "meta_img": "https://images2-corrieredelmezzogiorno.corriereobjects.it/methode_image/socialshare/2020/01/18/a30af0bc-3a15-11ea-92dc-02a8a1903467.jpg", "images": ["https://images2-corrieredelmezzogiorno.corriereobjects.it/methode_image/socialshare/2020/01/18/a30af0bc-3a15-11ea-92dc-02a8a1903467.jpg", "https://tbl.tradedoubler.com/report?organization=1693652&event=309413&leadNumber=auto", "https://secure-it.imrworldwide.com/cgi-bin/m?ci=rcs-it&cg=0&cc=0&ts=noscript", "https://corrieredelmezzogiorno.corriere.it/includes2013/images/boxes/nl/iscriviti_btn.png?v=20190321121255", "https://images2-corrieredelmezzogiorno.corriereobjects.it/includes2013/images/footer_apa.png?v=20170310101540", "https://images2-corrieredelmezzogiorno.corriereobjects.it/includes2013/images/footer_acap.png?v=20170310101530", "https://googleads.g.doubleclick.net/pagead/viewthroughconversion/953668728/?value=0&guid=ON&script=0", "https://components2.corriereobjects.it/rcs_cor_corriere-layout/v1/corriere-common/assets/img/testatine/t_corrieretv.png?v=1", "https://metrics.rcsmetrics.it/b/ss/rcsglobal/1/H.25.2--NS/0", "https://images2.corriereobjects.it/includes2013/LIBS/css/assets/arrow_piuletti.gif", "https://www.facebook.com/tr?id=1553525618238394&ev=PageView&noscript=1", "https://corrieredelmezzogiorno.corriere.it/includes2013/images/boxes/nl/header_nl.png?v=20190321121254", "https://images2-corrieredelmezzogiorno.corriereobjects.it/includes2013/images/boxes/box_notifiche_general.png?v=20170310101514"], "movies": [], "text": "shadow\n\nOggetti e petardi lanciati contro gli agenti della polizia, cassette di legno, bottiglie, addirittura pezzi di alberi, urla e risate. Cos\u00ec una baby gang ha costretto cinque poliziotti a difendersi con gli scudi e poi a indietreggiare, nel Borgo Sant\u2019Antonio Abate, al centro di Napoli. \u00abUn assalto in piena regola\u00bb, ha commentato su Facebook il consigliere regionale dei Verdi Francesco Emilio Borrelli, che ha diffuso il video online. Una scena allarmante. I ragazzini stavano preparando il legname per il focarazzo, il tradizionale fal\u00f2 della notte di Sant\u2019Antonio. Sorpresi dagli agenti hanno reagito lanciando oggetti ed esplodendo petardi.\n\nLa Dia: \u00abBaby gang sono academy dei clan\u00bb \u00abOccorre fermarli, cresciuti in ambienti criminali siano tolti alle famiglie e rieducati nei luoghi giusti\u00bb, ha detto Borrelli. \u00abQuesti messaggi non possono passare, non possono essere consentiti \u2013 ha aggiunto - bisogna rispondere con severit\u00e0. Alcuni territori non sono agglomerati urbani bens\u00ec polveriere a cui va sottratta la miccia. I ragazzini di Borgo Sant\u2019Antonio Abate hanno dato un assaggio di quanto pericolose possano essere le baby gang\u00bb. Proprio ieri la relazione semestrale della Dia ha parlato delle baby gang napoletane come \u201cacademy\u201d della camorra, ossia luoghi di \u201cformazione\u201d alla malavita dei ragazzini che poi entreranno nei clan.\n\nI sindacati di polizia: \u00ab \u00abI colleghi vanno plauditi, in quanto, fermi e professionali nel loro intento di prevenzione senza alcuna indole di belligeranza; hanno arretrato di fronte a minori che provocavano e danneggiavano\u00bb. In una nota congiunta, i sindacati di polizia - Siulp, Coisp, Silp Cgil e Fsp - chiedono un\u2019azione unitaria di istituzioni e forze civili contro la criminalit\u00e0. \u00abSenza una ferma decisione politica di coinvolgere la cittadinanza in prove di civilt\u00e0 e attenzione nei confronti dei tutori dell\u2019ordine e di attenzione alle norme, il nostro lavoro e la nostra opera di pacificazione e di prevenzione diventa alquanto inutile - rilanciano le organizzazioni sindacali - lo Stato non pu\u00f2 e non deve arretrare rispetto ad atti tanto scellerati da parte di una sparuta parte della popolazione, ma deve essere aiutato anche da altre istituzioni, come il Comune, assistenti sociali e tessuto culturale circostante, affinch\u00e8 si radichi in questa cittadinanza malriuscita il seme della civilt\u00e0. Bisogna creare dei circuiti di conoscenza e divulgazione che aiutino a sradicare la malerba e portare la nostra citt\u00e0 all\u2019attenzione delle istituzioni centrali affinch\u00e9 giungano, in via stanziale, sul territorio pi\u00f9 uomini e mezzi\u00bb", "keywords": [], "meta_keywords": ["poliziotto", "mettere in fuga", "legname", "Antonio Abate", "Francesco Emilio Borrelli", "baby gang", "ragazzino"], "tags": [], "authors": ["Chiara Marasca"], "publish_date": null, "summary": "", "article_html": "", "meta_description": "Nel Borgo Sant\u2019Antonio Abate: i ragazzini che nascondevano legname per il focarazzo di Sant\u2019Antonio, sorpresi dagli agenti, li hanno allontanati...", "meta_lang": "it", "meta_favicon": "//css2.corriereobjects.it/includes2013/LIBS/css/assets/favicon.ico", "meta_data": {"description": "Nel Borgo Sant\u2019Antonio Abate: i ragazzini che nascondevano legname per il focarazzo di Sant\u2019Antonio, sorpresi dagli agenti, li hanno allontanati...", "keywords": "poliziotto, mettere in fuga, legname, Antonio Abate, Francesco Emilio Borrelli, baby gang, ragazzino", "DC.date.issued": "2020-01-18", "news_keywords": "<!--/Sistema Corriere/CorriereMezzogiorno/CorriereMezzogiornoWeb/2020/01/18/Campania/Articoli/BABYGABG.xml-->", "fb": {"app_id": 203568503078644}, "og": {"title": "Napoli,  baby gang assalta  poliziotti e li fa indietreggiare", "type": "article", "locale": "it_IT", "url": "https://corrieredelmezzogiorno.corriere.it//napoli/cronaca/20_gennaio_18/napoli-baby-gang-mette-fuga-cinque-poliziotti-b43b731e-3a12-11ea-92dc-02a8a1903467.shtml", "image": "https://images2-corrieredelmezzogiorno.corriereobjects.it/methode_image/socialshare/2020/01/18/a30af0bc-3a15-11ea-92dc-02a8a1903467.jpg", "site_name": "Corriere del Mezzogiorno", "description": "Nel Borgo Sant\u2019Antonio Abate: i ragazzini che nascondevano legname per il focarazzo di Sant\u2019Antonio, sorpresi dagli agenti, li hanno allontanati lanciandogli contro cassette di legno  e petardi", "author": "Chiara Marasca", "published_time": "18/01/2020"}, "author": "Chiara Marasca", "twitter": {"card": "summary_large_image", "site": "@corrmezzogiorno", "title": "Napoli,  baby gang assalta  poliziotti e li fa indietreggiare", "description": "Nel Borgo Sant\u2019Antonio Abate: i ragazzini che nascondevano legname per il focarazzo di Sant\u2019Antonio, sorpresi dagli agenti, li hanno allontanati lanciandogli contro cassette di legno  e petardi", "image": "https://images2-corrieredelmezzogiorno.corriereobjects.it/methode_image/socialshare/2020/01/18/a30af0bc-3a15-11ea-92dc-02a8a1903467.jpg"}, "robots": "noarchive, nocache", "msapplication-TileImage": "//css2.corriereobjects.it/includes2013/LIBS/css/assets/favicon.ico", "msapplication-TileColor": "#FDE9EB", "google-signin-client_id": "432978210168-ab0kcf4chrhuo10n34ik0q2a6134u56b.apps.googleusercontent.com", "viewport": "width=device-width, initial-scale=1, maximum-scale=1, user-scalable = no"}, "canonical_link": "https://corrieredelmezzogiorno.corriere.it/napoli/cronaca/20_gennaio_18/napoli-baby-gang-mette-fuga-cinque-poliziotti-b43b731e-3a12-11ea-92dc-02a8a1903467.shtml"}