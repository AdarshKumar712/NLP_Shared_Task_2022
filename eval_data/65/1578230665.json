{"source_url": "https://web.archive.org", "url": "https://web.archive.org/web/20220123071038id_/https://www.wirtualnemedia.pl/artykul/wielkanoc-2020-przed-telewizorem-ogladalnosc-swiateczne-hity", "title": "Du\u017cy wzrost ogl\u0105dalno\u015bci telewizji w Wielkanoc. \u201eFakty\u201d i \u201eRolnik szuka \u017cony\u201d hitami", "top_image": "https://static.wirtualnemedia.pl/media/top/Fakty_TVN_studio_655.jpg", "meta_img": "https://static.wirtualnemedia.pl/media/top/Fakty_TVN_studio_655.jpg", "images": ["https://static.wirtualnemedia.pl/media/100x80/kasiawesierskatusk-150.jpg", "https://static.wirtualnemedia.pl/media/top/300/kevinsamwdomu.jpg", "https://static.wirtualnemedia.pl/media/100x80/nazwaantyweb.jpg", "https://static.wirtualnemedia.pl/media/top/300/wkontrzetvpinfo-655.jpg", "https://static.wirtualnemedia.pl/media/images/2013/images/wielkanoc%202020%20tv-4.png", "https://www.wirtualnemedia.pl/new_wm_view/img/default_avatar.png", "https://static.wirtualnemedia.pl/media/100x80/MMA-VIP-marcin-najman.jpg", "https://static.wirtualnemedia.pl/media/images/2013/images/wielkanoc%202020%20tv-1.png", "https://static.wirtualnemedia.pl/media/100x80/kbr-logotyp-150.jpg", "https://static.wirtualnemedia.pl/media/100x80/pytanienasniadaniestudionowe.jpg", "https://static.wirtualnemedia.pl/media/images/2013/images/wielkanoc%202020%20tv-6.png", "https://static.wirtualnemedia.pl/media/top/Fakty_TVN_studio_655.jpg", "https://static.wirtualnemedia.pl/media/top/300/Fakty_TVN_studio_655.jpg", "https://static.wirtualnemedia.pl/media/top/300/Marek-Balawajder.jpg", "https://static.wirtualnemedia.pl/media/images/2013/images/wielkanoc%202020%20tv-3.png", "https://www.wirtualnemedia.pl/new_wm_view/img/social/google.png", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/top/300/gawrylukrymanowski2021-655.png", "https://static.wirtualnemedia.pl/media/top/300/onetwp-sport2022-655.jpg", "https://www.wirtualnemedia.pl/new_wm_view/img/wm_logo.png", "https://static.wirtualnemedia.pl/media/100x80/tvprozrywka_oprawa150.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/100x80/wkontrzetvpinfo-150.jpg", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/100x80/TTVhd_logo150.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/facebook-medium.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/social/twitter-medium.png", "https://www.wirtualnemedia.pl/new_wm_view/img/newsletter.png", "https://static.wirtualnemedia.pl/media/images/2013/images/wielkanoc%202020%20tv-2.png", "https://www.wirtualnemedia.pl/new_wm_view/img/social/mail-medium.png", "https://static.wirtualnemedia.pl/media/images/2013/images/wielkanoc%202020%20tv-5.png"], "movies": [], "text": "Najch\u0119tniej ogl\u0105dan\u0105 pozycj\u0105 programow\u0105 mi\u0119dzy 11 a 13 kwietnia br. by\u0142y \u201eFakty\u201d, kt\u00f3re w wielkanocny poniedzia\u0142ek w TVN obejrza\u0142o 3,54 mln widz\u00f3w, co prze\u0142o\u017cy\u0142o si\u0119 na 20,63 proc. udzia\u0142u w rynku telewizyjnym w\u015br\u00f3d wszystkich widz\u00f3w - wynika z danych Nielsen Audience Measurement, opracowanych przez portal Wirtualnemedia.pl.\n\n>>> Praca.Wirtualnemedia.pl - tysi\u0105ce og\u0142osze\u0144 o prac\u0119\n\nDrugie miejsce zaj\u0105\u0142 zerowy odcinek si\u00f3dmej serii reality-show \u201eRolnik szuka \u017cony\u201d. Produkcj\u0119 w niedzielny wiecz\u00f3r w TVP1 \u015bledzi\u0142o 3,42 mln widz\u00f3w (21,41 proc. udzia\u0142u).\n\nPodium uzupe\u0142nia kilkuminutowy magazyn \u201eUwaga! Koronawirus\u201d z widowni\u0105 w TVN na poziomie 2,95 mln os\u00f3b. W czo\u0142owej pi\u0105tce znalaz\u0142y si\u0119 jeszcze inne dzienniki: \u201eTeleexpress\u201d TVP1 (2,91 mln widz\u00f3w) i \u201eWiadomo\u015bci\u201d Jedynki (2,86 mln).\n\nW\u015br\u00f3d 10 najpopularniejszych program\u00f3w Jedynka umie\u015bci\u0142a sze\u015b\u0107 tytu\u0142\u00f3w, dwie pozycje nadane zosta\u0142y w TVN, a po jednej - w Polsacie i TVP2.\n\nW grupie komercyjnej 16-49 pierwsze miejsce te\u017c nale\u017ca\u0142o do \u201eFakt\u00f3w\u201d TVN, kt\u00f3re zgromadzi\u0142y tutaj 1,46 mln widz\u00f3w i mia\u0142y 21,02 proc. udzia\u0142u w rynku.\n\nDruga lokata przypad\u0142a programowi \u201eUwaga! Koronawirus\u201d z widowni\u0105 w TVN na poziomie 1,30 mln os\u00f3b, a podium uzupe\u0142nia pokazany w Polsacie dziennik \u201eWydarzenia\u201d (1,15 mln widz\u00f3w).\n\nW tym rankingu pi\u0119\u0107 pozycji zaj\u0119\u0142y audycje pokazane w TVN, po dwie - w Polsacie i TVP1, a jedna - w TVN7.\n\nTOP 10 program\u00f3w w grupie wiekowej 16-59.\n\nLiderem TVP1\n\nNajch\u0119tniej ogl\u0105dan\u0105 stacj\u0105 podczas tegorocznej Wielkanocy by\u0142a TVP1 z udzia\u0142em na poziomie 10,35 proc., kt\u00f3ra wzgl\u0119dem ubieg\u0142orocznych \u015awi\u0105t zanotowa\u0142a wzrost wyniku o 29,05 proc. W 2019 roku stacja by\u0142a druga.\n\nNa drugiej pozycji znalaz\u0142 si\u0119 TVN z wynikiem na poziomie 7,14 proc., wy\u017cszym o 0,71 proc. Stacja awansowa\u0142a z czwartego miejsca.\n\nZ pierwszej na trzeci\u0105 lokat\u0119 spad\u0142 Polsat (6,88 proc.; - 32,75 proc.). Oczko ni\u017cej znalaz\u0142a si\u0119 Dw\u00f3jka, kt\u00f3ra przed rokiem by\u0142a trzecia (5,49 proc.; - 25,81 proc.).\n\nW\u015br\u00f3d widz\u00f3w w wieku od 16 do 49 lat liderem by\u0142 Polsat, kt\u00f3rego udzia\u0142 wyni\u00f3s\u0142 8,94 proc., po spadku o 24,04 proc.\n\nNa reklamy w telewizji podczas \u015awi\u0105t zdecydowanie najwi\u0119cej wyda\u0142a Grupa Polsat - jej wydatki w okresie od 11 do 13 kwietnia wynios\u0142y 9,20 mln z\u0142. Drugie miejsce zaj\u0119\u0142a Telewizja Polsat (6,94 mln z\u0142), a trzecie nale\u017ca\u0142o do Aflofarm (r\u00f3wnie\u017c 6,94 mln z\u0142).\n\nPodczas tegorocznych \u015awi\u0105t Wielkanocnych Polacy ogl\u0105dali telewizj\u0119 \u015brednio przez 6 godzin, 6 minut i 38 sekund, czyli o a\u017c 1 godzin\u0119 i 13 minut d\u0142u\u017cej ni\u017c rok wcze\u015bniej (w tym roku wzgl\u0119dem poprzedniego Wielkanoc wypad\u0142a 1 tydzie\u0144 wcze\u015bniej).\n\nW 2019 roku liderem ogl\u0105dalno\u015bci w\u015br\u00f3d wszystkich widz\u00f3w by\u0142 Polsat, a w grupie komercyjnej TVN. W\u015br\u00f3d g\u0142\u00f3wnych stacji wzrosty odnotowa\u0142y TVP1 i TVP2, ale najwi\u0119cej zyska\u0142y TVP Sport, Super Polsat i TTV. Skr\u00f3ci\u0142 si\u0119 \u015bredni czas ogl\u0105dania telewizji, cho\u0107 zwi\u0119kszy\u0142y si\u0119 wydatki reklamowe.", "keywords": [], "meta_keywords": ["felietony tv", "telewizja", "zapowiedzi", "wyniki stacji", "ogl\u0105dalno\u015b\u0107"], "tags": ["Fakty", "Rolnik szuka \u017cony", "Wielkanoc"], "authors": [], "publish_date": null, "summary": "", "article_html": "", "meta_description": "Felietony: nowo\u015bci w stacjach TV, zapowiedzi, wyniki stacji telewizyjnych, ogl\u0105dalno\u015b\u0107", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "robots": "max-image-preview:large", "viewport": "width=1280", "description": "Felietony: nowo\u015bci w stacjach TV, zapowiedzi, wyniki stacji telewizyjnych, ogl\u0105dalno\u015b\u0107", "keywords": "felietony tv, telewizja, zapowiedzi, wyniki stacji, ogl\u0105dalno\u015b\u0107", "og": {"image": "https://static.wirtualnemedia.pl/media/top/Fakty_TVN_studio_655.jpg", "type": "article", "url": "https://www.wirtualnemedia.pl/artykul/wielkanoc-2020-przed-telewizorem-ogladalnosc-swiateczne-hity", "title": "Du\u017cy wzrost ogl\u0105dalno\u015bci telewizji w Wielkanoc. \u201eFakty\u201d i \u201eRolnik szuka \u017cony\u201d hitami", "description": "Podczas tegorocznych \u015awi\u0105t Wielkanocnych Polacy ogl\u0105dali telewizj\u0119 o 73 minuty d\u0142u\u017cej ni\u017c rok temu. Najpopularniejsz\u0105 stacj\u0105 by\u0142a TVP1, a najwi\u0119cej widz\u00f3w zgromadzi\u0142y \u201eFakty\u201d, \u201eRolnik szuka \u017cony\u201d oraz \u201eUwaga! Koronawirus\u201d."}, "thumbnail": "https://static.wirtualnemedia.pl/media/top/Fakty_TVN_studio_655.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/wielkanoc-2020-przed-telewizorem-ogladalnosc-swiateczne-hity"}