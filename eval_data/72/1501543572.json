{"source_url": "https://web.archive.org", "url": "https://web.archive.org/web/20210303153849id_/https://tech.wp.pl/boeing-737-max-uziemiony-przynajmniej-do-polowy-roku-kolejne-problemy-giganta-6470400912713857a", "title": "Boeing 737 MAX uziemiony przynajmniej do po\u0142owy roku. Kolejne problemy giganta", "top_image": "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmZ1AH8seAZ-Z2pUYSM5XCAza0Aje30AdWV1AHxgeRh7Y30FdmZ9BXh7MVUsPGdfPTNnTQ", "meta_img": "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmZ1AH8seAZ-Z2pUYSM5XCAza0Aje30AdWV1AHxgeRh7Y30FdmZ9BXh7MVUsPGdfPTNnTQ", "images": ["https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmZwSH1hZlFjIzVZIjNnRSF7dwB9Y3kGdWd1AWJlew10ZncJd2RxGjkxJlghOyVaKj0gHiUkLhcw", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmZ1AH8seAZ-Z2pUYSM5XCAza0Aje30AdWV1AHxgeRh7Y30FdmZ9BXh7MVUsPGdfPTNnTQ", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmF1SHpkZlFjIzVZIjNnRSF7dAJ3YHEAeWByBWJjfAB9ZHwIfGNmQSg3LR0rNT1UYyQrV20p", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmF1SHpkZlFjIzVZIjNnRSF7dgF8bHkDfWd9HX5keQx_ZnwGe2FmQSg3LR4_Oi4XMA", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmF1SHpkZlFjIzVZIjNnRSF7cQJ5Yn8AdGV3HX5jcQZ5bXQEfGFmQSg3LR4_Oi4XMA", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3ASMg", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3YCbSk", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmBwSHthZlFjIzVZIjNnRSF7dgF8bHkDfWd9HX5keQx_ZnwGe2FmQSg3LR4_Oi4XMA", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmBwSHthZlFjIzVZIjNnRSF7dAJ3YHEAeWByBWJjfAB9ZHwIfGNmQSg3LR0rNT1UYyQrV20p", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3YGbSk", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmJxBDdgewxiMGtHPz0kUmMkKR97YXEEfWR2BH95fwJ1YXwCe2R8GjkxJlhhPjlSbyk", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmF1SHpkZlFjIzVZIjNnRSF7cQZ-YH8Ce2BzHX5megx0Yn0Ae2ZmQSg3LR4_Oi4XMA", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmBwSHthZlFjIzVZIjNnRSF7cQZ-YH8Ce2BzHX5megx0Yn0Ae2ZmQSg3LR4_Oi4XMA", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmBwSHthZlFjIzVZIjNnRSF7cQJ5Yn8AdGV3HX5jcQZ5bXQEfGFmQSg3LR4_Oi4XMA", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmBwSHthZlFjIzVZIjNnRSF7dAB5bXEBfGR9HWJlfQd7bXYAe2BxGjkxJlhhJCdSbyk", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3YFbSk", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3cHbSk", "https://tech.wp.pl/MTE0OTI5YjUkUjlnZk5vIGcKbTAmF2F2MBJ1dmZHf2ZyBXpgewN5YmpDJzs-Gyo9Iw88Jj8IOTEmWGk1KkEkOysNJScmUytyNVxyJCheInIzDXp6fRcw", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3YSMg", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmFzSHthZlxjIzUePzhmVGI9akM7M2ZFJjJqUih6OVsqa3QBbSk", "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmF1SHpkZlFjIzVZIjNnRSF7dAB5bXEBfGR9HWJlfQd7bXYAe2BxGjkxJlhhJCdSbyk"], "movies": [], "text": "We wtorek Boeing przyzna\u0142, \u017ce 737 MAX b\u0119dzie obj\u0119ty zakazem lot\u00f3w jeszcze przez kilka miesi\u0119cy. Zakaz ma obowi\u0105zywa\u0107 co najmniej do po\u0142owy roku. Jako pierwsze informacje o tym poda\u0142y agencja Bloomberg i stacja CNBC.\n\nPocz\u0105tek nowego roku nie nale\u017cy do najszcz\u0119\u015bliwszych dla Boeinga. Okaza\u0142o si\u0119, \u017ce 737 MAX nie dostanie zgody na loty w najbli\u017cszych miesi\u0105cach, o czym koncern informowa\u0142 we wtorek.\n\nBoeing dalej uziemiony\n\nKomunikat sprawi\u0142, \u017ce akcje Boeinga spad\u0142y o 5 proc. na Wall Street. To kolejny cios dla firmy. Samoloty zosta\u0142y uziemione w marcu 2019 roku po dw\u00f3ch katastrofach z udzia\u0142em 737 MAX. W wypadkach Lion Air i Ethiopian Airlines zgin\u0119\u0142o \u0142\u0105cznie 346 os\u00f3b. Jako prawdopodobn\u0105 przyczyn\u0119 wypadk\u00f3w podaje si\u0119 wadliwe oprogramowanie systemu MCAS.\n\nAmeryka\u0144ska Federalna Agencja Lotnictwa (FAA) przyzna\u0142a, \u017ce nie wyznaczy\u0142a \u017cadnego terminu zako\u0144czenia procedury certyfikacyjnej. FAA podkre\u015bla jednak, \u017ce Boeing 737 MAX musi spe\u0142nia\u0107 najwy\u017csze standardy jako\u015bci, aby ponownie wzbi\u0107 si\u0119 w powietrze.\n\nBoeing z kolejnymi b\u0142\u0119dami\n\nW pi\u0105tek Boeing informowa\u0142, \u017ce w oprogramowaniu 737 MAX znaleziono kolejny b\u0142\u0105d, kt\u00f3ry op\u00f3\u017ania certyfikacj\u0119.\n\n- Naszym najwy\u017cszym priorytetem jest to, by 737 Max by\u0142 bezpieczny i spe\u0142nia\u0142 wszystkie wytyczne urz\u0119d\u00f3w regulacyjnych \u2013 zapewniali przedstawiciele Boeinga.", "keywords": [], "meta_keywords": ["wiadomo\u015bci", "boeing 737"], "tags": ["Asteroida", "Boeing 737", "boeing 737", "Koniec \u015bwiata", "Elon Musk", "Pogoda - IMGW", "Koronawirus", "USA", "Boeinga", "Badania naukowe"], "authors": ["Karolina Modzelewska"], "publish_date": "Wed Jan 22 11:16:00 2020", "summary": "", "article_html": "", "meta_description": "We wtorek Boeing przyzna\u0142, \u017ce 737 MAX b\u0119dzie obj\u0119ty zakazem lot\u00f3w jeszcze przez kilka miesi\u0119cy. Zakaz ma obowi\u0105zywa\u0107 co najmniej do po\u0142owy roku. Jako pierwsze informacje o tym poda\u0142y agencja Bloomberg i", "meta_lang": "pl", "meta_favicon": "https://tech.wp.pl/ZXFuODQxdTknFzl3fgN4B2RPbRsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDicFBxkqEBsOJwUHGSoQGw4nBQcZKhAbDlp2ejNXdWZ-Cy45Mhwsa2JWbXZ1RXprZE9rb3ZALnUwSmttIxAucTIdOTx2Fn18YxtvO3ITKyB_ETk3ZAg", "meta_data": {"gaf": "olrbvbkz", "og": {"site_name": "tech.wp.pl", "locale": "pl_PL", "url": "https://tech.wp.pl/boeing-737-max-uziemiony-przynajmniej-do-polowy-roku-kolejne-problemy-giganta-6470400912713857a", "type": "article", "title": "Boeing 737 MAX uziemiony przynajmniej do po\u0142owy roku. Kolejne problemy giganta", "description": "We wtorek Boeing przyzna\u0142, \u017ce 737 MAX b\u0119dzie obj\u0119ty zakazem lot\u00f3w jeszcze przez kilka miesi\u0119cy. Zakaz ma obowi\u0105zywa\u0107 co najmniej do po\u0142owy roku. Jako pierwsze informacje o tym poda\u0142y agencja Bloomberg i", "image": "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmZ1AH8seAZ-Z2pUYSM5XCAza0Aje30AdWV1AHxgeRh7Y30FdmZ9BXh7MVUsPGdfPTNnTQ"}, "fb": {"app_id": 124006764369210, "pages": 113079938745487}, "twitter": {"site": "@wirtualnapolska", "domain": "tech.wp.pl", "card": "summary_large_image", "url": "https://tech.wp.pl/boeing-737-max-uziemiony-przynajmniej-do-polowy-roku-kolejne-problemy-giganta-6470400912713857a", "description": "We wtorek Boeing przyzna\u0142, \u017ce 737 MAX b\u0119dzie obj\u0119ty zakazem lot\u00f3w jeszcze przez kilka miesi\u0119cy. Zakaz ma obowi\u0105zywa\u0107 co najmniej do po\u0142owy roku. Jako pierwsze informacje o tym poda\u0142y agencja Bloomberg i", "image": "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmZ1AH8seAZ-Z2pUYSM5XCAza0Aje30AdWV1AHxgeRh7Y30FdmZ9BXh7MVUsPGdfPTNnTQ"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "wiadomo\u015bci, boeing 737", "article": {"publisher": "https://www.facebook.com/techwppl", "published_time": "2020-01-22T11:16:00+01:00", "modified_time": "2020-01-22T11:23:11+01:00"}, "artice": {"tag": "wiadomo\u015bci, boeing 737"}, "news_keywords": "wiadomo\u015bci, boeing 737", "author": "Karolina Modzelewska", "description": "We wtorek Boeing przyzna\u0142, \u017ce 737 MAX b\u0119dzie obj\u0119ty zakazem lot\u00f3w jeszcze przez kilka miesi\u0119cy. Zakaz ma obowi\u0105zywa\u0107 co najmniej do po\u0142owy roku. Jako pierwsze informacje o tym poda\u0142y agencja Bloomberg i", "msapplication-TileImage": "https://v.wpimg.pl/MTE0OTI5YjUkUjlnZk5vIGcKbT0gF2F2MBJ1dmZ6YmVxBDdlfQFiMGtHPz0kUmMkKR99ZXsAf2J0CH9gZBh-YHUCe2F-BXt7MVUsPGdFIzNnTQ", "theme-color": "#250046"}, "canonical_link": "https://tech.wp.pl/boeing-737-max-uziemiony-przynajmniej-do-polowy-roku-kolejne-problemy-giganta-6470400912713857a"}