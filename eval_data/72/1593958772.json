{"source_url": "https://www.tpi.it", "url": "https://www.tpi.it/cronaca/1-maggio-festa-dei-lavoratori-20200501594070/", "title": "1 maggio, Festa dei Lavoratori: origini, storia, l\u2019evento in Italia", "top_image": "https://www.tpi.it/app/uploads/2020/04/1-maggio-festa-dei-lavoratori.jpg", "meta_img": "https://www.tpi.it/app/uploads/2020/04/1-maggio-festa-dei-lavoratori.jpg", "images": ["https://www.tpi.it/app/uploads/2020/05/coronavirus-liguria-lockdown-allentato-nonostante-record-contagi-320x180.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%200%200'%3E%3C/svg%3E", "https://www.tpi.it/app/uploads/2020/05/coronavirus-data-vacanze-seconde-case-320x180.jpg", "https://www.tpi.it/app/uploads/2020/03/telese-150x150.jpg", "https://www.tpi.it/app/uploads/2020/05/ragazzo-uccide-padre-320x180.png", "https://www.tpi.it/app/uploads/2020/03/lucarelli-150x150.jpg", "https://www.tpi.it/app/uploads/2020/05/1-maggio-papa-francesco-oggi-tanti-schiavi-320x213.jpg", "https://www.tpi.it/app/uploads/2020/03/cavalli-150x150.jpg", "https://www.tpi.it/app/uploads/2020/04/1-maggio-festa-dei-lavoratori.jpg", "https://www.tpi.it/app/uploads/2020/03/gambino-150x150.jpg", "https://www.tpi.it/app/uploads/2020/05/banco-dei-pegni-320x180.png", "https://www.tpi.it/app/uploads/2020/03/salamida-150x150.jpg", "https://www.tpi.it/app/uploads/2020/04/coronavirus-italia-59-320x131.jpg", "https://www.tpi.it/app/uploads/2020/05/diritti-per-i-rider-320x180.png", "https://www.tpi.it/app/uploads/2020/04/fase-2-palestre-320x180.jpg", "https://secure-it.imrworldwide.com/cgi-bin/m?ci=intelia-it&cg=0&cc=0&ts=noscript", "https://www.tpi.it/app/uploads/2020/04/1-maggio-2020-supermercati-aperti-chiusi-negozi-320x213.jpg", "https://www.tpi.it/app/uploads/2020/03/revelli-150x150.jpg", "https://www.tpi.it/app/uploads/2020/03/serafini-150x150.jpg", "https://www.tpi.it/app/uploads/2020/03/tosa-150x150.jpg", "https://www.tpi.it/app/uploads/2020/05/diletta-leotta-320x180.png", "https://www.tpi.it/app/uploads/2020/03/mentana-150x150.jpg"], "movies": [], "text": "1 maggio, Festa dei Lavoratori: origini, storia, l\u2019evento in Italia\n\nOggi, 1 maggio 2020, viene celebrata la Festa dei lavoratori. Celebrazione che si ripete ogni anno in molti paesi del mondo, per ricordare tutte le lotte per i diritti dei lavoratori, originariamente nate per la riduzione della giornata lavorativa. Ma vediamo insieme le origini, la storia e come viene celebrata in Italia.\n\nOrigini\n\nLa festa dei lavoratori affonda in un periodo di significative e frequenti manifestazioni per i diritti degli operai delle fabbriche durante la Rivoluzione industriale degli Stati Uniti d\u2019America, guidate dall\u2019Associazione dell\u2019Ordine dei Cavalieri del Lavoro americani, i Knights of Labor.\n\nNel 1866, fu approvata a Chicago, in Illinois, la prima legge delle otto ore lavorative giornaliere, legge che entr\u00f2 in vigore soltanto l\u2019anno dopo, il 1 maggio 1867, giorno nel quale fu organizzata un\u2019importante manifestazione, con almeno diecimila partecipanti. La notizia giunse anche in Europa, dove nei primi giorni di settembre 1864 era nata a Ginevra la \u201cPrima Internazionale\u201d, ovvero l\u2019Associazione internazionale dei lavoratori, molto vicina ai primi movimenti socialisti e marxisti dell\u2019epoca. In Italia le otto ore lavorative verranno dichiarate legali soltanto con il Regio decreto legge n. 692 del 1923.\n\nNel 1887, l\u2019allora presidente degli Stati Uniti d\u2019America, Grover Cleveland, ritenne che il giorno 1 maggio avrebbe potuto costituire un\u2019opportunit\u00e0 per commemorare i sanguinosi episodi di Chicago avvenuti qualche tempo prima. Successivamente, temendo che la commemorazione potesse rafforzare eccessivamente il nascente socialismo, spost\u00f2 l\u2019oggetto della festivit\u00e0 sull\u2019antica Organizzazione dei Cavalieri del Lavoro.\n\nLa festa dei lavoratori nel mondo\n\nAl Congresso Internazionale di Parigi del 1889, che diede il via alla Seconda Internazionale, il giorno 1 maggio fu dichiarato ufficialmente come la Festa Internazionale dei Lavoratori, e fu adottata da molti paesi nel mondo.\n\nDall\u2019altra parte dell\u2019emisfero terrestre, come ad esempio in Australia, la commemorazione ricorda la \u201cFesta delle Otto Ore\u201d (lavorative).\n\nLa commemorazione fu poi ripresa anche dal mondo cattolico: il 1 maggio 1955, papa Pio XII istitu\u00ec per tutta la Chiesa cattolica la festa di San Giuseppe lavoratore, perch\u00e9 tale data potesse essere condivisa a pieno titolo anche dai lavoratori cattolici.\n\nLa decisione in Europa in merito alla festivit\u00e0 del 1 maggio, ufficializzata dai delegati socialisti della Seconda Internazionale riuniti a Parigi nel 1889, fu ratificata in Italia soltanto due anni dopo.\n\nIl concerto del primo maggio\n\nDal 1990, i sindacati confederali CGIL, CISL e UIL, in collaborazione con il comune di Roma, hanno istituito un grande concerto per celebrare il primo maggio, rivolto soprattutto ai giovani: la manifestazione si tiene a Roma, in piazza di San Giovanni in Laterano, dal pomeriggio alla notte, con la partecipazione di molti gruppi musicali e cantanti, ed \u00e8 seguita da centinaia di migliaia di persone, oltre a essere trasmessa in diretta televisiva dalla Rai. Quest\u2019anno, 1 maggio 2020, per\u00f2 il Concertone non si terr\u00e0 come al solito. L\u2019emergenza Coronavirus ha infatti costretto a un cambio di programma con il Concerto che andr\u00e0 in scena in televisione ma con altra formula.\n\nPotrebbero interessarti Il primo maggio nasce la piattaforma comune \u201cdiritti per i rider\u201d Ritratto dell\u2019Italia colpita dal Covid: code e assembramenti al Monte dei Pegni di Torino Lo strano caso della Liguria: record di morti e contagi ma ha interrotto in anticipo il lockdown", "keywords": [], "meta_keywords": [""], "tags": ["Coronavirus"], "authors": ["Marco Nepi", "Collaboratore Di Tpi Dal", "Scrivo News Di Attualit\u00e0", "Gossip", "Lotto", "Oroscopo E Sport."], "publish_date": "Fri May  1 07:01:16 2020", "summary": "", "article_html": "", "meta_description": "1 maggio, Festa dei Lavoratori: origini, storia, l'evento in Italia dove viene celebrato con il Concertone | Tutte le informazioni", "meta_lang": "it", "meta_favicon": "/apple-touch-icon.png", "meta_data": {"viewport": "width=device-width,initial-scale=1", "apple-mobile-web-app-capable": "yes", "apple-mobile-web-app-status-bar-style": "black", "apple-mobile-web-app-title": "TPI", "application-name": "TPI", "msapplication-TileColor": "#ffffff", "theme-color": "#ffffff", "description": "1 maggio, Festa dei Lavoratori: origini, storia, l'evento in Italia dove viene celebrato con il Concertone | Tutte le informazioni", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "1 maggio, Festa dei Lavoratori: origini, storia, l'evento in Italia", "description": "1 maggio, Festa dei Lavoratori: origini, storia, l'evento in Italia dove viene celebrato con il Concertone | Tutte le informazioni", "url": "https://www.tpi.it/cronaca/1-maggio-festa-dei-lavoratori-20200501594070/", "site_name": "TPI", "image": {"identifier": "https://www.tpi.it/app/uploads/2020/04/1-maggio-festa-dei-lavoratori.jpg", "secure_url": "https://www.tpi.it/app/uploads/2020/04/1-maggio-festa-dei-lavoratori.jpg", "width": 600, "height": 453}}, "article": {"publisher": "https://www.facebook.com/thepostinternazionale/", "section": "Cronaca", "published_time": "2020-05-01T07:01:16+02:00"}, "fb": {"app_id": 1176717175803387, "pages": 119732764708912}, "twitter": {"card": "summary", "description": "1 maggio, Festa dei Lavoratori: origini, storia, l'evento in Italia dove viene celebrato con il Concertone | Tutte le informazioni", "title": "1 maggio, Festa dei Lavoratori: origini, storia, l'evento in Italia", "site": "@tpi", "image": "https://www.tpi.it/app/uploads/2020/04/1-maggio-festa-dei-lavoratori.jpg", "creator": "@tpi"}, "generator": "WordPress 5.4", "ia": {"markup_url": "https://www.tpi.it/cronaca/1-maggio-festa-dei-lavoratori-20200501594070/?wpna_ia_markup=true"}, "google-site-verification": "y-GazNCg9M7ZRoLpOykY7RuXeMEyTRAipleahc2j9OE"}, "canonical_link": "https://www.tpi.it/cronaca/1-maggio-festa-dei-lavoratori-20200501594070/"}