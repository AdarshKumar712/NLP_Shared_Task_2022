{"source_url": "https://web.archive.org", "url": "https://web.archive.org/web/20210120141139id_/https://kurierwilenski.lt/2020/05/30/tabor-znika-problemy-pozostaja/", "title": "Tabor znika, problemy pozostaj\u0105", "top_image": "https://i1.wp.com/kurierwilenski.lt/wp-content/uploads/2020/05/t-1.jpg?resize=600%2C315&ssl=1", "meta_img": "https://i1.wp.com/kurierwilenski.lt/wp-content/uploads/2020/05/t-1.jpg?resize=600%2C315&ssl=1", "images": ["https://i2.wp.com/kurierwilenski.lt/wp-content/uploads/2021/01/mokymai_pl_300x600px.gif?fit=300%2C600&ssl=1", "https://i0.wp.com/kurierwilenski.lt/wp-content/uploads/2021/01/baneris_300x600px_pl.gif?fit=300%2C600&ssl=1", "https://kurierwilenski.lt/wp-content/uploads/2020/01/logo-KW-361x96-1.png", "https://i1.wp.com/kurierwilenski.lt/wp-content/uploads/2020/05/t-1.jpg?resize=600%2C315&ssl=1", "https://kurierwilenski.lt/wp-content/uploads/2020/01/logo-KW-338x90-optymizowane-kolory.png", "https://i1.wp.com/kurierwilenski.lt/wp-content/uploads/2020/05/t-1.jpg?resize=696%2C517&ssl=1", "https://kurierwilenski.lt/wp-content/uploads/2020/01/logo-KW-181x48-1.png", "https://i2.wp.com/kurierwilenski.lt/wp-content/uploads/2020/05/t-3.jpg?resize=281%2C427&ssl=1", "https://kurierwilenski.lt/wp-content/uploads/2021/01/300x250px.gif", "https://i0.wp.com/kurierwilenski.lt/wp-content/uploads/2020/05/t-2.jpg?resize=696%2C523&ssl=1"], "movies": [], "text": "Tabor romski na Porubanku, kt\u00f3ry od lat kojarzy\u0142 si\u0119 mieszka\u0144com Wilna z narkotykami i przest\u0119pczo\u015bci\u0105, za kilka tygodni przestanie istnie\u0107. Nie oznacza to jednak, \u017ce problemy z integracj\u0105 ludno\u015bci romskiej r\u00f3wnie\u017c si\u0119 ko\u0144cz\u0105.\n\nTabor powsta\u0142 w Wilnie po wojnie, kiedy w\u0142adza sowiecka postanowi\u0142a osiedli\u0107 Rom\u00f3w prowadz\u0105cych koczowniczy tryb \u017cycia. Romska enklawa w Wilnie dzieli\u0142a si\u0119 na dwie cz\u0119\u015bci: Tabor G\u00f3rny, gdzie mieszkali polscy i litewscy Romowie, i Tabor Dolny, kt\u00f3ry zamieszkiwali Romowie przybyli po wojnie z Besarabii.\n\n\u2013 Inspekcja budowlana zarz\u0105dzi\u0142a, \u017ce ludzie musz\u0105 zburzy\u0107 lub opu\u015bci\u0107 swoje nielegalnie postawione budynki do 1 czerwca 2020 r. \u2013 m\u00f3wi \u201eKurierowi Wile\u0144skiemu\u201d Vytuatas Mitalas, wicemer Wilna.\n\nReklama\n\nCo powstanie po taborze?\n\n\n\nOd lat w\u0142adze Wilna pr\u00f3bowa\u0142y rozwi\u0105za\u0107 problem taboru, kt\u00f3ry dla wi\u0119kszo\u015bci mieszka\u0144c\u00f3w Wilna kojarzy\u0142 si\u0119 z rozprowadzaniem narkotyk\u00f3w. Du\u017cym problemem by\u0142o to, \u017ce wi\u0119kszo\u015b\u0107 dom\u00f3w na terenie taboru zbudowano nielegalnie, a ich mieszka\u0144cy nie p\u0142acili za pr\u0105d i wod\u0119. Teraz wydaje si\u0119, \u017ce w\u0142adzom uda\u0142o si\u0119 zlikwidowa\u0107 problem i po kilku tygodniach tabor zniknie z mapy miasta.\n\n\u2013 Samorz\u0105d ze swojej strony zapewnia osobom, kt\u00f3re podpadaj\u0105 pod pewn\u0105 kategori\u0119 socjaln\u0105, okre\u015blon\u0105 w prawie, mieszkania socjalne. Te osoby mog\u0105 si\u0119 tak\u017ce ubiega\u0107 o rekompensat\u0119 za wynajem mieszkania. Rekompensata wynosi 92 euro miesi\u0119cznie na osob\u0119. Z tego, co mi wiadomo, wi\u0119kszo\u015b\u0107 os\u00f3b wykorzysta\u0142a t\u0119 szans\u0119. Zreszt\u0105 w ci\u0105gu kilku ostatnich lat liczba mieszka\u0144c\u00f3w taboru zmniejszy\u0142a si\u0119 czterokrotnie, z 500 do 100 os\u00f3b. Ci ludzie przenie\u015bli si\u0119 albo do mieszka\u0144 socjalnych, albo kupili w\u0142asn\u0105 nieruchomo\u015b\u0107 \u2013wyja\u015bnia stanowisko miasta wicemer Mitalas.\n\nZdaniem przedstawicieli sto\u0142ecznych w\u0142adz dzia\u0142ki po zburzonych domach mog\u0105 by\u0107 wykorzystane do budowy magazyn\u00f3w oraz zagospodarowane przez sp\u00f3\u0142ki spedycyjne. Lokalizacja by\u0142ego ju\u017c taboru sprzyja prowadzeniu tego typu dzia\u0142alno\u015bci.\n\nNiestety, prace likwidacyjne nie przeszkodzi\u0142y w dzia\u0142alno\u015bci dilerom narkotykowym. Bardzo cz\u0119sto narkotyki rozprowadza\u0142y osoby, kt\u00f3re skorzysta\u0142y z rozwi\u0105za\u0144 zaproponowanych przez samorz\u0105d i opu\u015bci\u0142y dotychczasowe miejsce zamieszkania.\n\nPolicja informuje, \u017ce kiedy cz\u0119\u015b\u0107 mieszka\u0144c\u00f3w wyprowadza\u0142a si\u0119 ze swoich dom\u00f3w, to druga cz\u0119\u015b\u0107 wraca\u0142a, aby sprzedawa\u0107 narkotyki. Przyk\u0142adowo 8 maja funkcjonariusze zatrzymali przy gmachu by\u0142ej poczty kobiet\u0119, kt\u00f3ra wprowadza\u0142a do obrotu substancj\u0119 narkotyczn\u0105. Po przeprowadzeniu rewizji w jej mieszkaniu socjalnym policjanci znale\u017ali du\u017c\u0105 ilo\u015b\u0107 narkotyk\u00f3w. Og\u00f3\u0142em na pocz\u0105tku maja funkcjonariusze policji zatrzymali na terenie taboru czterech diler\u00f3w.\n\nProblemy z integracj\u0105\n\n\n\nAntropolo\u017cka Agnieszka Awin, kt\u00f3ra od lat wsp\u00f3\u0142pracuje z Centrum Spo\u0142eczno\u015bci Romskiej w Wilnie, nie do ko\u0144ca podziela optymizm w\u0142adz miasta. Zdaniem dzia\u0142aczki spo\u0142ecznej instytucje pa\u0144stwowe i samorz\u0105dowe przez d\u0142ugi czas lekcewa\u017cy\u0142y kwesti\u0119 integracji Rom\u00f3w.\n\n\u2013 Osiedle na Porubanku od lat znajdowa\u0142o si\u0119 na marginesie naszego miasta. Nie tylko geograficznie, ale te\u017c kulturowo i spo\u0142ecznie. Miejsce to przede wszystkim kojarzy si\u0119 nam z narkotykami i ze \u015bwiatem przest\u0119pczym. Nie b\u0119d\u0119 zaprzecza\u0142a, bo taka dzia\u0142alno\u015b\u0107, owszem, mia\u0142a miejsce. Ale rzadko kto si\u0119 zastanawia\u0142, dlaczego w\u0142a\u015bnie tam, dlaczego w\u0142a\u015bnie Romowie, dlaczego oni s\u0105 jedn\u0105 z najbiedniejszych i najbardziej marginalizowanych grup w naszym spo\u0142ecze\u0144stwie. Cz\u0119sto po prostu jest stawiany znak r\u00f3wno\u015bci \u2013 Rom to narkoman, oszust, z\u0142odziej. Bez \u017cadnej g\u0142\u0119bszej analizy, bez g\u0142osu samych zainteresowanych \u2013 \u017cali si\u0119 badaczka problemu.\n\n\u2013 Na osiedlu na Parubanku od lat brakowa\u0142o odpowiedniej infrastruktury, aby przede wszystkim dzieci (kt\u00f3re stanowi\u0142y po\u0142ow\u0119 wszystkich mieszka\u0144c\u00f3w taboru) mog\u0142y bez \u017cadnych problem\u00f3w ucz\u0119szcza\u0107 do szko\u0142y, odrabia\u0107 prace domowe, integrowa\u0107 si\u0119 ze spo\u0142ecze\u0144stwem. W naszej organizacji pozarz\u0105dowej \u201ePad\u0117k pritapti\u201d, dzia\u0142aj\u0105cej na rzecz integracji romskich dzieci i m\u0142odzie\u017cy, zauwa\u017cyli\u015bmy, \u017ce w ci\u0105gu ostatnich lat te rodziny, kt\u00f3re da\u0142y rad\u0119 si\u0119 wyprowadzi\u0107 i zamieszka\u0107 w mie\u015bcie, np. w mieszkaniu, mog\u0105 sobie teraz na wi\u0119cej pozwoli\u0107, dzieci do\u015bwiadczaj\u0105 mniej stresu, maj\u0105 wi\u0119cej mo\u017cliwo\u015bci. To jest ta pozytywna strona. Z drugiej strony likwidacja osady na Porubanku jest widocznym i \u0142atwym do zrealizowania dzia\u0142aniem. Mo\u017cna oznajmi\u0107 spo\u0142ecze\u0144stwu, \u017ce zdemolowane domy s\u0105 to\u017csame z rozwi\u0105zaniem \u201eproblemu romskiego\u201d \u2013 dzieli si\u0119 swoimi refleksjami z \u201eKurierem Wile\u0144skim\u201d antropolo\u017cka.\n\nZ informacji uzyskanych przez Awin wynika, \u017ce ludzie bardzo cz\u0119sto nie chc\u0105 wynajmowa\u0107 mieszkania Romom.\n\n\u2013 Za zburzonymi domami znajduj\u0105 si\u0119 ludzie, kt\u00f3rzy nadal pozostaj\u0105 niewidzialni. Samorz\u0105d opracowa\u0142 nowy program przesiedlenia rodzin do miasta, ale my, pracuj\u0105c z rodzinami romskimi, widzimy, \u017ce na pewno nie wszyscy Romowie b\u0119d\u0105 mieli gdzie mieszka\u0107. Zdarza si\u0119, \u017ce teraz mieszkaj\u0105 w znacznie gorszych warunkach ni\u017c wcze\u015bniej. Tul\u0105 si\u0119 po krewnych albo wyje\u017cd\u017caj\u0105 z miasta. Opr\u00f3cz tego nale\u017cy kontynuowa\u0107 dzia\u0142ania integracyjne, zadba\u0107 o o\u015bwiat\u0119 dzieci i m\u0142odzie\u017cy \u2013 apeluje dzia\u0142aczka spo\u0142eczna.\n\nWyzwanie dla miasta\n\nWicemer Mitalas zgadza si\u0119, \u017ce taki problem istnieje, ale jego zdaniem sytuacja z pandemi\u0105 mo\u017ce pozytywnie wp\u0142yn\u0105\u0107 na szukaj\u0105cych dach nad g\u0142ow\u0105 Rom\u00f3w.\n\n\u2013 Oczywi\u015bcie, to jest wyzwanie, bo pewne negatywne nastroje wzgl\u0119dem by\u0142ych mieszka\u0144c\u00f3w taboru w spo\u0142ecze\u0144stwie istniej\u0105. S\u0105dz\u0119, \u017ce obecna sytuacja na rynku nieruchomo\u015bciowym pomo\u017ce w przekroczeniu tej przeszkody. Ceny wynajmu spadaj\u0105, popyt tak\u017ce maleje, dlatego ludzie b\u0119d\u0105 zmuszeni do udost\u0119pniania swoich pomieszcze\u0144 nawet Romom \u2013 podkre\u015bla wicemer Wilna.\n\nOd 2001 r. w taborze dzia\u0142a\u0142o Centrum Spo\u0142eczno\u015bci Romskiej. Teraz jego siedziba zostanie przeniesiona do innego miejsca.\n\n\u2013 Praca i dzia\u0142alno\u015b\u0107, kt\u00f3r\u0105 dotychczas prowadzi\u0142o centrum, jest nadal aktualna. Wsp\u00f3\u0142pracujemy z centrum i ju\u017c od czerwca razem przeniesiemy si\u0119 do nowych pomieszcze\u0144 w Nowym Mie\u015bcie. Tam nadal b\u0119dziemy organizowa\u0107 zaj\u0119cia dla dzieci i m\u0142odzie\u017cy, zapewnia\u0107 rozw\u00f3j niezb\u0119dnych nawyk\u00f3w i kompetencji, dba\u0107, aby dzieci pomy\u015blnie sko\u0144czy\u0142y szko\u0142\u0119. Przysz\u0142a dzia\u0142alno\u015b\u0107 te\u017c b\u0119dzie obejmowa\u0142a prac\u0119 z rodzinami, doros\u0142ymi Romami w kwestiach zatrudnienia, zakwaterowania, opieki zdrowotnej \u2013 informuje Agnieszka Awin.\n\n\n\nWicemer Wilna zapewnia, \u017ce proces integracji romskiej b\u0119dzie kontynuowany. \u201eMamy przedstawicieli centrum w naszej grupie roboczej, kt\u00f3ra zajmuje si\u0119 tymi kwestiami. S\u0105 r\u00f3\u017cne pomys\u0142y, aby przenie\u015b\u0107 siedzib\u0119 centrum z taboru do innej lokalizacji, aby ta lokalizacja nawet nie s\u0105siadowa\u0142a z terytorium taboru. Tak by to by\u0142o miejsce, gdzie przedstawiciele tej spo\u0142eczno\u015bci mogliby si\u0119 spotka\u0107 i kontynuowa\u0107 prac\u0119 kulturow\u0105 albo wspomina\u0107 w\u0142asne tradycje. S\u0105 takie inicjatywy, ale na razie nie mog\u0119 konkretnie odpowiedzie\u0107, kiedy i gdzie powstan\u0105\u201d \u2013 m\u00f3wi\u0142 przed kilkoma tygodniami wicemer Vytautas Mitalas.\n\nArtyku\u0142 opublikowany w wydaniu magazynowym \u201cKuriera Wile\u0144skiego\u201d nr 21(59) 23-29/05/2020", "keywords": [], "meta_keywords": [""], "tags": [], "authors": ["Antoni Radczenko"], "publish_date": "Sat May 30 00:00:00 2020", "summary": "", "article_html": "", "meta_description": "Tabor romski na Porubanku, kt\u00f3ry od lat kojarzy\u0142 si\u0119 mieszka\u0144com Wilna z narkotykami i przest\u0119pczo\u015bci\u0105, za kilka tygodni przestanie istnie\u0107. Nie oznacza to jednak, \u017ce problemy z integracj\u0105 ludno\u015bci romskiej r\u00f3wnie\u017c si\u0119 ko\u0144cz\u0105. Tabor powsta\u0142 w Wilnie po wojnie, kiedy w\u0142adza sowiecka postanowi\u0142a osiedli\u0107 Rom\u00f3w...", "meta_lang": "pl", "meta_favicon": "https://kurierwilenski.lt/wp-content/uploads/2020/01/logo-ikonka-76.png", "meta_data": {"viewport": "width=device-width, initial-scale=1.0", "google-site-verification": "OP63RRyrgoe9B7If8DRwErP16Wx94-_z4uQXHc6O2aU", "wpsso": {"mark": {"begin": "wpsso meta tags begin", "end": "wpsso meta tags end"}}, "generator": "WPSSO Core 8.19.2/S", "og": {"type": "article", "url": "https://kurierwilenski.lt/2020/05/30/tabor-znika-problemy-pozostaja/", "locale": "en_US", "site_name": "Kurier Wile\u0144ski", "title": "Tabor znika, problemy pozostaj\u0105", "description": "Tabor romski na Porubanku, kt\u00f3ry od lat kojarzy\u0142 si\u0119 mieszka\u0144com Wilna z narkotykami i przest\u0119pczo\u015bci\u0105, za kilka tygodni przestanie istnie\u0107. Nie oznacza to jednak, \u017ce problemy z integracj\u0105 ludno\u015bci romskiej r\u00f3wnie\u017c si\u0119 ko\u0144cz\u0105. Tabor powsta\u0142 w Wilnie po wojnie, kiedy w\u0142adza sowiecka postanowi\u0142a...", "updated_time": "2020-05-26T09:45:09+00:00", "image": {"identifier": "https://i1.wp.com/kurierwilenski.lt/wp-content/uploads/2020/05/t-1.jpg?resize=600%2C315&ssl=1", "width": 600, "height": 315}}, "article": {"publisher": "https://www.facebook.com/kurier.wilenski", "published_time": "2020-05-30T09:36:43+00:00", "modified_time": "2020-05-26T09:45:09+00:00"}, "twitter": {"domain": "kurierwilenski.lt", "site": "@KurierWilenski", "title": "Tabor znika, problemy pozostaj\u0105", "description": "Tabor romski na Porubanku, kt\u00f3ry od lat kojarzy\u0142 si\u0119 mieszka\u0144com Wilna z narkotykami i przest\u0119pczo\u015bci\u0105, za kilka tygodni przestanie istnie\u0107. Nie oznacza to jednak, \u017ce problemy z integracj\u0105...", "card": "summary_large_image", "image": "https://i1.wp.com/kurierwilenski.lt/wp-content/uploads/2020/05/t-1.jpg?fit=300%2C223&ssl=1&p=98896", "label1": "Written by", "data1": "Antoni Radczenko", "label2": "Est. reading time", "data2": "5 minutes"}, "author": "Antoni Radczenko", "description": "Tabor romski na Porubanku, kt\u00f3ry od lat kojarzy\u0142 si\u0119 mieszka\u0144com Wilna z narkotykami i przest\u0119pczo\u015bci\u0105, za kilka tygodni przestanie istnie\u0107. Nie oznacza to jednak, \u017ce problemy z integracj\u0105 ludno\u015bci romskiej r\u00f3wnie\u017c si\u0119 ko\u0144cz\u0105. Tabor powsta\u0142 w Wilnie po wojnie, kiedy w\u0142adza sowiecka postanowi\u0142a osiedli\u0107 Rom\u00f3w...", "thumbnail": "https://i1.wp.com/kurierwilenski.lt/wp-content/uploads/2020/05/t-1.jpg?resize=600%2C315&ssl=1", "robots": "follow, index, max-snippet:-1, max-image-preview:large, max-video-preview:-1", "msapplication-TileImage": "https://i2.wp.com/kurierwilenski.lt/wp-content/uploads/2020/01/cropped-logo-ikonka-144.png?fit=270%2C270&ssl=1"}, "canonical_link": "https://kurierwilenski.lt/2020/05/30/tabor-znika-problemy-pozostaja/"}