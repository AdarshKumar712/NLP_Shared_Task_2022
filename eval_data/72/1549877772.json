{"source_url": "https://www.ilcittadinodirecanati.it", "url": "https://www.ilcittadinodirecanati.it/notizie-territorio-marche/53762-va-al-bar-a-farsi-una-birra-un-altro-tradito-dalla-passione-per-i-francobolli-tante-le-violazioni-scoperte-dai-carabinieri-lungo-la-costa-civitanovese", "title": "Va al bar a farsi una birra ... un'altro tradito dalla passione per i francobolli .. tante le violazioni scoperte dai carabinieri lungo la costa civitanovese", "top_image": "https://www.ilcittadinodirecanati.it/images/new/2020/marzo/CONTROLLI-CC.jpg", "meta_img": "https://www.ilcittadinodirecanati.it/images/new/2020/marzo/CONTROLLI-CC.jpg", "images": ["https://www.ilcittadinodirecanati.it/images/new/banner/scuola-musica.jpg", "https://www.ilcittadinodirecanati.it/images/new/banner/fuselli2020.jpg", "https://www.ilcittadinodirecanati.it/images/new/banner/torre1.jpg", "https://www.ilcittadinodirecanati.it/images/banners/immobiliare2.jpg", "https://www.ilcittadinodirecanati.it/images/banners/fototanoni2012.jpg", "https://www.ilcittadinodirecanati.it/images/banners/rinnovar2015.jpg", "https://www.ilcittadinodirecanati.it/images/banners/cchimica.jpg", "https://www.ilcittadinodirecanati.it/images/new/banner/calalapasta-def.jpg", "https://www.ilcittadinodirecanati.it/images/banners/barbiere.jpg", "https://www.ilcittadinodirecanati.it/images/new/banner/clinicalab2017.jpg", "https://www.ilcittadinodirecanati.it/images/new/banner/bcc1920-2020.jpg", "https://www.ilcittadinodirecanati.it/images/banners/miccini2.jpg", "https://www.ilcittadinodirecanati.it/images/new/2020/marzo/CONTROLLI-CC.jpg", "https://www.ilcittadinodirecanati.it/images/banners/crogiolo360.jpg", "https://www.ilcittadinodirecanati.it/images/new/banner/menghini-1920-2020.jpg", "https://www.ilcittadinodirecanati.it/images/new/banner/bcc-300-2.jpg", "https://www.ilcittadinodirecanati.it/images/new/banner/ilmondodellefiabe2017.jpg", "https://www.ilcittadinodirecanati.it/images/new/banner/bcc-300-1.jpg", "https://www.ilcittadinodirecanati.it/images/new/banner/calalanotte.jpg", "https://www.ilcittadinodirecanati.it/images/new/banner/comune-reca.jpg", "https://www.ilcittadinodirecanati.it/images/banners/massimo190.jpg", "https://www.ilcittadinodirecanati.it/images/new/banner/teatroPersiani2019.jpg", "https://www.ilcittadinodirecanati.it/images/new/banner/astea2020.jpg", "https://www.ilcittadinodirecanati.it/images/new/banner/Unipol2019.jpg", "https://www.ilcittadinodirecanati.it/images/banners/miccini2015-2.jpg", "https://www.ilcittadinodirecanati.it/images/new/banner/oleificiobartolini.jpg", "https://www.ilcittadinodirecanati.it/images/new/banner/astea2019.jpg", "https://www.ilcittadinodirecanati.it/images/new/banner/recanati-musei-2018.jpg", "https://www.ilcittadinodirecanati.it/images/banners/climaservice.jpg", "https://www.ilcittadinodirecanati.it/images/banners/musicshop.gif", "https://www.ilcittadinodirecanati.it/images/new/logo.png", "https://www.ilcittadinodirecanati.it/images/banners/eligio2.jpg", "https://www.ilcittadinodirecanati.it/images/banners/mecauto360.jpg", "https://www.ilcittadinodirecanati.it/images/banners/mc1.jpg", "https://www.ilcittadinodirecanati.it/images/banners/alpina.jpg", "https://www.ilcittadinodirecanati.it/images/new/banner/pallacanestro2018.jpg", "https://www.ilcittadinodirecanati.it/modules/mod_news_pro_gk5/cache/new.2020.marzo.13-03-2020-TABELLA-ARANCIONE---DECESSInsp-345.jpg", "https://www.ilcittadinodirecanati.it/modules/mod_news_pro_gk5/cache/new.2020.marzo.carabinieri_coronavirusnsp-345.jpg", "https://www.ilcittadinodirecanati.it/images/new/banner/satispay300.jpg", "https://www.ilcittadinodirecanati.it/images/new/banner/borgoantico.jpg", "https://www.ilcittadinodirecanati.it/images/banners/dandrea.jpg", "https://www.ilcittadinodirecanati.it/modules/mod_news_pro_gk5/cache/new.2020.marzo.GORESblu12-03-20_ore9nsp-345.jpg"], "movies": [], "text": "Va al bar a farsi una birra ... un'altro tradito dalla passione per i francobolli .. tante le violazioni scoperte dai carabinieri lungo la costa civitanovese\n\nCIVITANOVA - I militari della Compagnia Carabinieri di Civitanova Marche durante il fine settimana hanno svolto servizio di controllo del territorio al fine di assicurare la puntuale osservanza alle stringenti disposizioni sinora emanate per il contrasto ed il contenimento della diffusione dell\u2019infezione da Covid-19 sull\u2019intero territorio nazionale.\n\nNel corso dei controlli sono state deferite alla Procura della Repubblica di Macerata un numero ancora troppo alto di persone che, in deroga alle restrittive misure sociali adottate per la mobilit\u00e0 e le attivit\u00e0, continuano ad uscire di casa senza giustificato e reale motivo. In totale sono state deferite 15 persone nel fine settimana appena trascorso, tutte responsabili a vario titolo di inottemperanza ai provvedimenti dell\u2019autorit\u00e0 (art. 650 c.p.), in relazione all\u2019art.1 dei decreti della Presidenza del Consiglio dei Ministeri emanati in data 8, 9 ed 11 marzo 2020.\n\nDiverse e delle pi\u00f9 disparate le motivazioni addotte, un uomo trovato al bar del distributore di benzina a Porto Potenza ha dichiarato essersi fermato per fare carburante ma, all\u2019esito degli approfondimenti dei militari, \u00e8 emerso che non aveva la macchina con se, bens\u00ec era arrivato fin li a piedi ed esclusivamente per consumare una birra.\n\nUn collezionista di francobolli della provincia, invece, ha ritenuto valida la sua passione per la filatelia, tale che si \u00e8 sentito autorizzato a lasciare la propria abitazione ed arrivare fino alle porte di Ancona per concludere un acquisto urgente di tessere bollate.\n\nC'\u00e8 chi ha pensato bene di uscire domenica pomeriggio da casa per andare a lavare la macchina all\u2019impianto di autolavaggio automatico sul lungomare, ritenendo erroneamente rientrasse tra le condizioni assimilabili allo stato di necessit\u00e0.\n\nTre giovani maceratesi sono stati controllati sabato notte a bordo dell\u2019autovettura di uno di loro a Morrovalle, hanno serenamente dichiarato di fare rientro a casa dopo una cena tra amici, sono stati quindi denunciati insieme ad un uomo che, residente a Pollenza, \u00e8 stato rintracciato in tarda serata di sabato a Civitanova Marche e, opportunamente interpellato, non ha saputo giustificare la sua presenza, comunque non riconducibile a comprovate esigenze lavorative, stato di necessit\u00e0, spostamenti per motivi di salute.\n\nAltri due giovani stranieri regolari sono stati rintracciati domenica mattina alla stazione ferroviaria di Civitanova Marche provenienti da Macerata, hanno riferito doversi incontrare con alcuni loro connazionali per trascorrere del tempo insieme, ovviamente, al pari degli altri sono stati tutti invitati a fare immediato rientro presso le rispettive abitazioni, domicili e/o residenze e deferiti.\n\nI servizi di prevenzione generale sinora svolti, seppur indirizzati alla puntuale verifica del rispetto delle misure di contenimento imposte, sono sempre conditi da equilibrio e necessaria sensibilit\u00e0 e tesi a sollecitare la responsabile adesione della popolazione, anche attraverso l\u2019esercizio di assidua ed instancabile attivit\u00e0 di informazione qualificata che l\u2019Arma rivolge quotidianamente al territorio.", "keywords": [], "meta_keywords": ["cronaca", "ultima ora", "politica", "eventi", "sport", "basket", "usbr", "calcio", "recanatese", "Macerata", "Ancona", "Marche"], "tags": [], "authors": ["Fabrizio Carbonetti"], "publish_date": "Mon Mar 16 16:49:04 2020", "summary": "", "article_html": "", "meta_description": "Notizie da Recanati, Porto Recanati, Montelupone, Montefano, Montecassiano, Appignano, Potenza Picena", "meta_lang": "it", "meta_favicon": "/images/favicon.ico", "meta_data": {"viewport": "width=device-width, initial-scale=1.0", "keywords": "cronaca, ultima ora, politica, eventi, sport, basket, usbr, calcio, recanatese, Macerata, Ancona, Marche", "author": "Fabrizio Carbonetti", "robots": "index, follow", "og": {"type": "article", "url": "https://www.ilcittadinodirecanati.it/notizie-territorio-marche/53762-va-al-bar-a-farsi-una-birra-un-altro-tradito-dalla-passione-per-i-francobolli-tante-le-violazioni-scoperte-dai-carabinieri-lungo-la-costa-civitanovese", "title": "Va al bar a farsi una birra ... un'altro tradito dalla passione per i francobolli .. tante le violazioni scoperte dai carabinieri lungo la costa civitanovese", "description": "Notizie da Recanati, Porto Recanati, Montelupone, Montefano, Montecassiano, Appignano, Potenza Picena", "site_name": "Il Cittadino di Recanati", "image": "https://www.ilcittadinodirecanati.it/images/new/2020/marzo/CONTROLLI-CC.jpg"}, "description": "Notizie da Recanati, Porto Recanati, Montelupone, Montefano, Montecassiano, Appignano, Potenza Picena", "generator": "Joomla! - Open Source Content Management", "fb": {"app_id": 805497806311798}}, "canonical_link": "https://www.ilcittadinodirecanati.it/notizie-territorio-marche/53762-va-al-bar-a-farsi-una-birra-un-altro-tradito-dalla-passione-per-i-francobolli-tante-le-violazioni-scoperte-dai-carabinieri-lungo-la-costa-civitanovese"}