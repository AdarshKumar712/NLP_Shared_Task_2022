{"source_url": "https://web.archive.org", "url": "https://web.archive.org/web/20220110224236id_/https://www.dw.com/tr/sistemli-gazeteci-tutuklamalar%C4%B1n%C4%B1-beraberinde-getirecek/a-53041131?maca=tur-rss-tur-all-1495-rdf", "title": "\"Sistemli gazeteci tutuklamalar\u0131n\u0131 beraberinde getirecek\"", "top_image": "https://static.dw.com/image/36620462_6.jpg", "meta_img": "https://static.dw.com/image/36620462_6.jpg", "images": ["https://static.dw.com/image/54184043_301.jpg", "https://static.dw.com/image/36620462_303.jpg", "https://web.archive.org/cssi/dwlogo-print.gif", "https://static.dw.com/image/36620462_6.jpg", "https://static.dw.com/image/49616731_404.jpg", "https://static.dw.com/image/19477880_301.jpg", "https://logs1242.xiti.com/hit.xiti?s=510544&s2=29&p=G%C3%9CNDEM::T%C3%BCrkiye::%22Sistemli+gazeteci+tutuklamalar%C4%B1n%C4%B1+beraberinde+getirecek%22&di=&an=&ac=&x1=1&x2=29&x3=53041131&x4=10202&x6=&x7=http%3A%2F%2Fwww.dw.com%2Ftr%2Fsistemli-gazeteci-tutuklamalar%C4%B1n%C4%B1-beraberinde-getirecek%2Fa-53041131&x8=tur-rss-tur-all-1495-rdf&x9=20200406&x13=1&x14=&x15=19990022&x16=null&x17=&x18=&x20=null", "https://static.dw.com/image/42886108_404.jpg", "https://static.dw.com/image/52685029_404.jpg", "https://static.dw.com/image/58253693_301.jpg", "https://www.facebook.com/tr?id=157204581336210&ev=PageView&noscript=1"], "movies": [], "text": "AKP ve MHP gruplar\u0131n\u0131n ortak haz\u0131rlad\u0131\u011f\u0131 Ceza ve G\u00fcvenlik Tedbirlerinin \u0130nfaz\u0131 Hakk\u0131nda Kanun ile Baz\u0131 Kanunlarda De\u011fi\u015fiklik Yap\u0131lmas\u0131na Dair Kanun Teklifi, TBMM Adalet Komisyonu\u2019nda kabul edildi. Kamuoyuna \"koronavir\u00fcs aff\u0131\" olarak yans\u0131yan infaz d\u00fczenlemesi, Sal\u0131 g\u00fcn\u00fc de Meclis Genel Kurulu\u2019nda g\u00f6r\u00fc\u015f\u00fclecek. Ancak bu d\u00fczenlemeden hem tutuklu gazeteciler ve d\u00fc\u015f\u00fcnce su\u00e7lular\u0131n\u0131n faydalanamamas\u0131 hem de \u00e7eli\u015fki olarak yorumlanan baz\u0131 de\u011fi\u015fikler tart\u0131\u015fmalara yol a\u00e7\u0131yor.\n\nToplam 70 maddeden olu\u015fan ve 11 ayr\u0131 kanunda de\u011fi\u015fiklik \u00f6ng\u00f6ren tasar\u0131yla h\u00fck\u00fcml\u00fclerin ''b\u00fct\u00fcn s\u00fcre\u00e7lerde iyi halli olmalar\u0131 halinde'' genel olarak \u00fc\u00e7te iki olan ko\u015fullu sal\u0131verilme oran\u0131 yar\u0131ya indiriliyor. Ayr\u0131ca \u00f6nceden 18 ay ve alt\u0131 hapis cezas\u0131na \u00e7arpt\u0131r\u0131lanlar denetimli serbestlikten faydalan\u0131rken yap\u0131lan de\u011fi\u015fiklikte ise 18 ay hapis cezas\u0131 alan bir ki\u015finin cezas\u0131n\u0131n y\u00fczde 40'\u0131n\u0131 cezaevinde ge\u00e7irmesini \u00f6ng\u00f6r\u00fcl\u00fcyor. Yap\u0131lan bu de\u011fi\u015fi\u015fiklik de \u00f6zellikle bas\u0131n ve ifade \u00f6zg\u00fcrl\u00fc\u011f\u00fc a\u00e7\u0131s\u0131ndan kayg\u0131lara neden oluyor.\n\nSistemli gazeteci tutuklamalar\u0131\n\nDW T\u00fcrk\u00e7e\u2019ye konu\u015fan S\u0131n\u0131r Tan\u0131mayan Gazeteciler (RSF) T\u00fcrkiye Temsilcisi Erol \u00d6ndero\u011flu\u2019na g\u00f6re yeni d\u00fczenleme \u00f6zellikle gazetecilerin aleyhine olacak. \u00d6ndero\u011flu, \u201cBu tasar\u0131 yasala\u015f\u0131rsa iktidar\u0131n, \u2018ufak tefek sorunlar\u2019 bulundu\u011funu yar\u0131m a\u011f\u0131zla kabul edip, Yarg\u0131tay\u2019a temyiz hakk\u0131 getirdi\u011fi ifade \u00f6zg\u00fcrl\u00fc\u011f\u00fc ve medya \u00f6zg\u00fcrl\u00fc\u011f\u00fcyle ilgili yarg\u0131 kararlar\u0131, sistemli gazeteci tutuklamalar\u0131n\u0131 da beraberinde getirecek. \u00c7\u00fcnk\u00fc gerek\u00e7elendirirken, denetimli serbestli\u011fin halk aras\u0131nda art\u0131k cayd\u0131r\u0131c\u0131l\u0131\u011f\u0131n\u0131 yitirdi\u011fi savunuluyor; \u2018herkes ald\u0131\u011f\u0131 cezan\u0131n y\u00fczde 40\u2019\u0131n\u0131 \u00e7ekecek\u2019 deniyor\" ifadelerini kulland\u0131.\n\nRSF T\u00fcrkiye Temsilcisi Erol \u00d6ndero\u011flu\n\n\u00d6ndero\u011flu ayr\u0131ca, \u201cen az\u0131ndan gazeteci haklar\u0131 bak\u0131m\u0131ndan, Ekim 2019 tarihli Birinci Yarg\u0131 Paketi\u2019nin ruhuyla bu tasar\u0131 aras\u0131nda vahim bir \u00e7eli\u015fki ve \u015fizofreni haline tan\u0131k olundu\u011funu\u2019\u2019 ifade etti. \u201cBizce, yarg\u0131 reformu zaten g\u00f6z boyamayd\u0131\u201d diyen \u00d6ndero\u011flu, \u201cT\u00fcrkiye hangisi; iyi k\u00f6t\u00fc demokratik de\u011ferlere sar\u0131lmay\u0131 se\u00e7en mi, g\u00f6nl\u00fcn\u00fc otoriterli\u011fe kapt\u0131ran m\u0131? Gazetecilerin koronavir\u00fcs s\u00fcrecinde d\u00fc\u015f\u00fcnce su\u00e7lular\u0131yla birlikte muhtemel olarak mahpus b\u0131rak\u0131lacak olmas\u0131 ve Hakan Ayg\u00fcn\u2019\u00fcn tutuklanmas\u0131, demokratik bir gelece\u011fin uzun s\u00fcre hayal olarak kalaca\u011f\u0131n\u0131 zaten g\u00f6steriyor\u201d \u015feklinde konu\u015ftu.\n\n\u201cTasar\u0131ya g\u00f6re kalem, silahtan daha tehlikeli\"\n\nTasar\u0131n\u0131n yeni infaz d\u00fczenlemesinin cezaevlerindeki gazeteciler ve di\u011fer siyasi mahkumlar a\u00e7\u0131s\u0131ndan avantajl\u0131 hi\u00e7bir d\u00fczenleme sa\u011flanmad\u0131\u011f\u0131n\u0131 s\u00f6yleyen T\u00fcrkiye Gazeteciler Sendikas\u0131 (TGS) avukatlar\u0131ndan \u00dclk\u00fc \u015eahin de \"Aksine s\u0131kl\u0131kla ifade \u00f6zg\u00fcrl\u00fc\u011f\u00fc dosyalar\u0131nda g\u00f6rd\u00fc\u011f\u00fcm\u00fcz su\u00e7lamalar\u0131n de\u011fil; cinsel sald\u0131r\u0131, uyu\u015fturucu, i\u015fkence, kasten \u00f6ld\u00fcrme su\u00e7lar\u0131 lehine d\u00fczenlemeler var\u201d diyor.\n\nAvukat \u015eahin, \u201dGazeteciler, \u015fiddete te\u015fvik dahi i\u00e7ermeyen, ifade \u00f6zg\u00fcrl\u00fc\u011f\u00fc kapsam\u0131nda de\u011ferlendirilmesi gereken haberlerinden dolay\u0131 \u00fcyelik, propaganda, halk\u0131 kin ve d\u00fc\u015fmanl\u0131\u011fa tahrik gibi su\u00e7lamalar ile i\u00e7eride tutulmaya devam ederken; eline silah alarak kad\u0131na, \u00e7ocu\u011fa \u015fiddet uygulam\u0131\u015f ki\u015filer bu d\u00fczenlemeden faydalanarak d\u0131\u015far\u0131ya \u00e7\u0131kacak ve halk\u0131n aras\u0131na kar\u0131\u015facak\u2019\u2019 ifadelerini kullan\u0131yor. \u201cTasar\u0131 sahiplerine g\u00f6re, eli kalem tutan gazeteci, eline silah alandan daha tehlikeli. Bu da devletin gazeteci ve siyasi mahkumlara bak\u0131\u015f\u0131n\u0131 ortaya koyuyor\u201d diyen \u015eahin\u2019e g\u00f6re infazda \u015fiddet kriteri g\u00f6zetilerek e\u015fitlik sa\u011flanmas\u0131 gerekiyor.\n\nAvukat \u00dclk\u00fc \u015eahin\n\n\"Toplumsal mutabakat s\u00f6z konusu de\u011fil\"\n\nAvukat \u00dclk\u00fc \u015eahin, tasar\u0131da g\u00f6zden ka\u00e7an ve \u201cbas\u0131n \u00f6zg\u00fcrl\u00fc\u011f\u00fc a\u00e7\u0131s\u0131ndan kabul edilemez bir hususun daha bulundu\u011funu\u201d s\u00f6yl\u00fcyor. D\u00fczenlemedeki, \u201cBas\u0131n \u0130l\u00e2n Kurumu arac\u0131l\u0131\u011f\u0131yla resmi ilan ve reklam yay\u0131nlama hakk\u0131 verilmeyen veya kesilen gazetelerin ceza infaz kurumuna kabul edilmeyece\u011fi ve yabanc\u0131 dilde yay\u0131mlanm\u0131\u015f gazete ve dergilerin ceza infaz kurumuna kabul edilmesinde Adalet Bakanl\u0131\u011f\u0131\u2019n\u0131n yetkili oldu\u011fu\u201d \u015feklindeki maddeye dikkat \u00e7eken \u015eahin, \u201cTasar\u0131n\u0131n yasala\u015fmas\u0131 halinde yak\u0131n zamanda \u00f6rne\u011fini g\u00f6rd\u00fc\u011f\u00fcm\u00fcz \u015fekilde Evrensel, BirG\u00fcn gibi muhalif bas\u0131na uygulanan keyfi ilan kesme cezalar\u0131yla cezaevlerine giri\u015fleri ve mahkumlar\u0131n haber alma \u00f6zg\u00fcrl\u00fckleri engellenecek\" diyor.\n\n\u201cEn nihayetinde kanun olmak i\u00e7in meydana getirilmi\u015f bir tasar\u0131 \u00fczerine konu\u015fuyoruz. Kanunla\u015ft\u0131\u011f\u0131 takdirde Anayasa Mahkemesi iptal edene kadar y\u00fcr\u00fcrl\u00fckte kalacak\u2019\u2019 diyen \u015eahin, s\u00f6zlerini \u015f\u00f6yle s\u00fcrd\u00fcr\u00fcyor: \u201c\u015eunu da eklemek gerekiyor \u2018af\u2019 toplumsal mutabakat ile m\u00fcmk\u00fcnd\u00fcr. Toplumun b\u00fct\u00fcn kesimleri buna onay vermelidir. Ancak bu tasar\u0131da bir toplumsal mutabakat de\u011fil; pandemi s\u00fcrecinin de getirdi\u011fi bir oldu bitti s\u00f6z konusu.\u2019\u2019\n\nD\u0130SK Bas\u0131n-\u0130\u015f Genel Ba\u015fkan\u0131 Faruk Eren\n\n\u201cBo\u015falan yerleri doldurmak i\u00e7in haz\u0131rl\u0131k yap\u0131yorlar\u201d\n\nD\u0130SK Bas\u0131n-\u0130\u015f Genel Ba\u015fkan\u0131 Faruk Eren de salg\u0131n kar\u015f\u0131s\u0131nda en tehlikeli alanlardan birinin kapasitesinin \u00fczerinde tutuklu ve h\u00fck\u00fcml\u00fc bulunduran hapishaneler oldu\u011funu ve buralar i\u00e7in acil \u00f6nlem al\u0131nmas\u0131 gerekti\u011fini ifade ediyor. Ancak Eren\u2019e g\u00f6re, iktidar bu krizden de faydalanmaya \u00e7al\u0131\u015f\u0131yor. \u0130ktidar\u0131n yeni d\u00fczenlemeyle cezaevlerinde bulunan gazetecilerin, muhaliflerin, ayd\u0131nlar\u0131n ve siyaset\u00e7ilerin serbest b\u0131rak\u0131lmayaca\u011f\u0131n\u0131 ilan etti\u011fini s\u00f6yleyen D\u0130SK Bas\u0131n-\u0130\u015f Genel Ba\u015fkan\u0131, \u201cBununla da yetinmediler. D\u00fczenlemeye d\u00fc\u015f\u00fcnce su\u00e7lar\u0131na daha \u00e7ok hapishane yolunu a\u00e7acak maddeler kondu. Koronavir\u00fcsle m\u00fccadele edilmesi gerekirken, bu konuda ele\u015ftiriler y\u00f6nelten gazetecileri, yurtta\u015flar\u0131 g\u00f6zalt\u0131na alan; hatta tutuklayan iktidar, belli ki \u00f6n\u00fcm\u00fczdeki g\u00fcnlerde hapishanelerde bo\u015falan yerleri doldurmak i\u00e7in de haz\u0131rl\u0131k yap\u0131yor\" diyor.\n\nEren, bu karanl\u0131k tabloya ra\u011fmen \u00fclkede i\u015fini yapmaya kararl\u0131 gazeteciler konusunda ise umutlu oldu\u011funu ifade ediyor: \"\u015eu unutulmas\u0131n; T\u00fcrkiye'de gazetecilere y\u00f6nelik bask\u0131lar uzun y\u0131llard\u0131r s\u00fcr\u00fcyor. Yarg\u0131lamalar, tutuklamalar, g\u00f6zalt\u0131lar ve di\u011fer bask\u0131 y\u00f6ntemleriyle yap\u0131l\u0131yor bu. Ama t\u00fcm bunlara ra\u011fmen ger\u00e7ek gazeteciler i\u015flerini yapmaya devam ediyor. Her t\u00fcrl\u00fc bask\u0131ya ra\u011fmen T\u00fcrkiye'de bir gazeteci direni\u015fi de var. Bu bask\u0131lara boyun e\u011filmeyece\u011fini d\u00fc\u015f\u00fcn\u00fcyorum.\"\n\nSinem \u00d6zdemir\n\n\u00a9\ufe0fDeutsche Welle T\u00fcrk\u00e7e", "keywords": [], "meta_keywords": ["T\u00fcrkiye", "bas\u0131n", "Erol \u00d6ndero\u011flu", "S\u0131n\u0131r Tan\u0131mayan Gazeteciler", "RSF", "infaz indirimi", "tasar\u0131", "cezaevi", "korona", "koronavir\u00fcs aff\u0131"], "tags": [], "authors": ["Deutsche Welle", "Www.Dw.Com"], "publish_date": null, "summary": "", "article_html": "", "meta_description": "Gazetecilik meslek \u00f6rg\u00fctleri, TBMM Genel Kurulu'nda g\u00f6r\u00fc\u015f\u00fclecek olan yeni infaz indirimi d\u00fczenlemesinin bas\u0131n ve ifade \u00f6zg\u00fcrl\u00fc\u011f\u00fcne yeni bir darbe vurabilece\u011finden endi\u015fe ediyor.", "meta_lang": "tr", "meta_favicon": "/favicon.png", "meta_data": {"robots": "index, follow, max-snippet:-1, max-video-preview:-1, max-image-preview:large", "revisit-after": "1 days", "publisher": "Deutsche Welle (www.dw.com)", "copyright": "\u00a9 2022 Deutsche Welle (www.dw.com)", "author": "Deutsche Welle (www.dw.com)", "apple-itunes-app": "app-id=498833085", "google-play-app": "app-id=com.idmedia.android.newsportal", "language": "tr_TR", "keywords": "T\u00fcrkiye,bas\u0131n,Erol \u00d6ndero\u011flu,S\u0131n\u0131r Tan\u0131mayan Gazeteciler,RSF,infaz indirimi,tasar\u0131,cezaevi,korona,koronavir\u00fcs aff\u0131", "news_keywords": "T\u00fcrkiye,bas\u0131n,Erol \u00d6ndero\u011flu,S\u0131n\u0131r Tan\u0131mayan Gazeteciler,RSF,infaz indirimi,tasar\u0131,cezaevi,korona,koronavir\u00fcs aff\u0131", "description": "Gazetecilik meslek \u00f6rg\u00fctleri, TBMM Genel Kurulu'nda g\u00f6r\u00fc\u015f\u00fclecek olan yeni infaz indirimi d\u00fczenlemesinin bas\u0131n ve ifade \u00f6zg\u00fcrl\u00fc\u011f\u00fcne yeni bir darbe vurabilece\u011finden endi\u015fe ediyor.", "fb": {"pages": 210354862357400, "admins": 100004135624835}, "og": {"description": "Gazetecilik meslek \u00f6rg\u00fctleri, TBMM Genel Kurulu'nda g\u00f6r\u00fc\u015f\u00fclecek olan yeni infaz indirimi d\u00fczenlemesinin bas\u0131n ve ifade \u00f6zg\u00fcrl\u00fc\u011f\u00fcne yeni bir darbe vurabilece\u011finden endi\u015fe ediyor.", "url": "https://www.dw.com/tr/sistemli-gazeteci-tutuklamalar%C4%B1n%C4%B1-beraberinde-getirecek/a-53041131", "site_name": "DW.COM", "title": "\"Sistemli gazeteci tutuklamalar\u0131n\u0131 beraberinde getirecek\" | DW | 06.04.2020", "image": {"identifier": "https://static.dw.com/image/36620462_6.jpg", "width": 940, "height": 529}}, "twitter": {"card": "summary_large_image", "site": "@dw_turkce", "title": "\"Sistemli gazeteci tutuklamalar\u0131n\u0131 beraberinde getirecek\"", "image": "https://static.dw.com/image/36620462_6.jpg"}}, "canonical_link": "https://www.dw.com/tr/sistemli-gazeteci-tutuklamalar%C4%B1n%C4%B1-beraberinde-getirecek/a-53041131"}