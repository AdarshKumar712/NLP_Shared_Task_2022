{"source_url": "https://www.grandangoloagrigento.it", "url": "https://www.grandangoloagrigento.it/apertura/coronavirus-i-numeri-della-prefettura-di-agrigento-aumentano-i-casi", "title": "Coronavirus, i numeri della Prefettura di Agrigento: aumentano i casi", "top_image": "https://www.grandangoloagrigento.it/wp-content/uploads/2020/03/test-coronavirus-620355.660x368.jpg", "meta_img": "https://www.grandangoloagrigento.it/wp-content/uploads/2020/03/test-coronavirus-620355.660x368.jpg", "images": ["https://www.grandangoloagrigento.it/wp-content/themes/grandangoloagrigento_2017/img/logo-testatapng-2.png", "https://secure.gravatar.com/avatar/345cf609c682ac195b132c8131cf819b?s=50&d=mm&r=g", "https://www.grandangoloagrigento.it/wp-content/uploads/2020/03/RESTO-2.jpg", "https://www.grandangoloagrigento.it/wp-content/themes/grandangoloagrigento_2017/img/logo-testata.png", "https://www.grandangoloagrigento.it/wp-content/uploads/2020/03/test-coronavirus-620355.660x368.jpg"], "movies": [], "text": "Numeri che ballano, in continuo aggiornamento, e che spesso non vanno di pari passo con le varie comunicazioni ufficiali. Il dato che per\u00f2 emerge, purtroppo, \u00e8 quello di una tendenza in aumento dei casi di Coronavirus in provincia di Agrigento. Si \u00e8 da poco concluso il consueto appuntamento in video conferenza tra la Prefettura di Agrigento e la stampa per l\u2019aggiornamento del bollettino. L\u2019ultimo a cui fa riferimento la Prefettura \u00e8 datato 24 marzo alle ore 17. Come si diceva bisogna tenere conto della situazione, dinamica e in continuo aggiornamento, e della differenza tra gli Enti nell\u2019orario di rilevamento e accertamento dei casi.\n\nFatta questa doverosa premessa, passiamo ai numeri forniti dalla Prefettura di Agrigento (che si riferiscono al 24 marzo ore 17) in attesa di un ulteriore bollettino della Regione Siciliana che verr\u00e0 diramato intorno le 13 di oggi (25 marzo).\n\nSecondo il bollettino il numero dei tamponi effettuato \u00e8 613 di cui 50 sono risultati essere positivi.\n\nQuesti i dati comune per comune: Agrigento (6); Canicatt\u00ec (2); Favara (3); Licata (3); Menfi (4); Montallegro (1); Palma di Montechiaro (3); Raffadali (1); Ribera (6); Santa Margherita Belice (1); Sciacca (18); Siculiana (1); Un altro caso positivo riguarda invece un agrigentino che per\u00f2 risiede in altra provincia.\n\nIn questa stima di numeri bisogna fare alcune considerazioni in relazione al discorso di un continuo e frenetico aggiornamento: il dato fornito dalla Prefettura, rispetto a quelli comunicati ad esempio dai sindaci, considera un caso in pi\u00f9 ad Agrigento (che dai cinque di ieri salgono a sei) e un altro caso accertato a Menfi (da tre a quattro). Questi numeri, inoltre, non terrebbero ancora conto di un altro caso a Camastra che riguarderebbe un bracciante agricolo di 75 anni trasferito all\u2019ospedale di Caltagirone.\n\nCambiano i numeri anche dei ricoveri di agrigentini in ospedale. All\u2019ultimo aggiornamento era sceso a zero, con la dimissione degli ultimi due pazienti, il numero delle persone ricoverate all\u2019ospedale di Sciacca. Oggi (il riferimento per\u00f2 \u00e8 al 24 marzo ore 17) sale a 1. Cinque gli agrigentini ricoverati a Caltanissetta, 2 a Caltagirone, 2 a Enna, 1 a Partinico, Trapani e Marsala.", "keywords": [], "meta_keywords": [""], "tags": [], "authors": ["Di Redazione"], "publish_date": "Wed Mar 25 11:30:01 2020", "summary": "", "article_html": "", "meta_description": "", "meta_lang": "it", "meta_favicon": "/favicon.ico", "meta_data": {"og": {"locale": "it_IT", "type": "article", "title": "Coronavirus, i numeri della Prefettura di Agrigento: aumentano i casi", "description": "Numeri che ballano, in continuo aggiornamento, e che spesso non vanno di pari passo con le varie comunicazioni ufficiali. Il ...", "url": "https://www.grandangoloagrigento.it/apertura/coronavirus-i-numeri-della-prefettura-di-agrigento-aumentano-i-casi", "site_name": "GrandangoloAgrigento", "updated_time": "2020-03-25T12:23:04+00:00", "image": "https://www.grandangoloagrigento.it/wp-content/uploads/2020/03/test-coronavirus-620355.660x368.jpg"}, "article": {"publisher": "https://www.facebook.com/GrandangoloAgrigento/", "section": "Apertura", "published_time": "2020-03-25T11:30:01+00:00", "modified_time": "2020-03-25T12:23:04+00:00"}, "twitter": {"card": "summary", "description": "Numeri che ballano, in continuo aggiornamento, e che spesso non vanno di pari passo con le varie comunicazioni ufficiali. Il ...", "title": "Coronavirus, i numeri della Prefettura di Agrigento: aumentano i casi", "image": "https://www.grandangoloagrigento.it/wp-content/uploads/2020/03/test-coronavirus-620355.660x368.jpg"}, "generator": "WordPress 5.0.3", "msapplication-TileImage": "https://www.grandangoloagrigento.it/wp-content/uploads/2019/02/cropped-IMG_6517-270x270.jpg", "viewport": "width=device-width, initial-scale=1.0"}, "canonical_link": "https://www.grandangoloagrigento.it/apertura/coronavirus-i-numeri-della-prefettura-di-agrigento-aumentano-i-casi"}