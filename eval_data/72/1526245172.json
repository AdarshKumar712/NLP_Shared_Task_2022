{"source_url": "https://web.archive.org", "url": "https://web.archive.org/web/20200701100751id_/https://www.rsi.ch/news/svizzera/Corruzione-ai-vertici-della-FIFA-12759516.html", "title": "Corruzione ai vertici della FIFA", "top_image": "https://www.rsi.ch/news/svizzera/Lex-segretario-generale-della-FIFA-Jer%C3%B4me-Valcke-12759699.html/ALTERNATES/LANDSCAPE_744/L'ex%20segretario%20generale%20della%20FIFA,%20Jer%C3%B4me%20Valcke?1593598071728", "meta_img": "https://www.rsi.ch/news/svizzera/Lex-segretario-generale-della-FIFA-Jer%C3%B4me-Valcke-12759699.html/ALTERNATES/LANDSCAPE_744/L'ex%20segretario%20generale%20della%20FIFA,%20Jer%C3%B4me%20Valcke?1593598071728", "images": ["https://rsi-ssl.wemfbox.ch/cgi-bin/ivw/CP/RSI/news/svizzera/", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://web.archive.org/static/assets/images/catalog/c-header/logos/news_subsection.svg", "https://www.rsi.ch/news/svizzera/Lex-segretario-generale-della-FIFA-Jer%C3%B4me-Valcke-12759699.html/ALTERNATES/LANDSCAPE_744/L'ex%20segretario%20generale%20della%20FIFA,%20Jer%C3%B4me%20Valcke?1593598071728", "https://web.archive.org/static/assets/images/catalog/c-header/logos/news_subsection-mobile.svg", "https://web.archive.org/static/assets/images/app/icon-app-news.jpg", "https://web.archive.org/static/assets/images/logo-play.svg"], "movies": [], "text": "Il Ministero pubblico della confederazione (MPC) ha contestato all'ex segretario generale della FIFA, Jer\u00f4me Valcke, di essersi reso colpevole di corruzione passiva, di amministrazione infedele e di falsit\u00e0 in atti, in relazione all\u2019aggiudicazione dei diritti di trasmissione per diversi mondiali di calcio e per la FIFA Confederations Cup. L'MPC accusa anche il presidente del Paris Saint-Germain e direttore del BeIN Media Group, Nasser Al-Khelaifi, e un terzo un uomo d\u2019affari di istigazione all\u2019amministrazione infedele commessa da Valcke.\n\nDa segnalare il fatto che la FIFA ha comunicato all'MPC, a fine gennaio 2020, il ritiro della querela contro Valke. Pertanto, a febbraio 2020 il MPC dovr\u00e0 di conseguenza abbandonare il procedimento in relazione a questo sospetto. Il ritiro parziale non riguarda i rimproveri di corruzione attiva e passiva tra Valcke e il terzo imputato, che vengono ora contestati. Inoltre, il ritiro parziale non ha alcuna ripercussione sul procedimento penale legato ai reati perseguibili d\u2019ufficio, ossia il sospetto dell\u2019amministrazione infedele, l\u2019istigazione all\u2019amministrazione infedele e la falsit\u00e0 in atti, ora altres\u00ec contestati.\n\nDalle indagini \u00e8 emerso, tra l'altro, che Valcke ha ricevuto vantaggi indebiti da entrambi gli altri due coimputati. A Valcke, infatti, \u00e8 stato restituito un acconto di circa 500\u2019000 euro da lui versato a terzi per una villa in Sardegna, dopo che Al-Khelaifi l\u2019aveva acquistata al posto di Valcke attraverso una societ\u00e0. In seguito, Valcke ha ricevuto da Al-Khelaifi il diritto esclusivo di godimento della villa per un periodo complessivo di 18 mesi \u2013 fino alla sua sospensione dalla FIFA \u2013 senza per questo dover pagare una pigione (per un equivalente valore stimato tra circa 900\u2019000 euro e circa 1.8 milioni di euro). Dal terzo imputato, Valcke ha ricevuto tre pagamenti per un valore complessivo di 1.25 milioni di euro, versati alla sua azienda Sportunited S.r.l.\n\nIl rimprovero dell\u2019accusa relativo all\u2019amministrazione infedele risulta dal fatto che Valcke non ha comunicato alla FIFA i vantaggi sopramenzionati e cos\u00ec facendo, nel quadro della sua attivit\u00e0 come segretario generale, ha violato i suoi doveri e si \u00e8 procacciato un indebito profitto. In questo contesto, l\u2019accusa contesta ad Al-Khelaifi e al terzo imputato di essersi resi colpevoli della relativa istigazione.\n\nPer quanto riguarda la falsit\u00e0 in atti, l\u2019accusa rimprovera Valcke di aver elaborato i bilanci della Sportunited S.r.l. per gli anni 2013 e 2014 in modo non conforme alla realt\u00e0, contabilizzando falsamente i tre pagamenti del terzo imputato come prestiti.\n\nI rimproveri relativi alla corruzione attiva e passiva sono dovuti al fatto che, tra il 2013 e il 2015, Valcke ha esercitato la sua influenza in qualit\u00e0 di segretario generale della FIFA per influire sulle procedure di aggiudicazione di diritti di trasmissione per l\u2019Italia e la Grecia per diversi mondiali di calcio e FIFA Confederations Cup nel periodo tra 2018 e il 2030 a favore di partner mediatici che godevano del suo favore. In cambio, il terzo imputato ha promesso ed erogato a Valcke i tre pagamenti summenzionati per un valore complessivo di 1.25 milioni di euro.\n\nTG 12:30 di gioved\u00ec 20.02.2020\n\nTG 20 di gioved\u00ec 20.02.2020", "keywords": [], "meta_keywords": ["RSI", "Radiotelevisione svizzera", "svizzera", "attualit\u00e0 nazionale", "Svizzera", "cronaca", "politica", "Parlamento", "Consiglio federale", "Consiglio nazionale", "Consiglio degli Stati", "Tribunale federale", "elezioni federali", "votazioni federali"], "tags": [], "authors": ["Rsinews", "L Informazione Della Radiotelevisione Svizzera", "M. Ang. Sf Ats"], "publish_date": null, "summary": "", "article_html": "", "meta_description": "Corruzione ai vertici della FIFA - Il Ministero pubblico della confederazione mette sotto accusa l'ex segretario generale dell'organizzazione e il presidente del PSG", "meta_lang": "it", "meta_favicon": "/static/ico/apple-touch-icon-144-precomposed.png", "meta_data": {"theme-color": "#a2001e", "description": "Corruzione ai vertici della FIFA - Il Ministero pubblico della confederazione mette sotto accusa l'ex segretario generale dell'organizzazione e il presidente del PSG", "keywords": "RSI, Radiotelevisione svizzera, svizzera, attualit\u00e0 nazionale, Svizzera, cronaca, politica, Parlamento, Consiglio federale, Consiglio nazionale, Consiglio degli Stati, Tribunale federale, elezioni federali, votazioni federali", "author": "RSINews, l\u2019informazione della Radiotelevisione svizzera", "viewport": "width=device-width, initial-scale=1", "twitter": {"card": "summary", "image": "https://www.rsi.ch/news/svizzera/Lex-segretario-generale-della-FIFA-Jer%C3%B4me-Valcke-12759699.html/ALTERNATES/LANDSCAPE_744/L'ex%20segretario%20generale%20della%20FIFA,%20Jer%C3%B4me%20Valcke?1593598071728", "title": "Corruzione ai vertici della FIFA", "url": "https://www.rsi.ch/news/svizzera/Corruzione-ai-vertici-della-FIFA-12759516.html", "description": "Il Ministero pubblico della confederazione mette sotto accusa l'ex segretario generale dell'organizzazione e il presidente del PSG", "site": "rsi"}, "og": {"image": "https://www.rsi.ch/news/svizzera/Lex-segretario-generale-della-FIFA-Jer%C3%B4me-Valcke-12759699.html/ALTERNATES/LANDSCAPE_744/L'ex%20segretario%20generale%20della%20FIFA,%20Jer%C3%B4me%20Valcke?1593598071728", "title": "Corruzione ai vertici della FIFA", "url": "https://www.rsi.ch/news/svizzera/Corruzione-ai-vertici-della-FIFA-12759516.html", "description": "Il Ministero pubblico della confederazione mette sotto accusa l'ex segretario generale dell'organizzazione e il presidente del PSG", "site_name": "rsi"}, "fb": {"app_id": 403901089765227, "pages": 166752563681393}, "google-site-verification": "0fnCh8-XFdl18SB8GfxTTL3N3FYIwfnhtf_MWeORA2c", "apple-itunes-app": "app-id=948218765", "google-play-app": "app-id=ch.rsi.mobile", "msapplication-TileImage": "/static/ico/apple-touch-icon-144-precomposed.png", "msapplication-TileColor": "#ffffff", "apple-mobile-web-app-title": "RSI", "application-name": "RSI"}, "canonical_link": "https://www.rsi.ch/news/svizzera/Corruzione-ai-vertici-della-FIFA-12759516.html"}