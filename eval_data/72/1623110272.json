{"source_url": "https://web.archive.org", "url": "https://web.archive.org/web/20220205192301id_/https://www.rmf24.pl/fakty/swiat/news-szef-dyplomacji-ue-smierc-george-a-floyda-byla-naduzyciem-wl,nId,4531580", "title": "Szef dyplomacji UE: \u015amier\u0107 George'a Floyda by\u0142a nadu\u017cyciem w\u0142adzy", "top_image": "https://i.iplsc.com/-/000A61XBQ5GXBRYJ-C411.jpg", "meta_img": "https://i.iplsc.com/-/000A61XBQ5GXBRYJ-C411.jpg", "images": ["https://i.iplsc.com/jego-smierc-wstrzasnela-ameryka-kim-byl-i-jak-zginal-george-/000A5U0XOQN4MS48-C128.jpg", "https://i.iplsc.com/0007T0Q8S45GRKJY-C0.png", "https://i.iplsc.com/protesty-przeciwko-agresji-policji-po-smierciu-george-a-floy/000A61XBQ5GXBRYJ-C116-F4.jpg", "https://i.iplsc.com/-/000A61XBQ5GXBRYJ-C411.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://web.archive.org/s/classic/ajax-loader.gif", "https://web.archive.org/s/classic/p.gif"], "movies": ["https://www.youtube.com/embed/vksEJR9EPQ8?mute=0"], "text": "\"\u015amier\u0107 George'a Floyda w USA by\u0142a nadu\u017cyciem w\u0142adzy; pot\u0119piamy przemoc i rasizm w ka\u017cdej postaci\" - powiedzia\u0142 szef unijnej dyplomacji Josep Borrell na konferencji w Brukseli. \"Mieszka\u0144cy Europy s\u0105 zszokowani t\u0105 \u015bmierci\u0105\" - doda\u0142. \"Wszystkie spo\u0142ecze\u0144stwa musz\u0105 by\u0107 czujne wobec nadmiernego u\u017cycia si\u0142y\" - zaznaczy\u0142 dyplomata.\n\nProtesty przeciwko agresji policji po \u015bmierciu George'a Floyda / STEVAN SAPHORE / PAP/EPA\n\n46-latek zosta\u0142 przez jednego z policjant\u00f3w z Minneapolis przyci\u015bni\u0119ty do ziemi. Potem funkcjonariusz po\u0142o\u017cy\u0142 mu nog\u0119 na szyj\u0119. Pogrzeb m\u0119\u017cczyzny odb\u0119dzie si\u0119 9 czerwca.\n\nDw\u00f3ch lekarzy, kt\u00f3rzy przeprowadzili autopsj\u0119 Floyda, uzna\u0142o w poniedzia\u0142ek, \u017ce przyczyn\u0105 \u015bmierci by\u0142o uduszenie na skutek przyciskania szyi oraz kr\u0119gos\u0142upa kolanami przez funkcjonariuszy. Zaznaczyli, \u017ce wcze\u015bniej m\u0119\u017cczyzna nie mia\u0142 \u017cadnych schorze\u0144, kt\u00f3re mog\u0142yby przyczyni\u0107 si\u0119 do jego zgonu.\n\nWideo youtube\n\nW nocy z poniedzia\u0142ku na wtorek polskiego czasu Donald Trump og\u0142osi\u0142, \u017ce \"mobilizuje wszystkie mo\u017cliwe federalne cywilne i wojskowe \u015brodki, by powstrzyma\u0107 zamieszki i pl\u0105drowanie\". Moim podstawowym i najwa\u017cniejszym obowi\u0105zkiem jako prezydenta jest obrona naszego wspania\u0142ego kraju i ludzi - podkre\u015bli\u0142.\n\n\n\nDonald Trump zaznaczy\u0142 w o\u015bwiadczeniu, \u017ce wszyscy Amerykanie s\u0105 \"s\u0142usznie oburzeni\" zab\u00f3jstwem George'a Floyda. Jestem sojusznikiem wszystkich protestuj\u0105cych pokojowo - zastrzeg\u0142. Pot\u0119pi\u0142 jednocze\u015bnie akty wandalizmu podczas protest\u00f3w. Niekt\u00f3re z nich nazwa\u0142 \"aktami wewn\u0119trznego terroryzmu\".\n\n\n\nPoprosi\u0142em dzi\u015b ka\u017cdego gubernatora, by rozmie\u015bci\u0142 Gwardi\u0119 Narodow\u0105 w takiej liczbie, by\u015bmy zdominowali ulice. (...) Je\u015bli miasto czy stan odm\u00f3wi\u0105 podj\u0119cia dzia\u0142a\u0144 koniecznych do obrony \u017cycia i mienia ich mieszka\u0144c\u00f3w, to rozmieszcz\u0119 ameryka\u0144skie wojsko i szybko rozwi\u0105\u017c\u0119 problem za nich - stwierdzi\u0142 prezydent USA.\n\n\n\nJego \u015bmier\u0107 wstrz\u0105sn\u0119\u0142a Ameryk\u0105. Kim by\u0142 i jak zgin\u0105\u0142 George Floyd?\n\nTragiczne wydarzenia zwi\u0105zane ze \u015bmierci\u0105 m\u0119\u017cczyzny, zapocz\u0105tkowa\u0142o - jak relacjonuje BBC - zg\u0142oszenie o fa\u0142szywym banknocie 20-dolarowym, kt\u00f3rym George Floyd mia\u0142 zap\u0142aci\u0107 za paczk\u0119 papieros\u00f3w.\n\nPolicj\u0119 zawiadomi\u0142 m\u0142ody pracownik sklepu spo\u017cywczego w Minneapolis, kt\u00f3rego Floyd by\u0142 cz\u0119stym klientem.\n\n\n\nSprzedawca zadzwoni\u0142 na numer alarmowy 911 o godzinie 20:01, dyspozytorowi powiedzia\u0142, \u017ce za\u017c\u0105da\u0142 od Floyda zwrotu papieros\u00f3w, ale \"on nie chce tego zrobi\u0107\".\n\nTwierdzi\u0142, \u017ce 46-latek wygl\u0105da na pijanego i nie panuje nad sob\u0105.\n\nO 20:08 na miejscu zjawi\u0142o si\u0119 dw\u00f3ch policjant\u00f3w.\n\nPocz\u0105tkowo - jak relacjonuje BBC - George Floyd zosta\u0142 umieszczony, wraz z dwoma innymi lud\u017ami, w zaparkowanym w pobli\u017cu radiowozie.\n\nPo chwili jednak jeden z funkcjonariuszy, Thomas Lane, wyj\u0105\u0142 bro\u0144 - badaj\u0105cy spraw\u0119 \u015bledczy nie wyja\u015bniaj\u0105, dlaczego uzna\u0142 to za koniecznie - i za\u017c\u0105da\u0142 od Floyda, by ten pokaza\u0142 d\u0142onie, po czym wyci\u0105gn\u0105\u0142 go z samochodu i sku\u0142 kajdankami.\n\n46-latka poinformowa\u0142, \u017ce zosta\u0142 aresztowany za \"pos\u0142u\u017cenie si\u0119 sfa\u0142szowanymi pieni\u0119dzmi\".\n\nOko\u0142o 20:14, kiedy policjanci pr\u00f3bowali umie\u015bci\u0107 Floyda w samochodzie, ten - jak wynika z raportu, na kt\u00f3ry powo\u0142uje si\u0119 BBC - \"zdr\u0119twia\u0142, upad\u0142 na ziemi\u0119 i powiedzia\u0142 funkcjonariuszom, \u017ce cierpi na klaustrofobi\u0119\".", "keywords": [], "meta_keywords": [""], "tags": [], "authors": ["Rmf Fm", "Urszula Gwiazda"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "max-image-preview:large", "apple-mobile-web-app-capable": "yes", "Keywords": "\u015amier\u0107, Georgea, Floyda, by\u0142a, nadu\u017cyciem, w\u0142adzy, pot\u0119piamy, przemoc, rasizm, ka\u017cdej, postaci, powiedzia\u0142, szef, unijnej, dyplomacji, Josep, Borrell, konferencji, Brukseli, Mieszka\u0144cy, Europy, zszokowani, \u015bmierci\u0105, doda\u0142, Wszystkie", "Description": "Szef dyplomacji UE: \u015amier\u0107 George'a Floyda by\u0142a nadu\u017cyciem w\u0142adzy - RMF24.pl - \"\u015amier\u0107 George'a Floyda w USA by\u0142a nadu\u017cyciem w\u0142adzy; pot\u0119piamy przemoc i rasizm w ka\u017cdej postaci\" - powiedzia\u0142 szef unijnej dyplomacji Josep Borrell na konferencji w Brukseli.", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A61XBQ5GXBRYJ-C411.jpg"}, "og": {"type": "article", "title": "Szef dyplomacji UE: \u015amier\u0107 George'a Floyda by\u0142a nadu\u017cyciem w\u0142adzy", "description": "\"\u015amier\u0107 George'a Floyda w USA by\u0142a nadu\u017cyciem w\u0142adzy; pot\u0119piamy przemoc i rasizm w ka\u017cdej postaci\" - powiedzia\u0142 szef unijnej dyplomacji Josep Borrell na konferencji w Brukseli. \"Mieszka\u0144cy Europy s\u0105 zszokowani t\u0105 \u015bmierci\u0105\" - doda\u0142. \"Wszystkie spo\u0142ecze\u0144stwa musz\u0105 by\u0107 czujne wobec nadmiernego u\u017cycia si\u0142y\" - zaznaczy\u0142 dyplomata.", "image": "https://i.iplsc.com/-/000A61XBQ5GXBRYJ-C411.jpg", "url": "https://www.rmf24.pl/fakty/swiat/news-szef-dyplomacji-ue-smierc-george-a-floyda-byla-naduzyciem-wl,nId,4531580"}, "news_keywords": "RMF24.pl, \u015bwiat, fakty, najnowsze, urszula gwiazda - redaktor, urszula gwiazda - dziennikarz, filmy", "article": {"section": "documentation"}}, "canonical_link": "https://www.rmf24.pl/fakty/swiat/news-szef-dyplomacji-ue-smierc-george-a-floyda-byla-naduzyciem-wl,nId,4531580"}