{"source_url": "https://www.corriereromagna.it", "url": "https://www.corriereromagna.it/polveri-sottili-cesena-salva-restano-varie-limitazioni/", "title": "Polveri sottili: Cesena si salva ma restano varie limitazioni", "top_image": "https://www.corriereromagna.it/wp-content/uploads/2020/01/jk3-uhdwjcs-600x315-cropped.jpg", "meta_img": "https://www.corriereromagna.it/wp-content/uploads/2020/01/jk3-uhdwjcs-600x315-cropped.jpg", "images": ["https://www.corriereromagna.it/wp-content/uploads/2019/11/prima-abbonamento.jpg", "https://www.corriereromagna.it/wp-content/uploads/2020/01/jk3-uhdwjcs-600x315-cropped.jpg", "https://www.corriereromagna.it/wp-content/uploads/2020/01/jk3-uhdwjcs.jpg", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"], "movies": [], "text": "CESENA. L\u2019emergenza polveri sottili ha fatto nuovamente scattare da marted\u00ec scorso le limitazioni straordinarie in diverse zone dell\u2019Emilia-Romagna, tra cui Ravenna, ma per fortuna a Cesena si sta rimanendo per ora sotto la soglia di 50 microgrammi per metro cubo. Anche in citt\u00e0 resta per\u00f2 alta l\u2019attenzione contro l\u2019inquinamento, nel contesto del \u201cPiano aria integrato regionale\u201d che mira ad abbattere i livelli di Pm10, biossido di azoto e ozono presenti nell\u2019aria, rispettando i valori limite fissati da una Direttiva europea e dal Decreto legislativo che l\u2019ha recepita. Tra gli obiettivi c\u2019\u00e8 inoltre la diminuzione dal 64% all\u20191% la popolazione esposta alle conseguenze nocive del superamento del valore limite delle polveri sottili.\n\nDivieti per veicoli e stufe\n\nLe limitazioni ordinarie riguardano le classi di veicoli pi\u00f9 inquinanti (Diesel fino a euro 3, benzina fino a euro 1, cicli e motocicli pre-euro), che almeno fino al 31 marzo non potranno circolare dal luned\u00ec al venerd\u00ec (nella fascia oraria dalle 8.30 alle 18.30) in un\u2019area che abbraccia buona parte del centro urbano. Restrizioni anche per l\u2019utilizzo di caminetti e stufe a biomassa legnosa: le regole si applicano in tutto il territorio regionale sotto i 300 metri di altitudine, escluse le aree montane, nei Comuni oggetto di infrazione per la qualit\u00e0 dell\u2019aria, e nel caso in cui sia presente un sistema alternativo di riscaldamento domestico.\n\n\u00c8 ammissibile l\u2019utilizzo di impianti a biomassa legnosa per il riscaldamento domestico di classe a partire da 3 stelle comprese. Inoltre, dal 1\u00b0 gennaio \u00e8 consentita l\u2019installazione di nuovi impianti di classe quattro stelle o superiore. Si precisa poi che nei generatori di calore a pellet \u00e8 necessario utilizzare pellet certificato e che la classe di appartenenza deve essere indicata dal costruttore dell\u2019impianto. Anche qui, in caso di misure emergenziali le disposizioni sono pi\u00f9 restrittive e vietano l\u2019utilizzo di generatori di calore fino a tre stelle comprese.\n\nDomeniche ecologiche\n\nIntanto, domenica 26 gennaio, anche a Cesena torneranno le \u201cdomeniche ecologiche\u201d, programmate appunto nell\u2019ambito del Piano regionale salva-polmoni. In questa occasione varranno le stesse limitazioni alla circolazione veicolare che, dalla prima domenica ecologica del 6 ottobre fino a fine marzo, sono in vigore dal luned\u00ec al venerd\u00ec. Quindi non potranno circolare dalle 8.30 alle 18.30 i veicoli a benzina fino a Euro 1, i diesel fino a Euro 3 e i ciclomotori fino a Euro 0 e, quindi, saranno esclusi dalle limitazioni i veicoli a benzina omologati Euro 2 o successive, i diesel omologati Euro 4 o successive, i ciclomotori e motocicli omologati Euro 1 o successive. Si potr\u00e0 circolare liberamente all\u2019interno del centro abitato solo nei percorsi stabiliti, che permettono di raggiungere in ogni fascia oraria l\u2019ospedale Bufalini, le case di cura \u201cSan Lorenzino\u201d e \u201cMalatesta Novello\u201d e i parcheggi di scambio.", "keywords": [], "meta_keywords": [""], "tags": ["cesena", "inquinamento", "smog"], "authors": ["Redazione Web"], "publish_date": "Sat Jan 18 12:08:05 2020", "summary": "", "article_html": "", "meta_description": "CESENA. L\u2019emergenza polveri sottili ha fatto nuovamente scattare da marted\u00ec scorso le limitazioni straordinarie in diverse zone dell\u2019Emilia-Romagna, tra", "meta_lang": "it", "meta_favicon": "https://www.corriereromagna.it/wp-content/uploads/2020/01/logo-app-192.png", "meta_data": {"viewport": "width=device-width, user-scalable=1, initial-scale=1.0, minimum-scale=1.0, maximum-scale=3.0", "description": "CESENA. L\u2019emergenza polveri sottili ha fatto nuovamente scattare da marted\u00ec scorso le limitazioni straordinarie in diverse zone dell\u2019Emilia-Romagna, tra", "robots": "max-snippet:-1, max-image-preview:large, max-video-preview:-1", "pwaforwp": "wordpress-plugin", "theme-color": "#ffffff", "apple-mobile-web-app-title": "CorriereRomagna.it", "application-name": "CorriereRomagna.it", "apple-mobile-web-app-capable": "yes", "mobile-web-app-capable": "yes", "apple-touch-fullscreen": "YES", "generator": "Powered by WPBakery Page Builder - drag and drop page builder for WordPress.", "wpsso": {"mark": {"begin": "wpsso meta tags begin", "end": "wpsso meta tags end"}}, "og": {"type": "article", "url": "https://www.corriereromagna.it/polveri-sottili-cesena-salva-restano-varie-limitazioni/", "locale": "it_IT", "site_name": "Corriere Romagna", "title": "Polveri sottili: Cesena si salva ma restano varie limitazioni", "description": "CESENA. L\u2019emergenza polveri sottili ha fatto nuovamente scattare da marted\u00ec scorso le limitazioni straordinarie in diverse zone dell\u2019Emilia-Romagna, tra", "updated_time": "2020-01-18T12:08:13+00:00", "image": {"identifier": "https://www.corriereromagna.it/wp-content/uploads/2020/01/jk3-uhdwjcs-600x315-cropped.jpg", "width": 600, "height": 315}}, "article": {"publisher": "https://www.facebook.com/corriereromagna/", "published_time": "2020-01-18T12:08:05+00:00", "modified_time": "2020-01-18T12:08:13+00:00", "section": "News", "tag": "smog"}, "weibo": {"article": {"create_at": "2020-01-18 12:08:05", "update_at": "2020-01-18 12:08:13"}}, "twitter": {"domain": "www.corriereromagna.it", "site": "@corriereromagna", "title": "Polveri sottili: Cesena si salva ma restano varie limitazioni", "description": "CESENA. L\u2019emergenza polveri sottili ha fatto nuovamente scattare da marted\u00ec scorso le limitazioni straordinarie in diverse zone dell\u2019Emilia-Romagna, tra", "card": "summary_large_image", "image": "https://www.corriereromagna.it/wp-content/uploads/2020/01/jk3-uhdwjcs-472x315.jpg?5e246fefa3689"}, "author": "Redazione Web", "thumbnail": "https://www.corriereromagna.it/wp-content/uploads/2020/01/jk3-uhdwjcs-600x315-cropped.jpg", "msapplication-TileImage": "https://www.corriereromagna.it/wp-content/uploads/2019/10/favicon.ico"}, "canonical_link": "https://www.corriereromagna.it/polveri-sottili-cesena-salva-restano-varie-limitazioni/"}