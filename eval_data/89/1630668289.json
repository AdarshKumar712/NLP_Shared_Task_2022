{"source_url": "https://web.archive.org", "url": "https://web.archive.org/web/20220117024734id_/https://nczas.com/2020/06/10/zgoda-na-inwigilacje-albo-powrot-do-obostrzen-szumowski-daje-polakom-wybor/", "title": "Zgoda na inwigilacj\u0119 albo powr\u00f3t do obostrze\u0144? Szumowski daje Polakom \u201ewyb\u00f3r\u201d", "top_image": "https://nczas.com/wp-content/uploads/2020/06/\u0141ukasz_Szumowski_Sejm_nczas.jpg", "meta_img": "https://nczas.com/wp-content/uploads/2020/06/\u0141ukasz_Szumowski_Sejm_nczas.jpg", "images": ["https://mc.yandex.ru/watch/52995412", "https://nczas.com/wp-content/uploads/2020/06/\u0141ukasz_Szumowski_Sejm_nczas.jpg", "https://nczas.com/wp-content/uploads/2021/12/euro_pieniadze-100x70.jpg", "https://nczas.com/wp-content/uploads/2022/01/NIKOLA_KARABATIC-100x70.jpg", "https://nczas.com/wp-content/uploads/2022/01/Wenezuela_nczas-100x70.jpg", "https://nczas.com/wp-content/uploads/2021/12/Prenumerata-NCZAS-2022.png", "https://nczas.com/wp-content/uploads/2022/01/Waldemar_Zwierzynski_nczas-100x70.jpg", "https://nczas.com/wp-content/uploads/2021/06/logo_nczas_najwyzszy_czas_biale.png", "https://nczas.com/wp-content/uploads/2022/01/flaga_jordania-100x70.jpg", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2020/06/\u0141ukasz_Szumowski_Sejm_nczas-696x464.jpg"], "movies": [], "text": "\u0141ukasz Szumowski namawia Polak\u00f3w do korzystania z rz\u0105dowej aplikacji ProtegoGo. W innym przypadku przewiduje powr\u00f3t do obostrze\u0144.\n\nMinister cyfryzacji, Marek Zag\u00f3rski, informowa\u0142 we wtorek, \u017ce aplikacja ProteGO Safe jest dost\u0119pna w sklepie Google Play. Jej zadaniem jest typowanie os\u00f3b, kt\u00f3re powinno si\u0119 obj\u0105\u0107 nadzorem sanitarnym. Do korzystania z niej namawia r\u00f3wnie\u017c minister \u0141ukasz Szumowski.\n\nWed\u0142ug szefa resortu zdrowia \u201ePolacy zapomnieli, \u017ce mamy pandemi\u0119 koronawirusa\u201d. To mo\u017ce skutkowa\u0107 powrotem do restrykcji.\n\nMinister zdrowia podkre\u015bli\u0142 jednak, \u017ce \u201eje\u015bli b\u0119dziemy stosowali aplikacj\u0119 ProteGO Safe, to nie b\u0119dzie konieczno\u015bci powrotu do obostrze\u0144\u201d. Zdaniem Szumowskiego rz\u0105dowa aplikacja to \u201ebardzo dobre i szybkie narz\u0119dzie do zduszania wszystkich ognisk zachorowa\u0144 na koronawirusa w zarodku\u201d.\n\nProgramista odradza instalowanie ProteGO Safe. Aplikacja Ministerstwa Cyfryzacji niebezpieczna?\n\n\u201eOdradzam instalowanie aplikacji ProteGO Safe i innych aplikacji s\u0142u\u017c\u0105cych do \u015bledzenia kontakt\u00f3w w bie\u017c\u0105cej ich formie\u201d \u2013 pisze na swoim blogu programista Jasisz, kt\u00f3ry twierdzi, \u017ce pracowa\u0142 przy powstawaniu aplikacji.\n\nPrzy powstawaniu aplikacji mia\u0142 panowa\u0107 chaos. Pierwsza ekipa pracuj\u0105ca nad rz\u0105dow\u0105 apk\u0105 ostatecznie zarzuci\u0142a projekt. Doko\u0144czy\u0142 j\u0105 inny zesp\u00f3\u0142.\n\n\u201eObecny kod aplikacji jest czym\u015b zupe\u0142nie innym, niezgodnym ze specyfikacj\u0105, kt\u00f3ra by\u0142a wcze\u015bniej dyskutowana. Pojawi\u0142 si\u0119 do\u015b\u0107 znienacka, aplikacja robi du\u017co rzeczy poza w\u0142a\u015bciwym \u015bledzeniem kontakt\u00f3w (takie jak kwestionariusze do diagnozy), co utrudnia jej ewentualne sprawdzenie przez niezale\u017cnych specjalist\u00f3w\u201d \u2013 opisuje programista.\n\nJaka jest g\u0142\u00f3wna wada oprogramowania? \u201ePrzede wszystkim jest ono scentralizowane. Jaki jest w tym problem? M\u00f3wi\u0105c najpro\u015bciej i obrazowo \u2013 w tym rozwi\u0105zaniu musz\u0119 zaufa\u0107, \u017ce po stronie serwera wszystko jest tak jak mi napisa\u0142o Ministerstwo, bo jest to kluczowy element dzia\u0142ania aplikacji, ale jednocze\u015bnie nie mam \u017cadnej mo\u017cliwo\u015bci sprawdzenia czy tak jest naprawd\u0119. Na serwerze mo\u017ce by\u0107 odpalony kod, kt\u00f3ry odpowied\u017a na kluczowe pytanie czy mia\u0142em kontakt z zaka\u017conym losuje sobie z kapelusza\u201d \u2013 napisa\u0142 Jasisz.\n\nPierwszy zesp\u00f3\u0142 pracuj\u0105cy nad aplikacj\u0105 stwierdzi\u0142, \u017ce lepiej poczeka\u0107, na rozwi\u0105zanie Google i Apple. Mo\u017ce rzeczywi\u015bcie jest to najlepszy pomys\u0142. Na pewno rozwi\u0105zanie rynkowe b\u0119dzie godniejsze zaufania ni\u017c rz\u0105dowe.\n\n\u0179r\u00f3d\u0142o: jasisz.github.io, RMF FM", "keywords": [], "meta_keywords": [""], "tags": [], "authors": [], "publish_date": "Wed Jun 10 00:00:00 2020", "summary": "", "article_html": "", "meta_description": "\u0141ukasz Szumowski namawia Polak\u00f3w do korzystania z rz\u0105dowej aplikacji ProtegoGo. W innym przypadku przewiduje powr\u00f3t do obostrze\u0144. Minister cyfryzacji,", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "\u0141ukasz Szumowski namawia Polak\u00f3w do korzystania z rz\u0105dowej aplikacji ProtegoGo. W innym przypadku przewiduje powr\u00f3t do obostrze\u0144. Minister cyfryzacji,", "robots": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Zgoda na inwigilacj\u0119 albo powr\u00f3t do obostrze\u0144? Szumowski daje Polakom \"wyb\u00f3r\" - NCZAS.COM", "description": "\u0141ukasz Szumowski namawia Polak\u00f3w do korzystania z rz\u0105dowej aplikacji ProtegoGo. W innym przypadku przewiduje powr\u00f3t do obostrze\u0144. Minister cyfryzacji,", "url": "https://nczas.com/2020/06/10/zgoda-na-inwigilacje-albo-powrot-do-obostrzen-szumowski-daje-polakom-wybor/", "site_name": "NCZAS.COM", "image": {"identifier": "https://nczas.com/wp-content/uploads/2020/06/\u0141ukasz_Szumowski_Sejm_nczas.jpg", "width": 1200, "height": 800}}, "article": {"publisher": "https://www.facebook.com/nczas", "published_time": "2020-06-10T21:41:28+00:00", "modified_time": "2020-06-11T17:46:27+00:00"}, "twitter": {"card": "summary_large_image"}, "generator": "WordPress 5.4.9"}, "canonical_link": "https://nczas.com/2020/06/10/zgoda-na-inwigilacje-albo-powrot-do-obostrzen-szumowski-daje-polakom-wybor/"}