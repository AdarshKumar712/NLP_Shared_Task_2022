{"source_url": "https://web.archive.org", "url": "https://web.archive.org/web/20200622015310id_/https://dorzeczy.pl/kraj/140559/kidawa-blonska-jak-jacek-kuron-zaskakujace-slowa-polityka-po.html", "title": "Kidawa-B\u0142o\u0144ska jak Jacek Kuro\u0144? Zaskakuj\u0105ce s\u0142owa polityka PO", "top_image": "https://dorzeczy.pl/_thumb/b2/08/1e0c15c7099dd6336051a2f03202.jpeg", "meta_img": "https://dorzeczy.pl/_thumb/b2/08/1e0c15c7099dd6336051a2f03202.jpeg", "images": ["https://web.archive.org/_thumb/ea/xx/43ddc87b2ffe96d80838fb1aa250.jpeg", "https://web.archive.org/_thumb/36/4c/54a66cac0fb771286242a86c9854.jpeg", "https://web.archive.org/_thumb/d9/3a/474f7d99f36c5b58bb3856c93217.jpeg", "https://web.archive.org/_i/flags/pl.png", "https://web.archive.org/_thumb/26/60/bc3f82d5405d5dc03fde41426f0e.jpeg", "https://dorzeczy.pl/_thumb/b2/08/1e0c15c7099dd6336051a2f03202.jpeg", "https://web.archive.org/_thumb/2d/97/103c2ae66392c61ee7b703ed0095.jpeg", "https://www.facebook.com/tr?id=343470839397237&ev=PageView&noscript=1", "https://web.archive.org/_thumb/fa/6e/8b1f1f95e10b97e8b9d3cbae89c2.jpeg", "https://web.archive.org/_thumb/b2/08/1e0c15c7099dd6336051a2f03202.jpeg", "https://web.archive.org/_thumb/2b/18/12b6d7639bbe5f931b8e5feb6989.jpeg", "https://web.archive.org/_thumb/75/ca/599688c7f0c36bf8cd604c16ee80.jpeg", "https://web.archive.org/_i/pusty.png", "https://web.archive.org/_thumb/9b/07/fd10957c53bf599d7b2761aa4347.jpeg", "https://web.archive.org/_thumb/ff/b3/01a5f966694d1f7551d943921d5d.jpeg", "https://web.archive.org/_thumb/15/2d/6767e34c9f5192ec4ea66c66241d.jpeg", "https://web.archive.org/_thumb/f6/xx/542aaf3600940e8c6fd4df43d166.jpeg", "https://web.archive.org/_i/pixel.png", "https://web.archive.org/_thumb/35/e0/742e8f86a48071bfe9b30b59e36f.jpeg", "https://web.archive.org/_thumb/f7/5e/fae04d4f5246e48b9664e63a0496.jpeg", "https://web.archive.org/_thumb/9d/ba/5d2970b883734b8afdd2c0ff5370.jpeg"], "movies": [], "text": "W ubieg\u0142ym tygodniu Ma\u0142gorzata Kidawa-B\u0142o\u0144ska poinformowa\u0142a, \u017ce wycofuje si\u0119 z wy\u015bcigu o urz\u0105d prezydenta. Zgodnie z decyzj\u0105 zarz\u0105du Platformy Obywatelskiej, nowym kandydatem tej partii zosta\u0142 obecny prezydent Warszawy Rafa\u0142 Trzaskowski. \u2013 Id\u0119 si\u0119 bi\u0107 o Polsk\u0119, kt\u00f3ra b\u0119dzie silna, o pa\u0144stwo, w kt\u00f3rym wyci\u0105ga si\u0119 wnioski z b\u0142\u0119d\u00f3w III RP, ale nie depcze si\u0119 wszystkiego, co przez 30 lat uda\u0142o nam si\u0119 wsp\u00f3lnie osi\u0105gn\u0105\u0107. Id\u0119 walczy\u0107 o pa\u0144stwo, w kt\u00f3rym samorz\u0105dy s\u0105 silne, bo to samorz\u0105dy s\u0105 blisko obywateli. Id\u0119 walczy\u0107 o pa\u0144stwo, kt\u00f3re jest lojalnym, czasami trudnym partnerem w stosunkach mi\u0119dzynarodowych, ale nie obra\u017ca wszystkich partner\u00f3w siedz\u0105cych przy stole, dla kt\u00f3rego bezpiecze\u0144stwo jest najwa\u017cniejsze. Pa\u0144stwo silne, demokratyczne i oparte o to, co najwa\u017cniejsze \u2013 o rz\u0105dy prawa \u2013 zapowiada\u0142 podczas pi\u0105tkowej konferencji prasowej Rafa\u0142 Trzaskowski.\n\nWymiana kandydata PO na prezydenta w gruncie rzeczy rozpocz\u0119\u0142a kampani\u0119 prezydenck\u0105 na nowo. Do sprawy odni\u00f3s\u0142 si\u0119 w rozmowie z \"Super Expressem\" wiceprzewodnicz\u0105cy Platformy Tomasz Siemoniak. Polityk przekonywa\u0142, \u017ce nikt nie zmusi\u0142 Kidawy-B\u0142o\u0144skiej do rezygnacji z kandydatury, ale \u017ce by\u0142a to jej decyzja, kt\u00f3ra dopiero uruchomi\u0142a wyb\u00f3r nowego kandydata. Ten za\u015b - oceni\u0142 Siemoniak - okaza\u0142 si\u0119 \"strza\u0142em w dziesi\u0105tk\u0119\".\n\n\n\nDziennikarz zapyta\u0142 Siemoniaka, dlaczego w takim razie poprzednia kandydatka takim \"strza\u0142em w dziesi\u0105tk\u0119\" nie by\u0142a. \u2013 Nawet przychylni PO politolodzy uwa\u017cali, \u017ce \"prowadzi\u0142a Platform\u0119 do grobu\" \u2013 wskaza\u0142 Miros\u0142aw Skowron. \u2013 W pa\u017adzierniku Ma\u0142gorzata Kidawa-B\u0142o\u0144ska mia\u0142a rekordowe 400 tys. g\u0142os\u00f3w w Warszawie i wygran\u0105 z prezesem Kaczy\u0144skim. Jeszcze w lutym mia\u0142a 25-30 proc. w sonda\u017cach. Przyczyny niepowodzenia s\u0105 r\u00f3\u017cne. Najcz\u0119\u015bciej uwa\u017ca si\u0119, \u017ce jej stwierdzenie o tym, \u017ce wybory nie mog\u0105 si\u0119 odby\u0107 odebrano jako wycofanie si\u0119. Niemniej jako osoba o wielkiej uczciwo\u015bci, jest bardzo warto\u015bciow\u0105 kandydatk\u0105 na ka\u017cdy urz\u0105d. I to nie w jej osobie i osobowo\u015bci tkwi\u0142 problem \u2013 t\u0142umaczy\u0142 polityk. Dopytywany, w czym zatem tkwi ten problem, odpar\u0142: \"W sytuacji. W kontek\u015bcie w jakim si\u0119 znalaz\u0142a\".\n\nW dalszej cz\u0119\u015bci rozmowy wiceszef PO odpowiadaj\u0105c na zarzut, \u017ce by\u0142a ju\u017c kandydatka pogr\u0105\u017cy\u0142a swoje ugrupowanie pos\u0142u\u017cy\u0142 si\u0119 zaskakuj\u0105cym przyk\u0142adem. \u2013 Przypomnia\u0142bym tu kampani\u0119 Jacka Kuronia. Jego start do prezydentury by\u0142 kompletnie nieudany. A przecie\u017c by\u0142a to legenda, ciesz\u0105ca si\u0119 olbrzymi\u0105 sympati\u0105 ludzi. Czy kto\u015b m\u00f3wi\u0142, \u017ce Kuro\u0144 ci\u0105gn\u0105\u0142 kogo\u015b w d\u00f3\u0142? Czasami tak si\u0119 uk\u0142ada w polityce, \u017ce dla wyborc\u00f3w w danym momencie inne rzeczy s\u0105 wa\u017cniejsze, ni\u017c jako\u015b\u0107 kandydata \u2013 podkre\u015bli\u0142.\n\nCzytaj tak\u017ce:\n\n\"To daje paliwo PiS\". Kwa\u015bniewski o decyzji PO\n\n\n\nCzytaj tak\u017ce:\n\nSzef Rady Medi\u00f3w Narodowych: M\u00f3wi\u0119 to z r\u0119k\u0105 na sercu. Absolutnie nie b\u0119d\u0119 si\u0119 tego wstydzi\u0142\n\n", "keywords": [], "meta_keywords": ["Tomasz Siemoniak", "Ma\u0142gorzata Kidawa-B\u0142o\u0144ska", "Jacek Kuro\u0144", "wybory prezydenckie", "zmiana kandydata", "Kraj", "Obserwator medi\u00f3w", "dorzeczy"], "tags": ["Ekonomia", "Obserwator medi\u00f3w", "Tylko na DoRzeczy.pl", "Tygodnik", "\u015awiat", "Wywiady", "Kraj", "Sonda\u017c", "Opinie", "Temat tygodnia"], "authors": [], "publish_date": "Tue May 19 09:52:00 2020", "summary": "", "article_html": "", "meta_description": "Start Jacka Kuronia do prezydentury by\u0142 kompletnie nieudany. A przecie\u017c by\u0142a to legenda, ciesz\u0105ca si\u0119 olbrzymi\u0105 sympati\u0105 ludzi. Czy kto\u015b m\u00f3wi\u0142, \u017ce...", "meta_lang": "pl", "meta_favicon": "https://dorzeczy.pl/dorzeczy/_i/icons/dorzeczy-favicon-57x57.png", "meta_data": {"description": "Start Jacka Kuronia do prezydentury by\u0142 kompletnie nieudany. A przecie\u017c by\u0142a to legenda, ciesz\u0105ca si\u0119 olbrzymi\u0105 sympati\u0105 ludzi. Czy kto\u015b m\u00f3wi\u0142, \u017ce...", "keywords": "Tomasz Siemoniak, Ma\u0142gorzata Kidawa-B\u0142o\u0144ska, Jacek Kuro\u0144, wybory prezydenckie, zmiana kandydata, Kraj, Obserwator medi\u00f3w, dorzeczy", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#3A3A3C", "HandheldFriendly": "true", "apple-mobile-web-app-capable": "true", "apple-mobile-web-app-status-bar-style": "black", "application-name": "Do Rzeczy", "msapplication-tooltip": "Do Rzeczy", "msapplication-TileColor": "#000000", "msapplication-wide310x150logo": "https://dorzeczy.pl/dorzeczy/_i/icons/dorzeczy-favicon-310x150.png", "msapplication-square70x70logo": "https://dorzeczy.pl/dorzeczy/_i/icons/dorzeczy-favicon-70x70.png", "msapplication-square150x150logo": "https://dorzeczy.pl/dorzeczy/_i/icons/dorzeczy-favicon-150x150.png", "msapplication-square310x310logo": "https://dorzeczy.pl/dorzeczy/_i/icons/dorzeczy-favicon-310x310.png", "DC.title": "Kidawa-B\u0142o\u0144ska jak Jacek Kuro\u0144? Zaskakuj\u0105ce s\u0142owa polityka PO", "DC.subject": "Do Rzeczy", "DC.description": "Start Jacka Kuronia do prezydentury by\u0142 kompletnie nieudany. A przecie\u017c by\u0142a to legenda, ciesz\u0105ca si\u0119 olbrzymi\u0105 sympati\u0105 ludzi. Czy kto\u015b m\u00f3wi\u0142, \u017ce Kuro\u0144 ci\u0105gn\u0105\u0142 kogo\u015b w d\u00f3\u0142? \u2013 pyta\u0142 w rozmowie z \"Super Expressem\" Tomasz Siemoniak.", "DC.identifier": "https://dorzeczy.pl/140559", "DC.date": "2020-05-19", "DC.type": "Text", "DC.publisher": "Anna M. Piotrowska", "twitter": {"card": "summary_large_image", "site": "TygodnikLisicki", "url": "https://www.dorzeczy.pl/kraj/140559/kidawa-blonska-jak-jacek-kuron-zaskakujace-slowa-polityka-po.html", "title": "Kidawa-B\u0142o\u0144ska jak Jacek Kuro\u0144? Zaskakuj\u0105ce s\u0142owa polityka PO", "description": "Start Jacka Kuronia do prezydentury by\u0142 kompletnie nieudany. A przecie\u017c by\u0142a to legenda, ciesz\u0105ca si\u0119 olbrzymi\u0105 sympati\u0105 ludzi. Czy kto\u015b m\u00f3wi\u0142, \u017ce Kuro\u0144 ci\u0105gn\u0105\u0142 kogo\u015b w d\u00f3\u0142? \u2013 pyta\u0142 w rozmowie z \"Super Expressem\" Tomasz Siemoniak.", "image": "https://dorzeczy.pl/_thumb/b2/08/1e0c15c7099dd6336051a2f03202.jpeg"}, "article": {"published_time": "2020-05-19T09:52:00+02:00", "modified_time": "2020-05-19T09:52:51+02:00"}, "og": {"title": "Kidawa-B\u0142o\u0144ska jak Jacek Kuro\u0144? Zaskakuj\u0105ce s\u0142owa polityka PO", "description": "Start Jacka Kuronia do prezydentury by\u0142 kompletnie nieudany. A przecie\u017c by\u0142a to legenda, ciesz\u0105ca si\u0119 olbrzymi\u0105 sympati\u0105 ludzi. Czy kto\u015b m\u00f3wi\u0142, \u017ce Kuro\u0144 ci\u0105gn\u0105\u0142 kogo\u015b w d\u00f3\u0142? \u2013 pyta\u0142 w rozmowie z \"Super Expressem\" Tomasz Siemoniak.", "url": "https://www.dorzeczy.pl/kraj/140559/kidawa-blonska-jak-jacek-kuron-zaskakujace-slowa-polityka-po.html", "type": "article", "site_name": "Do Rzeczy", "locale": "pl_PL", "image": "https://dorzeczy.pl/_thumb/b2/08/1e0c15c7099dd6336051a2f03202.jpeg", "updated_time": "2020-05-19T09:52:51+02:00"}, "fb": {"app_id": 230116280453686}}, "canonical_link": "https://www.dorzeczy.pl/kraj/140559/kidawa-blonska-jak-jacek-kuron-zaskakujace-slowa-polityka-po.html"}