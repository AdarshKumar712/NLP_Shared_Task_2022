{"source_url": "https://iltirreno.gelocal.it", "url": "https://iltirreno.gelocal.it/regione/toscana/2020/03/03/news/coronavirus-6-nuovi-in-casi-in-toscana-c-e-anche-un-bambino-di-10-anni-1.38544838", "title": "Coronavirus: 8 nuovi casi in Toscana, c'\u00e8 anche un bambino", "top_image": "https://iltirreno.gelocal.it/image/contentid/policy:1.38544845:1583239655/140425503.jpg?f=detail_558&h=720&w=1280&$p$f$h$w=edaafec", "meta_img": "https://iltirreno.gelocal.it/image/contentid/policy:1.38544845:1583239655/140425503.jpg?f=detail_558&h=720&w=1280&$p$f$h$w=edaafec", "images": ["https://iltirreno.gelocal.it/image/contentid/policy:1.38544190:1583226738/patty.jpg?f=detail_558&h=720&w=1280&$p$f$h$w=6a49208", "https://www.gelestatic.it/thimg/qOgU_V9vHmi0l3XSJeKj1CeXx08=/290x164/smart/http%3A//iltirreno.gelocal.it/image/contentid/policy%3A1.38554111%3A1583411937/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38437378:1581064391/combouae.png?f=detail_558&h=720&w=1280&$p$f$h$w=187317a", "https://iltirreno.gelocal.it/image/contentid/policy:1.38544845:1583239655/140425503.jpg?f=detail_558&h=720&w=1280&$p$f$h$w=edaafec", "https://www.gelestatic.it/thimg/fi48j5aMVz250WKnfX6CXkYhEYk=/290x164/smart/http%3A//iltirreno.gelocal.it/image/contentid/policy%3A1.38550978%3A1583357901/misericordia.jpg%3Ff%3Ddetail_558%26h%3D720%26w%3D1280%26%24p%24f%24h%24w%3De34116b", "https://www.gelestatic.it/thimg/unsafe/fit-in/390x220/https://iltirreno.gelocal.it/image/contentid/policy:1.38427704:1580889093/136974995.jpg?f=detail_558&h=720&w=1280&$p$f$h$w=ff7d6f4", "https://iltirreno.gelocal.it/image/contentid/policy:1.38533541:1582995571/coronavirus-4885735_1920.jpg?f=detail_558&h=720&w=1280&$p$f$h$w=ff344c5", "https://www.gelestatic.it/cless/common/2013-v1/img/meteo/1_giorno.png", "https://www.gelestatic.it/thimg/HKCBE_--YzXYasaz2-Nyb3lNgZ4=/290x164/smart/http%3A//iltirreno.gelocal.it/image/contentid/policy%3A1.38554075%3A1583410969/noa.jpg%3Ff%3Ddetail_558%26h%3D720%26w%3D1280%26%24p%24f%24h%24w%3De294474", "https://www.gelestatic.it/thimg/-wM5xEp4AodwtrUrqB0OQQdvyk4=/960x540/smart/https%3A//iltirreno.gelocal.it/image/contentid/policy%3A1.38544845%3A1583239655/140425503.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dedaafec", "https://www.gelestatic.it/cless/common/2018-v1/img/lazy.png"], "movies": [], "text": "Il piccolo \u00e8 il figlio di un uomo di Torre del Lago rientrato con positivit\u00e0 da una delle zone rosse del Nord Italia: le sue condizioni sono buone. Un caso al pronto soccorso di Pontremoli che rester\u00e0 chiuso mercoled\u00ec 4 per il necessario intervento di sanificazione. Oltre 900 le persone in isolamento domiciliare\n\nFIRENZE. Otto nuovi casi positivi al tampone del coronavirus registrati tra la sera di luned\u00ec 2 e quella di marted\u00ec 3 in Toscana. \"Sospetti positivi\", secondo la terminologia della Regione Toscana, perch\u00e9 in attesa di validazione da parte dell\u2019Istituto superiore di sanit\u00e0.\n\nGli ultimi casi della giornata riguardano un paziente positivo al tampone del Covid-19 all'ospedale di Pontremoli e un altro all'ospedale di Livorno. Nel caso in Luniugiana si tratta di un paziente passato per il pronto soccorso e ricoverato in medicina \u00e8 infatti risultato positivo al test e l\u2019unit\u00e0 di crisi aziendale ha ritenuto opportuno sospendere l\u2019attivit\u00e0 dei due reparti per l\u2019intera giornata di mercoled\u00ec 4 marzo per la necessaria sanificazione e per attivare la quarantena di personale e pazienti soggetti a potenziale contagio. L\u2019invito alla cittadinanza \u00e8 quello di evitare di recarsi autonomamente all\u2019ospedale di Pontremoli, mentre le ambulanze con pazienti a bordo vengono gi\u00e0 da questa sera indirizzate verso altre strutture di pronto soccorso.\n\nA Livorno, invece, \u00e8 in rianimazione un uomo di 55 anni. Anche qui l'uomo si era presentato autonomamente al pronto soccorso. Tutti gli operatori del reparto che sono entrati in contatto con lui sono stati posti in quarantena preventiva. L'Igiene pubblica sta lavorando per individuare eventuali ulteriori soggetti che nei giorni precedenti possano essere stati in contatto con l'uomo.\n\nIn precedenza nella giornata di marted\u00ec 3 \u00e8 giunta notizia di 2 nuovi casi in provincia di Lucca: il primo caso \u00e8 il figlio minorenne dell'uomo di di Torre del Lago, rientrato con positivit\u00e0 da uno dei focolai del Nord Italia e in isolamento domiciliare senza pi\u00f9 febbre. I medici dell\u2019Igiene e sanit\u00e0 pubblica della Nord Ovest, considerandolo come caso sospetto in quanto contatto diretto, lo avevano gi\u00e0 inserito in isolamento domiciliare fiduciario sotto sorveglianza attiva; sta bene ed \u00e8 costantemente monitorato.\n\nUn secondo caso in provincia di Lucca \u00e8 un uomo, di 60 anni, che vive a Capannori, familiare di una persona ricoverata a Piacenza, risultata positiva al test del Coronavirus \u201cCovid-19\u201d. L\u2019uomo di Capannori, che ha subito avvertito l\u2019Asl di aver avuto contatti con una persona positiva, \u00e8 gi\u00e0 in quarantena. In particolare, l\u2019uomo presentava un leggero stato febbrile (ma non problemi respiratori particolari). Gli operatori dell\u2019Igiene e Sanit\u00e0 Pubblica della Asl territorialmente competente hanno effettuato, pertanto, nella giornata di ieri, il tampone, che ha dato esito positivo, in attesa di validazione da parte dell\u2019Istituto superiore di sanit\u00e0.\n\nUn altro caso \u00e8 stato registrato a Poppi, nel casentino, in provincia di Arezzo, territorio di competenza della Asl sud est: si tratta di un uomo di 64 anni, residente a Poppi, con contatti da Bologna, ricoverato nel reparto di malattie infettive dell\u2019ospedale San Donato di Arezzo e il cui tampone \u00e8 risultato positivo; e della moglie di quest\u2019ultimo in attesa dell\u2019esito del tampone.\n\nUn nuovo caso sospetto positivo al Coronavirus \u00e8 stato registrato nel territorio di competenza della Asl centro. Si tratta di una donna di 44 anni, che vive a Firenze, ricoverata a Prato, in isolamento, positiva al primo test, sfebbrata, oggi sar\u00e0 dimessa in isolamento domiciliare.\n\nLeggi anche Coronavirus, la paziente positiva a Prato: \"Ho preso il virus a Bergamo e l'ho portato qua\" - Video\n\nUn nuovo caso sospetto positivo al Coronavirus anche a Careggi: un settantenne con sintomi respiratori, arrivato ieri al Pronto Soccorso tramite un\u2019ambulanza del 118, \u00e8 risultato positivo al Covid-19. E' ricoverato nel reparto di malattie infettive in buone condizioni, non risultano contatti di particolare rilievo.\n\nUn nuovo caso sospetto positivo a Chiusi in Valdichiana. \u00c8 un uomo del 1981 che nei giorni scorsi \u00e8 andato per un evento in Emilia Romagna. Ieri, luned\u00ec 2 marzo, l'uomo si era recato al pronto soccorso dell'ospedale di Nottola, con sintomi di tipo influenzale. Gli \u00e8 stato fatto il tampone, che \u00e8 risultato positivo. Ora l'uomo \u00e8 in isolamento domiciliare. \u00c8 in corso l'indagine epidemiologica sui contatti.\n\nI PRECEDENTI CASI: COME STANNO I PAZIENTI\n\nSono invece complessivamente stabili le condizioni di salute degli altri pazienti, seguiti a oggi dal sistema sanitario toscano: la donna di 42 anni, residente a Pergine Valdarno, frazione del Comune di Laterina, in provincia di Arezzo, in sorveglianza attiva domiciliare, collega della 32enne fiorentina, recatasi nei giorni scorsi a Milano, ricoverata nel reparto di malattie infettive dell\u2019ospedale di Ponte a Niccheri, \u201cclinicamente guarita\u201d, da questa sera in isolamento domiciliare; i due coniugi di Codogno, in sorveglianza attiva al proprio domicilio di Carrara; il settantunenne di Albiano Magra (Aulla, Lunigiana), messosi in autoisolamento domiciliare; l\u2019imprenditore fiorentino, di 63 anni, ricoverato a Firenze e il suo vicino di casa, ricoverato a Careggi in isolamento nel reparto di malattie infettive; l\u2019informatico di Pescia, di 49 anni, (il primo paziente \"clinicamente guarito\") trattenuto a scopo precauzionale nel reparto di malattie infettive del San Jacopo di Pistoia; lo studente 26enne norvegese ricoverato a Ponte a Niccheri, \"guarito\", verr\u00e0 dimesso oggi e rester\u00e0 a casa in isolamento domiciliare; il calciatore 23enne della Pianese (la squadra di Piancastagnaio) in isolamento domiciliare; l\u2019altro calciatore, ricoverato al Policlinico Le Scotte di Siena e il sessantenne, operatore della squadra, ricoverato nello stesso reparto e costantemente monitorato.\n\nI DATI IN TOSCANA\n\nA oggi, marted\u00ec 3 marzo, in Toscana sono risultati positivi al test per il Coronavirus 19 tamponi. Di questi, 6 hanno avuto la conferma di positivit\u00e0 da parte dell'Istituto superiore di sanit\u00e0, i rimanenti 14 sono ancora in attesa di conferma.\n\nDal monitoraggio giornaliero risulta che in Toscana ci sono - a oggi marted\u00ec 3 marzo - 959 persone in isolamento domiciliare di cui 465 prese in carico attraverso i numeri dedicati, attivati da ciascuna Asl. Si tratta di 267 casi nella Asl centro (Firenze - Empoli - Prato - Pistoia), di 91 casi nella Asl nord ovest (Lucca - Massa Carrara - Pisa - Livorno) e di 107 casi in quella sud est (Arezzo - Siena - Grosseto).", "keywords": [], "meta_keywords": ["coronavirus"], "tags": [], "authors": ["Daniele Dei", "Ilaria Bonuccelli", "Cesare Bonifazi", "Luca Tronchetti", "Guido Fiorini", "Un'Altra Estate"], "publish_date": "Tue Mar  3 00:00:00 2020", "summary": "", "article_html": "", "meta_description": "Il piccolo \u00e8 il figlio di un uomo di Torre del Lago rientrato con positivit\u00e0 da una delle zone rosse del Nord Italia: le sue condizioni sono buone. Un caso al pronto soccorso di Pontremoli che rester\u00e0 chiuso mercoled\u00ec 4 per il necessario intervento di sanificazione. Oltre 900 le persone in isolamento domiciliare", "meta_lang": "it", "meta_favicon": "https://www.gelestatic.it/cless/mobile/iltirreno/2015-v1/img/favicon.ico", "meta_data": {"robots": "index", "description": "Il piccolo \u00e8 il figlio di un uomo di Torre del Lago rientrato con positivit\u00e0 da una delle zone rosse del Nord Italia: le sue condizioni sono buone. Un caso al pronto soccorso di Pontremoli che rester\u00e0 chiuso mercoled\u00ec 4 per il necessario intervento di sanificazione. Oltre 900 le persone in isolamento domiciliare", "viewport": "width=device-width, initial-scale=1.0", "title": "Coronavirus: 8 nuovi casi in Toscana, c'\u00e8 anche un bambino  - toscana - Il Tirreno", "thumb": "https://iltirreno.gelocal.it/image/contentid/policy:1.38544845:1583239655/140425503.jpg?f=detail_558&h=720&w=1280&$p$f$h$w=edaafec", "edition": "regione", "keywords": "coronavirus", "news_keywords": "coronavirus", "DC.subject": "coronavirus", "article": {"published_time": "2020-03-03", "modified_time": "2020-03-04", "section": "iltirreno toscana", "publisher": "https://www.facebook.com/IlTirreno", "content_tier": "free"}, "twitter": {"card": "summary_large_image", "site": "@iltirreno", "title": "Coronavirus: 8 nuovi casi in Toscana, c'\u00e8 anche un bambino", "description": "Il piccolo \u00e8 il figlio di un uomo di Torre del Lago rientrato con positivit\u00e0 da una delle zone rosse del Nord Italia: le sue condizioni sono buone. Un caso al pronto soccorso di Pontremoli che rester\u00e0 chiuso mercoled\u00ec 4 per il necessario intervento di sanificazione. Oltre 900 le persone in isolamento domiciliare", "image": "https://iltirreno.gelocal.it/image/contentid/policy:1.38544845:1583239655/140425503.jpg?f=detail_558&h=720&w=1280&$p$f$h$w=edaafec", "url": "https://iltirreno.gelocal.it/regione/toscana/2020/03/03/news/coronavirus-6-nuovi-in-casi-in-toscana-c-e-anche-un-bambino-di-10-anni-1.38544838"}, "fb": {"app_id": 164360223623577}, "og": {"site_name": "Il Tirreno", "type": "article", "title": "Coronavirus: 8 nuovi casi in Toscana, c'\u00e8 anche un bambino", "description": "Il piccolo \u00e8 il figlio di un uomo di Torre del Lago rientrato con positivit\u00e0 da una delle zone rosse del Nord Italia: le sue condizioni sono buone. Un caso al pronto soccorso di Pontremoli che rester\u00e0 chiuso mercoled\u00ec 4 per il necessario intervento di sanificazione. Oltre 900 le persone in isolamento domiciliare", "image": "https://iltirreno.gelocal.it/image/contentid/policy:1.38544845:1583239655/140425503.jpg?f=detail_558&h=720&w=1280&$p$f$h$w=edaafec", "url": "https://iltirreno.gelocal.it/regione/toscana/2020/03/03/news/coronavirus-6-nuovi-in-casi-in-toscana-c-e-anche-un-bambino-di-10-anni-1.38544838"}, "format-detection": "telephone=no"}, "canonical_link": "https://iltirreno.gelocal.it/regione/toscana/2020/03/03/news/coronavirus-6-nuovi-in-casi-in-toscana-c-e-anche-un-bambino-di-10-anni-1.38544838"}