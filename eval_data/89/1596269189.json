{"source_url": "https://web.archive.org", "url": "https://web.archive.org/web/20200517041431id_/https://tvn24.pl/biznes/z-kraju/koronawirus-w-polsce-otwarcie-galerii-handlowych-4-maja-komentarz-eksperta-4573780?source=rss", "title": "Galerie i hotele otwarte, ale co z innymi bran\u017cami? \"Tu nie decyduj\u0105 kryteria naukowe\"", "top_image": "https://tvn24.pl/najnowsze/cdn-zdjecie-cwlt6t-przygotowania-do-otwarcia-galerii-4573619/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-cwlt6t-przygotowania-do-otwarcia-galerii-4573619/alternates/LANDSCAPE_1280", "images": ["https://tvn24.pl/najnowsze/cdn-zdjecie-cwlt6t-przygotowania-do-otwarcia-galerii-4573619/alternates/LANDSCAPE_1280"], "movies": [], "text": "- To jest zadziwiaj\u0105ce, na jakich zasadach poszczeg\u00f3lne bran\u017ce s\u0105 otwierane. Tu nie decyduj\u0105 kryteria naukowe, epidemiologiczne - m\u00f3wi na antenie TVN24 dr S\u0142awomir Dudek, g\u0142\u00f3wny ekonomista Pracodawc\u00f3w RP.\n\nOtwarcie sklep\u00f3w w galeriach handlowych oraz hoteli, a tak\u017ce sklep\u00f3w meblarskich. To tylko niekt\u00f3re zmiany, kt\u00f3re wesz\u0142y w \u017cycie w poniedzia\u0142ek 4 maja w zwi\u0105zku z drugim etapem \"odmra\u017cania\" gospodarki.\n\nW oczekiwaniu na pe\u0142ne otwarcie\n\n- To jest dobry kierunek, bo ul\u017cy przedsi\u0119biorcom handlowym. Pewne ograniczenia b\u0119d\u0105 musia\u0142y by\u0107 wprowadzone. Mamy nadziej\u0119, \u017ce klienci podporz\u0105dkuj\u0105 si\u0119 tym rygorom. Problem techniczny b\u0119dzie. Szkoda, \u017ce te kryteria nie zosta\u0142y opracowane wcze\u015bniej. W Niemczech i innych krajach Unii Europejskiej te wytyczne by\u0142y ju\u017c dawno gotowe - uwa\u017ca Dudek.\n\nOtwarcie galerii wed\u0142ug ekonomisty znacznie ul\u017cy wielu osobom, gdy\u017c \"jest to bardzo du\u017ca bran\u017ca, je\u015bli chodzi o liczb\u0119 zatrudnionych\". Dodaje przy tym, \u017ce wiele bran\u017c wci\u0105\u017c czeka na otwarcie, cho\u0107by bran\u017ce fryzjerska czy kosmetyczna.\n\n- Jest to troch\u0119 zaskakuj\u0105ce, bo ja nie wiem, jakie s\u0105 kryteria decyduj\u0105ce o tym, \u017ce otwieramy teraz biblioteki czy \u017c\u0142obki, a dalej jest zamkni\u0119ta bran\u017ca fryzjerska. W wielu krajach us\u0142ugi fryzjerskie s\u0105 dost\u0119pne. Tam standardy sanitarne w wi\u0119kszo\u015bci zak\u0142ad\u00f3w by\u0142y naprawd\u0119 wysokie. Klient\u00f3w u fryzjera czy kosmetyczki jest bardzo ma\u0142o, wi\u0119c ryzyko masowego zaka\u017cenia jest ma\u0142e. Poza tym warunki sanitarne s\u0105 \u015bci\u015ble przestrzegane. To jest zadziwiaj\u0105ce, na jakich zasadach poszczeg\u00f3lne bran\u017ce s\u0105 otwierane. Tu nie decyduj\u0105 kryteria naukowe, epidemiologiczne \u2013 uwa\u017ca Dudek.\n\nZasady funkcjonowania galerii handlowych TVN24\n\nNajwi\u0119ksze problemy przedsi\u0119biorc\u00f3w\n\nG\u0142\u00f3wny ekonomista Pracodawc\u00f3w RP zwraca te\u017c uwag\u0119, \u017ce dla firm \"najwa\u017cniejszym problemem jest p\u0142ynno\u015b\u0107 finansowa\". - Wiele sygnalizuje utrat\u0119 p\u0142ynno\u015bci. Mamy mas\u0119 r\u00f3\u017cnych rozwi\u0105za\u0144: mamy tarcz\u0119 3.0, 4.0, zajmuj\u0105c si\u0119 tym codziennie, pogubi\u0142em si\u0119 w numeracji tych tarcz. Najwa\u017cniejsze, by te instrumenty ruszy\u0142y, te kt\u00f3re dostarczaj\u0105 p\u0142ynno\u015b\u0107 - podkre\u015bla.\n\nWyja\u015bnia przy tym, \u017ce najlepiej oceniana przez przedsi\u0119biorc\u00f3w jest tarcza finansowa realizowana przez Polski Fundusz Rozwoju. - To jest najlepsze rozwi\u0105zanie, kt\u00f3re powinno by\u0107 dawno wprowadzone. W Szwajcarii takie rozwi\u0105zanie od ostatniej dekady marca ju\u017c istnieje i tam firmy ju\u017c od dawna maj\u0105 te \u015brodki - zaznacza Dudek.\n\nSporym problemem jest r\u00f3wnie\u017c szybko\u015b\u0107 rozpatrywania pr\u00f3\u015bb o wsparcie ze strony pa\u0144stwa. - Dalej mamy kolejki z wnioskami. Zosta\u0142y masowo z\u0142o\u017cone, jest posta\u0107 elektroniczna i to dobrze. Ale Zak\u0142ad Ubezpiecze\u0144 Spo\u0142ecznych i urz\u0119dy skarbowe (\u2026) mog\u0142y si\u0119 zakorkowa\u0107. Pami\u0119tajmy, \u017ce ca\u0142a administracja dzia\u0142a zdalnie. S\u0105 pewne ograniczenia: urz\u0119dnicy te\u017c si\u0119 opiekuj\u0105 dzie\u0107mi lub s\u0105 na kwarantannach. I ten czynnik nie by\u0142 przewidziany. Mo\u017cna by\u0142o jeszcze bardziej upro\u015bci\u0107 te wnioski - stwierdza ekonomista.\n\nNowe zasady funkcjonowania hoteli TVN24\n\nEtapy odmra\u017cania gospodarki\n\nOd 4 maja rozpocz\u0105\u0142 si\u0119 drugi etap odmra\u017cania gospodarki. W zwi\u0105zku z tym nast\u0105pi\u0142o otwarcie galerii handlowych oraz sklep\u00f3w wielkopowierzchniowych, hoteli i innych obiekt\u00f3w noclegowych, wielkopowierzchniowych sklep\u00f3w budowlanych w weekendy, zlikwidowanie tak zwanych godzin dla senior\u00f3w, uchylenie zakazu dzia\u0142alno\u015bci bibliotek, archiw\u00f3w oraz muze\u00f3w, mo\u017cliwo\u015b\u0107 korzystania z zabieg\u00f3w rehabilitacyjnych, zwolnienie z obowi\u0105zku kwarantanny cz\u0119\u015bci os\u00f3b pracuj\u0105cych lub ucz\u0105cych si\u0119 w krajach o\u015bciennych.\n\nOd 6 maja rz\u0105d umo\u017cliwia ponowne otwieranie \u017c\u0142obk\u00f3w i przedszkoli. Decyzj\u0119 o tym, czy dana plac\u00f3wka wznowi dzia\u0142alno\u015b\u0107, podejmuje organ prowadz\u0105cy.\n\nII etap odmra\u017cania gospodarki Ministerstwo Zdrowia\n\nPremier Mateusz Morawiecki poinformowa\u0142 w \u015brod\u0119, \u017ce kolejne etapy \"odmra\u017cania\" maj\u0105 by\u0107 og\u0142aszane \"w cyklu dwutygodniowym\". Jak mo\u017cemy przeczyta\u0107 na stronie rz\u0105du, \"ca\u0142kowite odmro\u017cenie gospodarki i \u017cycia codziennego Polak\u00f3w zale\u017cy od rozwoju epidemii w kraju\".\n\nZgodnie z planami zaprezentowanymi wcze\u015bniej, w trzecim etapie punkty gastronomiczne maj\u0105 wznowi\u0107 dzia\u0142alno\u015b\u0107 stacjonarn\u0105, jednak z pewnymi ograniczeniami. Dodatkowo otwarte maj\u0105 zosta\u0107 salony fryzjerskie oraz kosmetyczne.\n\nZgodnie z planami rz\u0105du, w czwartym etapie maj\u0105 zosta\u0107 otwarte salony masa\u017cu i solaria. W tym etapie uj\u0119to tak\u017ce umo\u017cliwienie dzia\u0142alno\u015bci si\u0142owni, klub\u00f3w fitness, a tak\u017ce kin oraz teatr\u00f3w.\n\nEtapy znoszenia ogranicze\u0144 zwi\u0105zanych z COVID-19 KRPM\n\nAutor:kris\n\n\u0179r\u00f3d\u0142o: TVN24", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "- To jest zadziwiaj\u0105ce, na jakich zasadach poszczeg\u00f3lne bran\u017ce s\u0105 otwierane. Tu nie decyduj\u0105 kryteria naukowe, epidemiologiczne - m\u00f3wi na antenie TVN24 dr S\u0142awomir Dudek, g\u0142\u00f3wny ekonomista Pracodawc\u00f3w RP.", "meta_lang": "", "meta_favicon": "/static/manifests/biznes/icons/favicon.ico", "meta_data": {"description": "- To jest zadziwiaj\u0105ce, na jakich zasadach poszczeg\u00f3lne bran\u017ce s\u0105 otwierane. Tu nie decyduj\u0105 kryteria naukowe, epidemiologiczne - m\u00f3wi na antenie TVN24 dr S\u0142awomir Dudek, g\u0142\u00f3wny ekonomista Pracodawc\u00f3w RP.", "mobile-web-app-capable": "yes", "theme-color": "#fff", "msapplication-TileImage": "/static/manifests/biznes/icons/mstile-150x150.png", "msapplication-config": "/static/manifests/biznes/browserconfig.xml", "apple-mobile-web-app-title": "biznes", "application-name": "biznes", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24 Biznes", "url": "https://tvn24.pl/biznes/z-kraju/koronawirus-w-polsce-otwarcie-galerii-handlowych-4-maja-komentarz-eksperta-4573780", "title": "Galerie i hotele otwarte, ale co z innymi bran\u017cami? \"Tu nie decyduj\u0105 kryteria naukowe\"", "description": "- To jest zadziwiaj\u0105ce, na jakich zasadach poszczeg\u00f3lne bran\u017ce s\u0105 otwierane. Tu nie decyduj\u0105 kryteria naukowe, epidemiologiczne - m\u00f3wi na antenie TVN24 dr S\u0142awomir Dudek, g\u0142\u00f3wny ekonomista Pracodawc\u00f3w RP.", "image": "https://tvn24.pl/najnowsze/cdn-zdjecie-cwlt6t-przygotowania-do-otwarcia-galerii-4573619/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-cwlt6t-przygotowania-do-otwarcia-galerii-4573619/alternates/LANDSCAPE_1280"}, "next-head-count": 49}, "canonical_link": "https://tvn24.pl/biznes/z-kraju/koronawirus-w-polsce-otwarcie-galerii-handlowych-4-maja-komentarz-eksperta-4573780"}