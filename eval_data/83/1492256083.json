{"source_url": "https://web.archive.org", "url": "https://web.archive.org/web/20200112132639id_/https://www.haberler.com/fethiye-de-9-kacak-gocmenin-oldugu-bot-faciasina-12806775-haberi/", "title": "Fethiye'de 9 ka\u00e7ak g\u00f6\u00e7menin \u00f6ld\u00fc\u011f\u00fc bot facias\u0131na 10 tutuklama", "top_image": "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_amp.jpg", "meta_img": "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_amp.jpg", "images": ["https://web.archive.org/static/images/sosyal/icons/google.png", "https://web.archive.org/static/images/haberler_logo_vektor.svg", "https://web.archive.org/static/images/blank.gif", "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_o.jpg", "https://web.archive.org/static/images/sosyal/icons/instagram.png", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_amp.jpg", "https://web.archive.org/static/images/sosyal/icons/whatsapp.png", "https://www.haberler.com/static/images/blank.gif", "https://web.archive.org/static/images/footer-logo.png", "https://web.archive.org/static/images/sosyal/icons/facebook.png", "https://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/sosyal/icons/twitter.png"], "movies": [], "text": "11.01.2020 12:30 | Son G\u00fcncelleme: 11.01.2020 12:30\n\nMU\u011eLA'n\u0131n Fethiye il\u00e7esinde, lastik botun batmas\u0131 sonucu 9 ka\u00e7a\u011f\u0131n \u00f6ld\u00fc\u011f\u00fc g\u00f6\u00e7men facias\u0131nda, 12 ki\u015fi g\u00f6zalt\u0131na al\u0131nd\u0131. Adliyeye sevk edilen zanl\u0131lardan 10'u tutukland\u0131.\n\nGe\u00e7en 3 Ocak'ta K\u0131z\u0131lada a\u00e7\u0131klar\u0131ndan, i\u00e7inde 15 ka\u00e7ak g\u00f6\u00e7menin oldu\u011fu de\u011ferlendirilen lastik botun batt\u0131\u011f\u0131 ihbar\u0131 \u00fczerine Sahil G\u00fcvenlik ekipleri harekete ge\u00e7ti. Sahil G\u00fcvenlik botlar\u0131, u\u00e7a\u011f\u0131 ve helikopteri ile dal\u0131\u015f timinin kat\u0131ld\u0131\u011f\u0131 arama-kurtarma \u00e7al\u0131\u015fmalar\u0131 sonucu, Fethiye'nin 5,5 deniz mili a\u00e7\u0131\u011f\u0131nda 3'\u00fc kad\u0131n 8 ka\u00e7ak g\u00f6\u00e7menin cesedine ula\u015f\u0131ld\u0131. Sudan \u00e7\u0131kar\u0131lan cenazeler, Mu\u011fla Adli T\u0131p Kurumuna g\u00f6nderildi. Kayboldu\u011fu de\u011ferlendirilen 7 g\u00f6\u00e7meni arama \u00e7al\u0131\u015fmalar\u0131nda, 1 cesede daha ula\u015f\u0131ld\u0131.Botun Fethiye'den \u00e7\u0131k\u0131\u015f\u0131n\u0131 organize eden \u015f\u00fcphelilerin yakalanmas\u0131 i\u00e7in, Fethiye G\u00f6\u00e7men Ka\u00e7ak\u00e7\u0131l\u0131\u011f\u0131 ve \u0130nsan Ticareti ile M\u00fccadele Grup Amirli\u011fi (G\u0130M), Fethiye \u0130l\u00e7e Jandarma Komutanl\u0131\u011f\u0131, Sahil G\u00fcvenlik Komutanl\u0131\u011f\u0131 ve Mu\u011fla G\u0130M \u015eube M\u00fcd\u00fcrl\u00fc\u011f\u00fcnce \u00e7al\u0131\u015fma ba\u015flatt\u0131. Y\u00fcr\u00fct\u00fclen teknik takip sonucu \u0130zmir ve Fethiye'de olayla ba\u011flant\u0131s\u0131 bulundu\u011fu belirlenen 2'si Suriye uyruklu 11 \u015f\u00fcpheli, bu hafta ba\u015f\u0131ndan itibaren \u00e7e\u015fitli g\u00fcnlerde yakalanarak g\u00f6zalt\u0131na al\u0131nd\u0131. Ka\u00e7ak\u00e7\u0131l\u0131k organizasyonun lideri oldu\u011fu \u00f6ne s\u00fcr\u00fclen \u00d6mer Y.'nin de \u0130stanbul Sabiha G\u00f6k\u00e7en Havaliman\u0131'ndan Kosova'ya ka\u00e7mak isterken yakalanmas\u0131yla, g\u00f6zalt\u0131 say\u0131s\u0131 12'ye \u00e7\u0131kt\u0131. Fethiye'ye getirilen \u015f\u00fcpheliler, sorgular\u0131n\u0131n ard\u0131ndan ge\u00e7en per\u015fembe g\u00fcn\u00fc adliyede sevk edildi. \u015e\u00fcphelilerden \u0130.G., savc\u0131l\u0131k sorgusunun ard\u0131ndan serbest b\u0131rak\u0131ld\u0131. 11 \u015f\u00fcpheli, Fethiye N\u00f6bet\u00e7i Sulh Ceza Hakimli\u011fi'ne sevk edildi. \u00d6rg\u00fct lideri oldu\u011fu \u00f6ne s\u00fcr\u00fclen \u00d6mer Y. ile birlikte U.S, R.T, A.\u015e, S.K, H.A, M.K, A.B. ve Suriye uyruklu Z.A ile M.T. tutukland\u0131. \u015e\u00fcphelilerden K.Y. ise adli kontrol \u015fart\u0131yla serbest b\u0131rak\u0131ld\u0131. \u00d6te yandan olayla ilgili soru\u015fturman\u0131n devam etti\u011fi, Suriye uyruklu 1 \u015f\u00fcphelinin daha arand\u0131\u011f\u0131 kaydedildi.\n\nKaynak: DHA", "keywords": [], "meta_keywords": [""], "tags": ["MU\u011eLA", "Fethiye"], "authors": [], "publish_date": null, "summary": "", "article_html": "", "meta_description": "MU\u011eLA'n\u0131n Fethiye il\u00e7esinde, lastik botun batmas\u0131 sonucu 9 ka\u00e7a\u011f\u0131n \u00f6ld\u00fc\u011f\u00fc g\u00f6\u00e7men facias\u0131nda, 12 ki\u015fi g\u00f6zalt\u0131na al\u0131nd\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "MU\u011eLA'n\u0131n Fethiye il\u00e7esinde, lastik botun batmas\u0131 sonucu 9 ka\u00e7a\u011f\u0131n \u00f6ld\u00fc\u011f\u00fc g\u00f6\u00e7men facias\u0131nda, 12 ki\u015fi g\u00f6zalt\u0131na al\u0131nd\u0131.", "image": "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_amp.jpg", "medium": "news", "dateCreated": "2020-01-11T12:30:43+03:00", "dateUpdated": "2020-01-11T12:30:58+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Fethiye'de 9 ka\u00e7ak g\u00f6\u00e7menin \u00f6ld\u00fc\u011f\u00fc bot facias\u0131na 10 tutuklama", "description": "MU\u011eLA'n\u0131n Fethiye il\u00e7esinde, lastik botun batmas\u0131 sonucu 9 ka\u00e7a\u011f\u0131n \u00f6ld\u00fc\u011f\u00fc g\u00f6\u00e7men facias\u0131nda, 12 ki\u015fi g\u00f6zalt\u0131na al\u0131nd\u0131.", "url": "https://www.haberler.com/fethiye-de-9-kacak-gocmenin-oldugu-bot-faciasina-12806775-haberi/", "image": {"identifier": "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_amp.jpg", "secure_url": "https://foto.haberler.com/haber/2020/01/11/fethiye-de-9-kacak-gocmenin-oldugu-bot-facias-12806775_amp.jpg", "width": 1200, "height": 800}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/fethiye-de-9-kacak-gocmenin-oldugu-bot-faciasina-12806775-haberi/"}