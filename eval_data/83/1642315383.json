{"source_url": "https://web.archive.org", "url": "https://web.archive.org/web/20201213084151id_/http://www.fides.org/it/news/68194-AFRICA_SUD_SUDAN_Credo_in_un_Sud_Sudan_unico_forte_stabile_e_libero_dice_il_Vescovo_di_Tombura_Yambio", "title": "\u201cCredo in un Sud Sudan unico, forte, stabile e libero\u201d, dice il Vescovo di Tombura-Yambio", "top_image": "http://www.fides.org/app/webroot/files/appendeds/102/primopiano_10250.jpg", "meta_img": "http://www.fides.org/app/webroot/files/appendeds/102/primopiano_10250.jpg", "images": ["http://www.fides.org/app/webroot/files/appendeds/113/thumb_11360.JPG", "https://web.archive.org/img/rss_circle.png", "http://www.fides.org/app/webroot/files/appendeds/113/thumb_11367.JPG", "https://web.archive.org/img/tw_rect.png", "https://web.archive.org/img/nomail.png", "https://web.archive.org/img/mail_rect.png", "https://web.archive.org/img/logofides.png", "http://www.fides.org/app/webroot/files/appendeds/110/thumb_11015.jpg", "http://www.fides.org/app/webroot/files/appendeds/113/thumb_11349.JPG", "https://web.archive.org/img/fb_circle.png", "https://web.archive.org/img/newsletter.jpg", "https://web.archive.org/img/rss_rect.png", "http://www.fides.org/app/webroot/files/appendeds/102/primopiano_10250.jpg", "https://licensebuttons.net/l/by/4.0/80x15.png", "http://www.fides.org/app/webroot/files/appendeds/113/thumb_11353.jpg", "http://www.fides.org/app/webroot/files/appendeds/111/thumb_11151.JPG", "http://www.fides.org/app/webroot/files/appendeds/113/thumb_11366.jpg", "http://www.fides.org/app/webroot/files/appendeds/113/thumb_11319.JPG", "https://web.archive.org/img/fb_rect.png", "https://web.archive.org/img/tw_circle.png"], "movies": [], "text": "AFRICA/SUD SUDAN - \u201cCredo in un Sud Sudan unico, forte, stabile e libero\u201d, dice il Vescovo di Tombura-Yambio\n\nTombura-Yambio (Agenzia Fides) \u2013 \u201cLa lotta per la liberazione \u00e8 stata fondata sui pilastri di un Sud Sudan rispettoso della legge, prospero e pacifico\u201d ha dichiarato all\u2019Agenzia Fides Mons. Eduardo Hiiboro Kussala, Vescovo della diocesi di Tombura-Yambio, in riferimento alla recente fine dello stallo per la suddivisione degli Stati ai 3 partner coinvolti nell'accordo di pace (vedi Agenzia Fides 8/5/2020).\n\nDefinendolo \"un nuovo inizio in Cristo per tutti\", il Vescovo ha ringraziato la Presidenza per questo passo verso l'istituzione di governi statali. Mons. Hiiboro, che \u00e8 anche Presidente dell'iniziativa interconfessionale del Consiglio per la pace nello Stato equatoriale occidentale, ha esteso le sue congratulazioni all\u2019intera popolazione per la nuova allocazione che pone lo Stato, nel quale rientra l\u2019intera diocesi di Tombura-Yambio, sotto il governo del Movimento di liberazione del popolo del Sudan all\u2019opposizione (Splm-Io) di Riek Machar.\n\n\u201cIn questo momento \u00e8 fondamentale pregare per la guarigione della nostra repubblica, ma anche per i nostri fratelli e sorelle alla Presidenza e per tutti coloro che sono a capo del governo per far s\u00ec che il cambiamento avvenga\u201d sottolinea Mons. Hiiboro.\n\n\u201cCredo fermamente in un Sud Sudan forte, stabile e libero, quindi non ha importanza a quale fazione apparterr\u00e0 lo Stato equatoriale occidentale\u201d ha aggiunto, dicendosi favorevole alla decisione che ha definito \"un coraggioso passo avanti che porter\u00e0 il paese ad avere una nazione basata su giustizia, libert\u00e0 e prosperit\u00e0\".\n\nL\u2019accordo raggiunto tra il presidente del Sud Sudan, Salva Kiir, e il vicepresidente (ex leader ribelle) Riek Machar prevede la nomina di sei governatori da parte del Movimento di liberazione del popolo del Sudan al governo (Splm-Ig) del presidente Kiir, di tre da parte del Splm-Io di Machar e di uno da parte dell'Alleanza dell'opposizione del Sud Sudan (Ssoa).\n\nMons. Hiiboro ha ribadito il sostegno della Chiesa e ha esortato la leadership politica a realizzare una convivenza pacifica e migliorare lo sviluppo in tutti i settori dello Stato equatoriale occidentale. \u201cSaremo pronti a facilitare un dialogo per tutti in modo da mitigare eventuali divergenze. Dobbiamo allontanare il Sud Sudan dalla tirannia della violenza per tutelare la nostra Grande Repubblica\u201d ha sottolineato. Il Vescovo ha inoltre esortato i leader a coinvolgere i giovani per contribuire a ridurre la disoccupazione e la povert\u00e0 e ad adoperarsi per alleviare la fame in tutte le forme e dimensioni.\n\nQuando il Sudan del Sud ha ottenuto l'indipendenza dal Sudan nel 2011, il paese aveva 10 stati come stabilito nella sua Costituzione. Tuttavia, nel 2015, gli stati federati sono stati portati a 28, quindi a 32, per poi essere ridotti a 10 pi\u00f9 3 aree amministrative. L'auspicio \u00e8 che l'assegnazione degli Stati porr\u00e0 fine a tutte le questioni controverse e guider\u00e0 il Paese verso la pace, ponendo fine agli anni di guerra e conflitti.\n\nIn base all\u2019intesa raggiunta lo scorso 17 giugno 2020, all'opposizione (Splm-Io) andranno Bahr settentrionale, El Ghazal, Warrap, Stato dei Laghi, Equatoria orientale, Equatoria centrale e Stato di Unit\u00e0; al partito di governo (Splm-lg) saranno assegnati Bahr El Ghazal occidentale, Equatoria occidentale e Nilo superiore, mentre il Ssoa ha ottenuto lo Stato di Jonglei. A determinare lo stallo era stata la contrariet\u00e0 dei partiti dell\u2019opposizione di concedere la presidenza di sei Stati al partito al potere; tuttavia l\u2019impasse \u00e8 stata superata dopo che il raggruppamento noto come Altri partiti politici (Opp) ha accettato di cedere al Splm-Ig una parte che gli spettava inizialmente.\n\n(TA/AP) (23/6/2020 Agenzia Fides)\n\n\n\nCondividi:", "keywords": [], "meta_keywords": [""], "tags": [], "authors": ["Agenzia Fides"], "publish_date": null, "summary": "", "article_html": "", "meta_description": "Agenzia Fides: Organo di informazione delle Pontificie Opere Missionarie dal 1927", "meta_lang": "", "meta_favicon": "/favicon.ico", "meta_data": {"title": "AFRICA/SUD SUDAN - \u201cCredo in un Sud Sudan unico, forte, stabile e libero\u201d, dice il Vescovo di Tombura-Yambio", "viewport": "width=device-width, initial-scale=1", "description": "Agenzia Fides: Organo di informazione delle Pontificie Opere Missionarie dal 1927", "author": "Agenzia Fides", "google-site-verification": "8GfVx2a8MWTMftZNk6pQ2M21sC52mPng_12dJwCP0nk", "og": {"image": "http://www.fides.org/app/webroot/files/appendeds/102/primopiano_10250.jpg", "description": "Tombura-Yambio (Agenzia Fides) \u2013 \u201cLa lotta per la liberazione \u00e8 stata fondata sui pilastri di u"}}, "canonical_link": ""}