{"source_url": "https://web.archive.org", "url": "https://web.archive.org/web/20200317133402id_/https://motoryzacja.interia.pl/wiadomosci/producenci/news-fabryka-opla-w-gliwicach-wstrzymuje-produkcje,nId,4384953", "title": "Fabryka Opla w Gliwicach wstrzymuje produkcj\u0119", "top_image": "https://i.iplsc.com/-/0009XIEAVUNPN4NX-C411.jpg", "meta_img": "https://i.iplsc.com/-/0009XIEAVUNPN4NX-C411.jpg", "images": ["https://web.archive.org/i/interia_logo_b.svg", "https://i.iplsc.com/-/0009XIEAVUNPN4NX-C411.jpg", "https://i.iplsc.com/polskie-zaklady-volkswagena-dzialaja-ale-jak-dlugo/0009XGM169S7NNAJ-C102.jpg", "https://web.archive.org/i/interia-logo-2-0.svg", "https://i.iplsc.com/zaklad-fiata-w-tychach-wstrzymuje-produkcje/0009XFU4O2AAM77G-C102.jpg", "https://i.iplsc.com/fabryka-opla-w-gliwicach/0009XIEAVUNPN4NX-C122-F4.jpg", "https://e.hub.com.pl/images/adx_fixed/close.svg", "https://web.archive.org/p.gif", "https://web.archive.org/i/service_logo_b.svg"], "movies": [], "text": "Wraz z rozprzestrzenianiem si\u0119 epidemii koronawirusa kolejne zak\u0142ady zaprzestaj\u0105 pracy i dotyczy to tak\u017ce fabryk samochod\u00f3w. Kolejn\u0105 firm\u0105 kt\u00f3ra zdecydowa\u0142a si\u0119 na taki krok jest koncern PSA.\n\nZdj\u0119cie Fabryka Opla w Gliwicach / Producenci Zak\u0142ad Fiata w Tychach wstrzymuje produkcj\u0119\n\nPrzedstawiciele koncernu PSA, a wi\u0119c marek Peugeot, Citroen, DS oraz Opel og\u0142osili w\u0142a\u015bnie, \u017ce wstrzymuj\u0105 prac\u0119 w swoich fabrykach. W zwi\u0105zku z epidemi\u0105 koronawirusa produkowa\u0107 przestan\u0105 zak\u0142ady w ca\u0142ej Europie w tym polskie Gliwice.\n\nReklama\n\nPrzerwa w pracy fabryk przebiega\u0107 b\u0119dzie stopniowo. Ju\u017c dzisiaj wstrzymana zostanie produkcja w Mulhouse (Francja) i Madrycie (Hiszpania). Jutro stan\u0105 zak\u0142ady w Poissy, Rennes i Sochaux (Francja), Zaragozie (Hiszpania), Eisenach i R\u00fcsselsheim (Niemcy), Ellesmere Port (Wielka Brytania) oraz w Gliwicach. 18 marca wstrzymana zostanie praca w Hordain (Francja), Vigo (Hiszpania) i Mangualde (Portugalia). Ostatni etap to 19 marca i fabryki w Luton (Wielka Brytania) oraz Trnawie (S\u0142owacja). Przerwa we wszystkich lokalizacjach potrwa do 27 marca.\n\nW gliwickiej fabryce pracuje blisko 2 tys. os\u00f3b, w zak\u0142adzie w Tychach - oko\u0142o 800. Jak poinformowa\u0142 dyrektor generalny firmy Andrzej Korpak, pracownicy przejd\u0105 na tzw. postojowe, otrzymuj\u0105c w tym czasie 100 proc. wynagrodzenia. Jednocze\u015bnie firma liczy na obj\u0119cie przysz\u0142ym pakietem pomocowym ze strony rz\u0105du, dla firm dotkni\u0119tych skutkami epidemii. W Gliwicach dzienna produkcja to \u015brednio ok. 300-400 samochod\u00f3w. Niespe\u0142na dwutygodniowa przerwa w produkcji mo\u017ce oznacza\u0107 ubytek rz\u0119du 3 tys. aut. Ponadto w Gliwicach trwaj\u0105 przygotowania do uruchomienia produkcji aut dostawczych - r\u00f3wnie\u017c w tym zakresie prace b\u0119d\u0105 czasowo zawieszone.\n\n\n\nW poniedzia\u0142kowym komunikacie Grupy PSA nie wymieniono fabryki silnik\u00f3w w Tychach, jednak - jak powiedzia\u0142 PAP dyrektor Korpak - r\u00f3wnie\u017c ona za kilka dni wstrzyma produkcj\u0119. Jak wyja\u015bni\u0142 dyrektor, zak\u0142ad musi dostosowa\u0107 prac\u0119 do potrzeb swoich odbiorc\u00f3w - st\u0105d na razie jeszcze wytwarza silniki, ale za kilka dni - w zwi\u0105zku zatrzymaniem produkcji aut w ca\u0142ej Grupie PSA - r\u00f3wnie\u017c produkcja silnik\u00f3w zostanie zawieszona.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/interia_moto_144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#ff7800", "referrer": "unsafe-url", "robots": "index,follow,all,noarchive", "Author": "INTERIA.PL", "GOOGLEBOT": "NOODP", "Keywords": "Wraz, rozprzestrzenianiem, epidemii, koronawirusa, kolejne, zak\u0142ady, zaprzestaj\u0105, pracy, dotyczy, tak\u017ce, fabryk, samochod\u00f3w, Kolejn\u0105, firm\u0105, kt\u00f3ra, zdecydowa\u0142a, taki, krok, jest, koncern", "Description": "Fabryka Opla w Gliwicach wstrzymuje produkcj\u0119 - motoryzacja.interia.pl - Wraz z rozprzestrzenianiem si\u0119 epidemii koronawirusa kolejne zak\u0142ady zaprzestaj\u0105 pracy i dotyczy to tak\u017ce fabryk samochod\u00f3w. Kolejn\u0105 firm\u0105 kt\u00f3ra zdecydowa\u0142a si\u0119 na taki krok jest", "twitter": {"description": "Wraz z rozprzestrzenianiem si\u0119 epidemii koronawirusa kolejne zak\u0142ady zaprzestaj\u0105 pracy i dotyczy to tak\u017ce fabryk samochod\u00f3w. Kolejn\u0105 firm\u0105 kt\u00f3ra zdecydowa\u0142a si\u0119 na taki krok jest koncern PSA.", "card": "summary_large_image"}, "og": {"type": "article", "title": "Kolejny polski zak\u0142ad wstrzymuje produkcj\u0119! Ile to potrwa?", "description": "Kliknij i zobacz wi\u0119cej.", "image": "https://i.iplsc.com/-/0009XIEAVUNPN4NX-C411.jpg", "url": "https://motoryzacja.interia.pl/wiadomosci/producenci/news-fabryka-opla-w-gliwicach-wstrzymuje-produkcje,nId,4384953"}, "news_keywords": "motoryzacja.interia.pl, producenci, wiadomo\u015bci", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://motoryzacja.interia.pl/wiadomosci/producenci/news-fabryka-opla-w-gliwicach-wstrzymuje-produkcje,nId,4384953"}