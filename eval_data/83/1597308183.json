{"source_url": "https://web.archive.org", "url": "https://web.archive.org/web/20210506075104id_/https://www.yenicaggazetesi.com.tr/devlet-bahceliden-darbe-aciklamasi-277918h.htm", "title": "Devlet Bah\u00e7eli'den darbe a\u00e7\u0131klamas\u0131", "top_image": "https://cdn.yenicaggazetesi.com.tr/news/382972.jpg", "meta_img": "https://cdn.yenicaggazetesi.com.tr/news/382972.jpg", "images": ["https://cdnr.yenicaggazetesi.com.tr/resize/400x220/news/2021/05/060520211009308065386.jpg", "https://cdnr.yenicaggazetesi.com.tr/resize/120x80/news/2021/05/050520211206309337494.jpg", "https://cdnr.yenicaggazetesi.com.tr/resize/120x80/news/2021/05/050520211146389296025.JPG", "https://cdnr.yenicaggazetesi.com.tr/resize/250x140/news/2021/05/060520210942006447445.jpg", "https://cdnr.yenicaggazetesi.com.tr/resize/250x140/news/2021/05/060520210945388065156.jpg", "https://cdnr.yenicaggazetesi.com.tr/resize/120x80/news/2021/05/050520212255139617586.jpg", "https://mc.yandex.ru/watch/66735661", "https://cdnr.yenicaggazetesi.com.tr/resize/250x140/news/2021/05/060520211029159589794.jpg", "https://cdnr.yenicaggazetesi.com.tr/resize/120x80/news/2021/05/050520212229409555106.png", "https://cdno.yenicaggazetesi.com.tr/news/358730.jpg", "https://cdnr.yenicaggazetesi.com.tr/resize/400x220/news/2021/05/060520210950256445948.jpg", "https://cdnr.yenicaggazetesi.com.tr/resize/250x140/news/2021/05/060520211033498068733.gif", "https://cdnr.yenicaggazetesi.com.tr/resize/120x80/news/2021/05/050520212046229612884.png", "https://cdnr.yenicaggazetesi.com.tr/resize/120x80/news/2021/05/050520212154029616053.jpg", "https://cdn.yenicaggazetesi.com.tr/news/382972.jpg", "https://cdnr.yenicaggazetesi.com.tr/resize/250x140/news/2021/05/060520210732372834156.jpg", "https://cdnr.yenicaggazetesi.com.tr/resize/120x80/news/2021/05/050520212025389617810.jpg", "https://cdnr.yenicaggazetesi.com.tr/resize/250x140/news/2021/05/060520211042221090912.jpg", "https://cdnr.yenicaggazetesi.com.tr/resize/250x140/news/2021/05/060520211042096444973.jpg", "https://cdnr.yenicaggazetesi.com.tr/resize/400x220/news/2021/05/060520210959596440919.jpg", "https://cdnr.yenicaggazetesi.com.tr/resize/250x140/news/2021/05/060520210910232986154.jpg", "https://cdn.yenicaggazetesi.com.tr/news/gallery/5750_1.jpg", "https://cdn.yenicaggazetesi.com.tr/news/2021/05/010520211155417552321.jpeg"], "movies": [], "text": "MHP Genel Ba\u015fkan\u0131 Devlet Bah\u00e7eli, yaz\u0131l\u0131 bir a\u00e7\u0131klamada bulunarak darbe tart\u0131\u015fmalar\u0131na de\u011findi.\n\n\"Her kim darbeyi akl\u0131ndan ge\u00e7iriyorsa, sokaklardan, silahlardan ve zorbal\u0131ktan iktidar \u00e7\u0131karmay\u0131 hayal ediyorsa bunun en ac\u0131kl\u0131 bedeline katlanmay\u0131 da g\u00f6ze almal\u0131d\u0131r.\" ifadelerini kullanan Bah\u00e7eli, \"Darbeci gelene\u011fin siyaset aya\u011f\u0131 olan CHP su\u00e7\u00fcst\u00fc yakalanm\u0131\u015ft\u0131r\" dedi.\n\nDevlet Bah\u00e7eli'nin a\u00e7\u0131klamalar\u0131 \u015f\u00f6yle:\n\nT\u00fcrk milletine mensubiyeti a\u011f\u0131r yaral\u0131 zevat, zihniyet ve ziyank\u00e2r \u00e7evrelerin me\u015fum ve melun emelleri son zamanlarda dikkat \u00e7ekici \u015fekilde art\u0131\u015f g\u00f6stermektedir. T\u00fcrkiye\u2019yi k\u00f6t\u00fclemek, hatta kundaklamak maksad\u0131yla kuyru\u011fa girenlerin s\u00f6z, yaz\u0131, de\u011ferlendirme, analiz ve yorumlar\u0131 husumetle te\u00e7hiz edilmi\u015f karanl\u0131k bir propagandan\u0131n ara duraklar\u0131d\u0131r. Bunlar\u0131n freni bo\u015falm\u0131\u015f, fikirleri boyanm\u0131\u015f, ger\u00e7ek y\u00fczleri bir kez daha de\u015fifre edilmi\u015ftir.\n\nAmac\u0131 malum ve mahsurlu yabanc\u0131 vak\u0131flardan birisinin T\u00fcrkiye\u2019yi \u0131l\u0131ml\u0131 otokrasi, de facto diktat\u00f6rl\u00fck olarak tarif ve takdimi bayat ve ba\u011fnaz bir isnat olmas\u0131n\u0131n yan\u0131nda utan\u00e7 verici bir iftirad\u0131r. \u00dclkemizin demokrasi seviyesini tart\u0131\u015fmaya a\u00e7an yerli ve yabanc\u0131 \u00e7\u0131kar gruplar\u0131n\u0131n kime ve neye hizmet ettikleri vicdan sahibi her insan\u0131m\u0131z taraf\u0131ndan bilinmektedir.\n\nZira her \u015fey g\u00fcn gibi ortadad\u0131r.\n\nBilhassa T\u00fcrkiye ekonomisini karalama kampanyas\u0131na refakat eden ana faillerin hem \u00fclke i\u00e7inden hem \u00fclke d\u0131\u015f\u0131ndan e\u015fzamanl\u0131 olarak harekete ge\u00e7meleri al\u00e7ak bir senaryonun tedav\u00fcl ve temin \u00e7abas\u0131ndan ba\u015fka bir anlama gelmeyecektir.\n\nAlmanya\u2019da yay\u0131mlanan g\u00fcnl\u00fck bir gazetede T\u00fcrkiye\u2019nin ekonomik iflas\u0131ndan bahsedilmesi, yeni tip Korona vir\u00fcs konusunda vahim hatalar\u0131n yap\u0131ld\u0131\u011f\u0131n\u0131n iddia edilmesi i\u011fren\u00e7 bir tertip ve tezg\u00e2ha i\u015farettir. \u00dclkemiz alenen hedeftedir. Kirli ve kindar hedefler birer birer a\u00e7\u0131\u011fa \u00e7\u0131kmaktad\u0131r.\n\nKOV\u0130D-19\u2019a kar\u015f\u0131 hayranl\u0131k uyand\u0131ran bir m\u00fccadelenin varl\u0131\u011f\u0131 biliniyor ve belgeleniyorken \u00fclkemizin itibar ve sayg\u0131nl\u0131\u011f\u0131na g\u00f6lge d\u00fc\u015f\u00fcrmeye gayret edenler kesinlikle iyi niyetli ve namuslu duru\u015f sergilememektedir.\n\nT\u00fcrkiye ekonomisinin zorlu dalgalanmalara maharetle direnmesi, al\u0131nm\u0131\u015f kararl\u0131 ve dirayetli tedbirlerin zaman\u0131nda ve cesaretle devreye al\u0131nmas\u0131 i\u00e7 ve d\u0131\u015f odaklar\u0131 \u00e7\u0131lg\u0131na \u00e7evirmektedir. Zorluklara ra\u011fmen ekonomimiz \u00e7elik gibi, ekonomi y\u00f6netimimiz de \u00e7evik ve millidir. Korona vir\u00fcs salg\u0131n\u0131nda vaka ve vefat say\u0131s\u0131n\u0131n ini\u015fe ge\u00e7mesi, yo\u011fun bak\u0131m ve ent\u00fcbe say\u0131s\u0131n\u0131n her g\u00fcn biraz daha azal\u0131p zay\u0131flamas\u0131 pek \u00e7ok \u00e7evreyi derinden sarsmaktad\u0131r. \u0130stiyorlar ki, T\u00fcrkiye habis vir\u00fcse kar\u015f\u0131 at\u0131l ve aciz duruma d\u00fc\u015f\u00fcp boyun e\u011fsin.\n\nBekliyorlar ki, sosyal, ekonomik ve siyasal dengeler ba\u015ftan aya\u011fa bozulup buhran h\u00e2kimiyet kursun.\n\nB\u00f6ylesi bir ortamda CHP\u2019li siyaset\u00e7ilerin demokrasi d\u0131\u015f\u0131 \u00f6zlemleri, zilletin \u00e7amuruna bulanm\u0131\u015f gazete, dergi, internet sitesi ve baz\u0131 k\u00f6\u015fe yazarlar\u0131n\u0131n \u201cYeni bir zihniyet ve \u00e7a\u011fda\u015f siyasi iktidar\u0131 \u015fart\u201d ifadeleri milli irade d\u00fc\u015fmanl\u0131\u011f\u0131n\u0131n nas\u0131l da tavan yapt\u0131\u011f\u0131na en a\u00e7\u0131k delildir.\n\nCHP demokrasi haz\u0131ms\u0131zlar\u0131n\u0131n kervanba\u015f\u0131d\u0131r.\n\n\u0130ktidar hedefine ula\u015fabilmek i\u00e7in sand\u0131\u011f\u0131n d\u0131\u015f\u0131nda yol arayanlar, buna davetiye \u00e7\u0131karanlar, T\u00fcrkiye aleyhine i\u015fbirlik\u00e7ili\u011fe talip olup be\u015finci kol faaliyeti yapanlar sadece demokrasiye has\u0131m de\u011fil ayn\u0131 zamanda T\u00fcrkiye\u2019nin de kar\u015f\u0131s\u0131nda birikmi\u015f emperyalizmin ta\u015feronlar\u0131d\u0131r.\n\nT\u00fcrkiye\u2019de iktidar bellidir, g\u00f6rev s\u00fcresi be\u015f y\u0131ld\u0131r. TBMM\u2019de Cumhur \u0130ttifak\u0131\u2019n\u0131n milletvekili say\u0131s\u0131 341, zillet \u015femsiyesi alt\u0131nda toplananlar\u0131n say\u0131s\u0131 236\u2019d\u0131r. Se\u00e7ilmi\u015f Cumhurba\u015fkan\u0131 ve h\u00fck\u00fcmeti g\u00f6revinin ba\u015f\u0131ndad\u0131r. 2023 y\u0131l\u0131n\u0131n Haziran ay\u0131na kadar da se\u00e7im yoktur.\n\nCumhurba\u015fkanl\u0131\u011f\u0131 H\u00fck\u00fcmet Sistemi 667 g\u00fcnd\u00fcr, yani 1 sene 9 ay 27 g\u00fcnd\u00fcr ba\u015far\u0131yla devrededir.\n\nHamd olsun yeni sistemin kurum, kural ve ilkelerinden m\u00fclhem temeli sa\u011flam, uygulamas\u0131 sa\u011fl\u0131kl\u0131, sonu\u00e7lar\u0131 da g\u00f6z kama\u015ft\u0131r\u0131c\u0131d\u0131r.\n\nCHP\u2019li siyaset\u00e7ilerin demokrasi harici y\u00f6ntemlerden medet umarak \u201cBir \u015fekilde iktidar de\u011fi\u015fikli\u011fi\u201d g\u00f6rmelerinin tavzih ve tevili milli egemenlik mant\u0131\u011f\u0131 \u00e7er\u00e7evesinde imk\u00e2ns\u0131zd\u0131r. Darbeci gelene\u011fin siyaset aya\u011f\u0131 olan CHP su\u00e7\u00fcst\u00fc yakalanm\u0131\u015ft\u0131r. T\u00fcrkiye\u2019de sand\u0131k d\u0131\u015f\u0131nda iktidar nas\u0131l olacakt\u0131r? Bunu kim ya da kimler yapabilecektir?\n\nCumhur \u0130ttifak\u0131\u2019n\u0131n bile\u011fi b\u00fck\u00fclmeden, T\u00fcrk milleti diz \u00e7\u00f6kt\u00fcr\u00fclmeden gayri me\u015fru iktidar gayesi nas\u0131l hayat ve zemin bulacakt\u0131r?\n\nHer kim darbeyi akl\u0131ndan ge\u00e7iriyorsa, sokaklardan, silahlardan ve zorbal\u0131ktan iktidar \u00e7\u0131karmay\u0131 hayal ediyorsa bunun en ac\u0131kl\u0131 bedeline katlanmay\u0131 da g\u00f6ze almal\u0131d\u0131r.\n\n\n\nHayas\u0131z ve haks\u0131z bir \u015fekilde maske da\u011f\u0131t\u0131lmad\u0131\u011f\u0131ndan \u015fik\u00e2yet eden k\u00f6ks\u00fcz CHP s\u00f6zc\u00fclerinin, asl\u0131nda y\u00fczlerine takt\u0131klar\u0131 ihanet maskesini dert ve mesele etmeleri siyasi ve ahlaki tutarl\u0131l\u0131k gere\u011fidir.\n\nCumhur \u0130ttifak\u0131 yoluna ve T\u00fcrkiye\u2019ye hizmetine azimle, inan\u00e7la, imanla devam edecektir.\n\nDarbe sevdal\u0131lar\u0131, demokrasi katilleri her zaman kar\u015f\u0131lar\u0131nda Milliyet\u00e7i Hareket Partisi\u2019yle Cumhur \u0130ttifak\u0131\u2019n\u0131 bulacaklard\u0131r. Hi\u00e7 kimse hayale kap\u0131lmamal\u0131d\u0131r. Hi\u00e7 kimse yanl\u0131\u015f hesap yapmamal\u0131d\u0131r.\"", "keywords": [], "meta_keywords": ["devlet bah\u00e7eli", "mhp", "darbe"], "tags": ["mhp", "devlet bah\u00e7eli", "darbe"], "authors": ["Yeni \u00c7a\u011f Gazetesi"], "publish_date": null, "summary": "", "article_html": "", "meta_description": "MHP Genel Ba\u015fkan\u0131 Devlet Bah\u00e7eli, son g\u00fcnlerde g\u00fcndeme gelen darbe tart\u0131\u015fmalar\u0131na ili\u015fkin", "meta_lang": "tr", "meta_favicon": "/assets/img/favicon.png", "meta_data": {"keywords": "devlet bah\u00e7eli, mhp, darbe", "description": "MHP Genel Ba\u015fkan\u0131 Devlet Bah\u00e7eli, son g\u00fcnlerde g\u00fcndeme gelen darbe tart\u0131\u015fmalar\u0131na ili\u015fkin", "fb": {"app_id": 465402641026108}, "DC.date.issued": "2020-05-05T14:48:00+03:00", "news_keywords": "devlet bah\u00e7eli, mhp, darbe", "robots": "max-image-preview:large", "og": {"type": "article", "site_name": "Yeni \u00c7a\u011f Gazetesi", "url": "https://www.yenicaggazetesi.com.tr/devlet-bahceliden-darbe-aciklamasi-277918h.htm", "title": "Devlet Bah\u00e7eli'den darbe a\u00e7\u0131klamas\u0131", "description": "MHP Genel Ba\u015fkan\u0131 Devlet Bah\u00e7eli, son g\u00fcnlerde g\u00fcndeme gelen darbe tart\u0131\u015fmalar\u0131na ili\u015fkin", "image": {"identifier": "https://cdn.yenicaggazetesi.com.tr/news/382972.jpg", "width": 660, "height": 330}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/devlet-bahceliden-darbe-aciklamasi-277918h.htm", "title": "Devlet Bah\u00e7eli'den darbe a\u00e7\u0131klamas\u0131", "description": "MHP Genel Ba\u015fkan\u0131 Devlet Bah\u00e7eli, son g\u00fcnlerde g\u00fcndeme gelen darbe tart\u0131\u015fmalar\u0131na ili\u015fkin", "image": "https://cdn.yenicaggazetesi.com.tr/news/382972.jpg"}, "viewport": "width=device-width, initial-scale=1", "msapplication-TileColor": "#ffffff", "msapplication-config": "/s/assets/favicon/browserconfig.xml", "theme-color": "#ffffff"}, "canonical_link": "https://www.yenicaggazetesi.com.tr/devlet-bahceliden-darbe-aciklamasi-277918h.htm"}