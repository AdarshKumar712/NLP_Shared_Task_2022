{"source_url": "https://web.archive.org", "url": "https://web.archive.org/web/20200110141101id_/https://fakty.interia.pl/raporty/raport-bliski-wschod/aktualnosci/news-justin-trudeau-misje-w-iraku-beda-kontynuowane,nId,4251840", "title": "Justin Trudeau: Misje w Iraku b\u0119d\u0105 kontynuowane", "top_image": "https://i.iplsc.com/-/0009EFY30UC3H59U-C411.jpg", "meta_img": "https://i.iplsc.com/-/0009EFY30UC3H59U-C411.jpg", "images": ["https://web.archive.org/i/interia_logo_b.svg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://i.iplsc.com/-/0009EFY30UC3H59U-C411.jpg", "https://i.iplsc.com/premier-kanady-justin-trudeau/0009EFY30UC3H59U-C122-F4.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "Kanada b\u0119dzie kontynuowa\u0107 sw\u00f3j udzia\u0142 w misji w Iraku w ramach Mi\u0119dzynarodowej Koalicji walcz\u0105cej z Pa\u0144stwem Islamskim oraz w dowodzonej przez siebie misji szkoleniowej NATO - o\u015bwiadczy\u0142 w \u015brod\u0119 szef kanadyjskiego rz\u0105du Justin Trudeau.\n\nZdj\u0119cie Premier Kanady Justin Trudeau /DAVE CHAN /AFP\n\n\"Kontynuujemy prac\u0119 na rzecz zwalczania organizacji Daesz (tzw. Pa\u0144stwo Islamskie - red.) w regionie, kontynuujemy prac\u0119 na rzecz stabilizacji Iraku i jego instytucji pa\u0144stwowych, by zapewni\u0107 pok\u00f3j i stabilno\u015b\u0107 w regionie, i apelujemy o deeskalacj\u0119\" - powiedzia\u0142 Trudeau podczas \u015brodowej konferencji prasowej.\n\nReklama\n\nDecyzje o dalszych krokach b\u0119d\u0105 podejmowane w konsultacji z NATO, sojusznikami i pa\u0144stwami regionu - doda\u0142.\n\nRozmowa z Trumpem\n\nW \u015brod\u0119 Trudeau przeprowadzi\u0142 rozmowy telefoniczne z prezydentem USA Donaldem Trumpem, prezydentem Francji Emmanuelem Macronem, premierem Wielkiej Brytanii Borisem Johnsonem i premierem Australii Scottem Morrisonem.\n\nW rozmowie z Trumpem, obaj przyw\u00f3dcy \"om\u00f3wili potrzeb\u0119 deeskalacji i podkre\u015blili znaczenie dalszego wsparcia dla stabilno\u015bci Iraku oraz dalszej walki z Daesz\" - czytamy w notce z kancelarii premiera.\n\nAtak na bazy USA\n\nW nocy z wtorku na \u015brod\u0119 Iran wystrzeli\u0142 kilkana\u015bcie rakiet na wykorzystywane przez Amerykan\u00f3w bazy wojskowe w Iraku. By\u0142a to odpowied\u017a Iranu na zesz\u0142otygodniowy atak ameryka\u0144skiego drona na lotnisku w Bagdadzie, w kt\u00f3rym zgin\u0105\u0142 ira\u0144ski genera\u0142 Kasem Sulejmani, dow\u00f3dca elitarnej ira\u0144skiej jednostki wojskowej Al-Kuds.\n\nW trakcie atak\u00f3w ira\u0144skich w bazie w Irbilu znajdowali si\u0119 \u017co\u0142nierze kanadyjscy, jednak nikt nie ucierpia\u0142 - potwierdzi\u0142 w \u015brod\u0119 Trudeau. \"Kanada pot\u0119pia ira\u0144ski atak, ale odczuwamy ulg\u0119, \u017ce ca\u0142y personel przebywaj\u0105cy w Iraku jest bezpieczny\" - powiedzia\u0142.\n\nKilka godzin po ira\u0144skim odwecie, niedaleko Teheranu, zaraz po starcie rozbi\u0142 si\u0119 samolot ukrai\u0144skich linii lotniczych zmierzaj\u0105cy do Kijowa. Na pok\u0142adzie znajdowa\u0142o si\u0119 176 os\u00f3b, w tym 82 Ira\u0144czyk\u00f3w i co najmniej 63 Kanadyjczyk\u00f3w. Nikt nie prze\u017cy\u0142. Przyczyna katastrofy nie jest na razie znana.\n\nZ Toronto Alicja Minda", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Kanada, b\u0119dzie, kontynuowa\u0107, sw\u00f3j, udzia\u0142, misji, Iraku, ramach, Mi\u0119dzynarodowej, Koalicji, walcz\u0105cej, Pa\u0144stwem, Islamskim, oraz, dowodzonej, przez, siebie, szkoleniowej, NATO, o\u015bwiadczy\u0142, \u015brod\u0119, szef", "Description": "Justin Trudeau: Misje w Iraku b\u0119d\u0105 kontynuowane - fakty.interia.pl - Kanada b\u0119dzie kontynuowa\u0107 sw\u00f3j udzia\u0142 w misji w Iraku w ramach Mi\u0119dzynarodowej Koalicji walcz\u0105cej z Pa\u0144stwem Islamskim oraz w dowodzonej przez siebie misji szkoleniowej NATO - o\u015bwiadczy\u0142", "twitter": {"description": "Kanada b\u0119dzie kontynuowa\u0107 sw\u00f3j udzia\u0142 w misji w Iraku w ramach Mi\u0119dzynarodowej Koalicji walcz\u0105cej z Pa\u0144stwem Islamskim oraz w dowodzonej przez siebie misji szkoleniowej NATO - o\u015bwiadczy\u0142 w \u015brod\u0119 szef kanadyjskiego rz\u0105du Justin Trudeau.", "card": "summary_large_image"}, "og": {"type": "article", "title": "Justin Trudeau: Misje w Iraku b\u0119d\u0105 kontynuowane", "description": "Kliknij i zobacz wi\u0119cej.", "image": "https://i.iplsc.com/-/0009EFY30UC3H59U-C411.jpg", "url": "https://fakty.interia.pl/raporty/raport-bliski-wschod/aktualnosci/news-justin-trudeau-misje-w-iraku-beda-kontynuowane,nId,4251840"}, "news_keywords": "fakty.interia.pl, Eskalacja napi\u0119\u0107 na Bliskim Wschodzie, aktualno\u015bci, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-bliski-wschod/aktualnosci/news-justin-trudeau-misje-w-iraku-beda-kontynuowane,nId,4251840"}