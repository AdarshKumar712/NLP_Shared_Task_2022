{"source_url": "https://web.archive.org", "url": "https://web.archive.org/web/20210805213318id_/https://www.ilfoglio.it/esteri/2020/01/22/news/il-prezzo-di-unalleanza-297667/", "title": "Il prezzo di un'alleanza", "top_image": "https://img-prod.ilfoglio.it/2020/08/02/1579636303603_1579636320_1200x630_1596366138318.jpg", "meta_img": "https://img-prod.ilfoglio.it/2020/08/02/1579636303603_1579636320_1200x630_1596366138318.jpg", "images": ["https://px.ads.linkedin.com/collect/?pid=3110601&fmt=gif", "https://track.adform.net/Serving/TrackPoint/?pm=2252038&ADFPageName=DAN_WS_Il_Foglio_Quotidiano&ADFdivider=|", "https://web.archive.org/assets/2020/images/placeholder_orizzontale.jpg", "https://web.archive.org/assets/2020/images/il-foglio-logo.svg", "https://www.facebook.com/tr?id=916540528499612&ev=PageView&noscript=1", "https://track.adform.net/Serving/TrackPoint/?pm=2255879&ADFPageName=All%20Pages&ADFdivider=|", "https://www.ilfoglio.it/assets/2020/images/il-foglio-logo.svg", "https://img-prod.ilfoglio.it/2020/08/02/1579636303603_1579636320_1200x630_1596366138318.jpg", "data:image/png;base64,iVBORw0KGgoAAAANSUhEUgAAAAEAAAABCAQAAAC1HAwCAAAAC0lEQVR42mNkYAAAAAYAAjCB0C8AAAAASUVORK5CYII=", "https://www-prod.ilfoglio.it/assets/2020/images/il-foglio-logo.svg"], "movies": [], "text": "Boris Johnson incontra il venezuelano Guaid\u00f3, Pedro S\u00e1nchez no: c\u2019entra Podemos\n\nJuan Guaid\u00f3, capo dell\u2019opposizione venezuelana, e presidente del Venezuela riconosciuto da oltre 50 paesi, due giorni fa ha sfidato il divieto di viaggio all\u2019estero impostogli dal dittatore Nicol\u00e1s Maduro ed \u00e8 andato a Bogot\u00e1, in Colombia, dove \u00e8 stato ricevuto dal presidente Iv\u00e1n Duque M\u00e1rquez e ha incontrato il segretario di stato americano Mike Pompeo.\n\nGuaid\u00f3 ha bisogno di tutto il sostegno internazionale possibile, specie dopo che Maduro ha tentato un golpe chiudendo a Guaid\u00f3 l\u2019accesso all\u2019Assemblea nazionale due settimane fa, e per questo dopo Bogot\u00e1 \u00e8 andato in Europa per sostenere la causa della democrazia in Venezuela. Ieri era a Londra, dove ha incontrato il premier Boris Johnson e il ministro degli Esteri Dominic Raab; oggi sar\u00e0 a Bruxelles, dove incontrer\u00e0 l\u2019Alto rappresentante Ue Josep Borrell; domani andr\u00e0 a Davos, dove dovrebbe tenere bilaterali con capi di stato e di governo.\n\nL\u2019agenda di Guaid\u00f3 non \u00e8 del tutto sicura, ma \u00e8 probabile che nel fine settimana il leader venezuelano andr\u00e0 a Madrid. Nella capitale spagnola, tuttavia, \u00e8 probabile che l\u2019accoglienza sar\u00e0 freddina. Il governo ha fatto sapere che il presidente Pedro S\u00e1nchez non incontrer\u00e0 personalmente Guaid\u00f3, come hanno fatto Duque e Johnson, ma mander\u00e0 al suo posto la ministra degli Esteri Arancha Gonz\u00e1lez Laya. La portavoce del governo ieri ha detto anche che nell\u2019ultimo Consiglio dei ministri \u201cnon si \u00e8 parlato di Venezuela\u201d, e insomma tutto \u00e8 sembrato un po\u2019 freddo, contando che sarebbe in arrivo a Madrid un leader che lotta per la democrazia e che la Spagna, come ex potenza coloniale, ha ancora un enorme peso in America latina: un incontro con S\u00e1nchez per Guaid\u00f3 varrebbe molto.\n\nMa S\u00e1nchez si nega, ed \u00e8 facile immaginare che in questa decisione abbia giocato un ruolo il novello partner di governo del leader socialista: Podemos, il partito di estrema sinistra con cui S\u00e1nchez ha stretto un governo di coalizione, sostiene da sempre il regime \u201canti imperialista\u201d di Maduro e negli anni \u00e8 stato sfiorato da pi\u00f9 di un sospetto di finanziamento poco trasparente proveniente dal Venezuela. S\u00e1nchez ha cominciato soltanto adesso a ripagare il vero costo del governo con Podemos.", "keywords": [], "meta_keywords": [""], "tags": ["Covid e vaccini", "boris johnson", "il foglio", "Mario Draghi", "juan guaid\u00f2"], "authors": [], "publish_date": "Wed Jan 22 00:00:00 2020", "summary": "", "article_html": "", "meta_description": "Boris Johnson incontra il venezuelano Guaid\u00f3, Pedro S\u00e1nchez no: c\u2019entra Podemos", "meta_lang": "it", "meta_favicon": "//www.ilfoglio.it/assets/2020/images/favicon.ico?v=1.3.5", "meta_data": {"viewport": "width=device-width, initial-scale=1.0", "description": "Boris Johnson incontra il venezuelano Guaid\u00f3, Pedro S\u00e1nchez no: c\u2019entra Podemos", "Keywords": "boris johnson,il foglio,juan guaid\u00f2", "sections": "esteri", "og": {"type": "article", "title": "Il prezzo di un\u2019alleanza", "description": "Boris Johnson incontra il venezuelano Guaid\u00f3, Pedro S\u00e1nchez no: c\u2019entra Podemos", "image": {"identifier": "https://img-prod.ilfoglio.it/2020/08/02/1579636303603_1579636320_1200x630_1596366138318.jpg", "width": 1200, "height": 630}, "url": "https://www.ilfoglio.it/esteri/2020/01/22/news/il-prezzo-di-unalleanza-297667/"}, "fb": {"app_id": 1853129581606944, "pages": 61703722992}, "twitter": {"card": "summary_large_image", "site": "@ilfoglio_it", "creator": "@ilfoglio_it", "title": "Il prezzo di un\u2019alleanza", "description": "Boris Johnson incontra il venezuelano Guaid\u00f3, Pedro S\u00e1nchez no: c\u2019entra Podemos", "url": "https://www.ilfoglio.it/esteri/2020/01/22/news/il-prezzo-di-unalleanza-297667/", "image": {"identifier": "https://img-prod.ilfoglio.it/2020/08/02/1579636303603_1579636320_1200x630_1596366138318.jpg", "width": 1200, "height": 630}}, "publisher": "Il Foglio", "url": "https://www.ilfoglio.it/esteri/2020/01/22/news/il-prezzo-di-unalleanza-297667/"}, "canonical_link": "https://www.ilfoglio.it/esteri/2020/01/22/news/il-prezzo-di-unalleanza-297667/"}