{"source_url": "https://web.archive.org", "url": "https://web.archive.org/web/20210705180116id_/https://www.birgun.net/haber/erdogan-gulme-ani-elestirilerine-yanit-verdi-290379", "title": "Erdo\u011fan 'g\u00fclme an\u0131' ele\u015ftirilerine yan\u0131t verdi", "top_image": "https://static.birgun.net/resim/haber-detay-resim/2020/03/04/erdogan-a-gulme-ani-elestirilerine-yanit-verdi-696200-5.jpg", "meta_img": "https://static.birgun.net/resim/haber-detay-resim/2020/03/04/erdogan-a-gulme-ani-elestirilerine-yanit-verdi-696200-5.jpg", "images": ["https://static.birgun.net/static/images/birgun-logo.png", "https://static.birgun.net/resim/haber-liste-resim/2021/07/05/murat-yetkin-ak-parti-yi-ofkelendiren-cocuk-asker-suclamasinin-altinda-seta-olabilir-895552-6.jpg", "https://static.birgun.net/resim/haber-liste-resim/2021/07/05/keman-virtuozu-ilyas-tetik-yasamina-son-verdi-895577-6.jpg", "https://static.birgun.net/resim/haber-liste-resim/2021/07/05/rusya-nin-13-kentinden-daha-turkiye-ye-ucuslar-baslatilacak-895598-6.jpg", "https://static.birgun.net/resim/video-snapshot-resim/2021/07/03/delta-varyanti-ve-normallesme-769-8.jpg", "https://static.birgun.net/resim/haber-detay-resim/2020/03/04/erdogan-a-gulme-ani-elestirilerine-yanit-verdi-696200-5.jpg", "https://static.birgun.net/resim/haber-liste-resim/2021/07/05/aksener-bizim-hdp-ile-herhangi-bir-irtibatimiz-yok-895604-6.jpg"], "movies": ["https://www.dailymotion.com/embed/video/x7scxd5?autoplay=1"], "text": "Yukar\u0131 \u00c7\u0131k\n\nErdo\u011fan 'g\u00fclme an\u0131' ele\u015ftirilerine yan\u0131t verdi\n\nAKP'li Cumhurba\u015fkan\u0131 Recep Tayyip Erdo\u011fan, \u0130dlib'de 33 askerin ya\u015fam\u0131n\u0131 yitirdi\u011fi sald\u0131r\u0131n\u0131n ard\u0131ndan ilk a\u00e7\u0131klamas\u0131nda espriler yapm\u0131\u015f, olay\u0131n ard\u0131ndan g\u00fclmesi ele\u015ftiri konusu olmu\u015ftu. Erdo\u011fan ele\u015ftirileri '\u015feytani bir kampanya' olarak niteledi\n\nAKP'li Cumhurba\u015fkan\u0131 Tayyip Erdo\u011fan, eski milletvekilleriyle bulu\u015fmas\u0131nda \u2018g\u00fclme an\u0131\u2019na ili\u015fkin videoya ele\u015ftirileri \u201c\u015eeytani bir kampanya\u201d diye yan\u0131tlad\u0131. Erdo\u011fan \u201cOrada bir ironi var. Trump\u2019la yapt\u0131\u011f\u0131m bir g\u00f6r\u00fc\u015fmeyi aktar\u0131yorum. Her taraf\u0131 ironik olan bir g\u00f6r\u00fc\u015fmeyi ortaya koymak i\u00e7in s\u00f6ylenen bir s\u00f6z\u201d dedi.\n\nH\u00fcrriyet'in haberine g\u00f6re Erdo\u011fan ba\u015fkanl\u0131\u011f\u0131nda \u00f6nceki g\u00fcn AKP Genel Merkezi\u2019nde toplanan Merkez Y\u00f6netim Kurulu (MYK) toplant\u0131s\u0131 yakla\u015f\u0131k 2 saat s\u00fcrd\u00fc. Edinilen bilgiye g\u00f6re Erdo\u011fan\u2019a eski \u0130stanbul milletvekilleri ile ge\u00e7en hafta sonu d\u00fczenlenen toplant\u0131daki \u201cg\u00fclme\u201d videosu izletildi ve konu \u00fczerinde tart\u0131\u015fma yap\u0131ld\u0131. \u015eehit haberlerinin ard\u0131ndan kamuoyunda tart\u0131\u015fma yaratan videoyu izlerken sinirlendi\u011fi g\u00f6r\u00fclen Erdo\u011fan, \u201cOrada bir ironi var. Trump\u2019la yapt\u0131\u011f\u0131m bir g\u00f6r\u00fc\u015fmeyi aktar\u0131yorum. Her taraf\u0131 ironik olan bir g\u00f6r\u00fc\u015fmeyi ortaya koymak i\u00e7in s\u00f6ylenen bir s\u00f6z. Bu \u015feytani bir kampanya. De\u011ferlerimizden uzak bu yakla\u015f\u0131m\u0131 hayretler i\u00e7inde kar\u015f\u0131l\u0131yorum\u201d diyerek sitem etti.\n\nG\u00dcLME ANI\n\nErdo\u011fan\u2019\u0131n \u0130dlib\u2019de 36 askerin hayat\u0131n\u0131 kaybetti\u011fini a\u00e7\u0131klad\u0131\u011f\u0131 konu\u015fmas\u0131nda sarf etti\u011fi s\u00f6zler ve Trump\u2019la olan diyalogunu g\u00fclerek anlatmas\u0131 b\u00fcy\u00fck tepki \u00e7ekmi\u015fti. Erdo\u011fan\u2019\u0131n g\u00fclerek anlatt\u0131\u011f\u0131 diyalog s\u0131ras\u0131nda Berat Albayrak\u2019\u0131n da kahkaha att\u0131\u011f\u0131 anlar kameralara yans\u0131m\u0131\u015ft\u0131.\n\nErdo\u011fan'\u0131n g\u00fcld\u00fc\u011f\u00fc g\u00f6r\u00fcnt\u00fcler Twitter'da TT olmu\u015f, \u00e7ok say\u0131da yurtta\u015f duruma tepki g\u00f6stermi\u015fti.", "keywords": [], "meta_keywords": ["AKP", "kampanya", "Cumhurba\u015fkan\u0131", "\u0130dlib", "tepki", "Berat Albayrak", "\u0130stanbul", "myk", "Recep Tayyip Erdo\u011fan", "Tayyip Erdo\u011fan", "\u015fehit", "Twitter", "yurtta\u015f"], "tags": [], "authors": [], "publish_date": null, "summary": "", "article_html": "", "meta_description": "AKP'li Cumhurba\u015fkan\u0131 Recep Tayyip Erdo\u011fan, \u0130dlib'de 33 askerin ya\u015fam\u0131n\u0131 yitirdi\u011fi sald\u0131r\u0131n\u0131n ard\u0131ndan ilk a\u00e7\u0131klamas\u0131nda espriler yapm\u0131\u015f, olay\u0131n ard\u0131ndan", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "AKP'li Cumhurba\u015fkan\u0131 Recep Tayyip Erdo\u011fan, \u0130dlib'de 33 askerin ya\u015fam\u0131n\u0131 yitirdi\u011fi sald\u0131r\u0131n\u0131n ard\u0131ndan ilk a\u00e7\u0131klamas\u0131nda espriler yapm\u0131\u015f, olay\u0131n ard\u0131ndan", "title": "Erdo\u011fan 'g\u00fclme an\u0131' ele\u015ftirilerine yan\u0131t verdi", "url": "https://www.birgun.net/haber/erdogan-gulme-ani-elestirilerine-yanit-verdi-290379", "image": "https://static.birgun.net/resim/haber-detay-resim/2020/03/04/erdogan-a-gulme-ani-elestirilerine-yanit-verdi-696200-5.jpg", "type": "website", "site_name": "birgun.net"}, "keywords": "AKP, kampanya, Cumhurba\u015fkan\u0131, \u0130dlib, tepki, Berat Albayrak, \u0130stanbul, myk, Recep Tayyip Erdo\u011fan, Tayyip Erdo\u011fan, \u015fehit, Twitter, yurtta\u015f", "articleid": 290379, "article": {"published": "2020-03-04"}, "twitter": {"url": "https://www.birgun.net/haber/erdogan-gulme-ani-elestirilerine-yanit-verdi-290379", "title": "Erdo\u011fan 'g\u00fclme an\u0131' ele\u015ftirilerine yan\u0131t verdi", "description": "AKP'li Cumhurba\u015fkan\u0131 Recep Tayyip Erdo\u011fan, \u0130dlib'de 33 askerin ya\u015fam\u0131n\u0131 yitirdi\u011fi sald\u0131r\u0131n\u0131n ard\u0131ndan ilk a\u00e7\u0131klamas\u0131nda espriler yapm\u0131\u015f, olay\u0131n ard\u0131ndan g\u00fclmesi ele\u015ftiri konusu olmu\u015ftu. Erdo\u011fan ele\u015ftirileri '\u015feytani bir kampanya' olarak niteledi", "image": "https://static.birgun.net/resim/haber-detay-resim/2020/03/04/erdogan-a-gulme-ani-elestirilerine-yanit-verdi-696200-5.jpg", "card": "summary_large_image", "widgets": {"new-embed-design": "on", "csp": "on"}, "site": "@BirGun_Gazetesi"}, "pdate": 20200304, "utime": 20200304092503, "ptime": 20200304091900, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "fb": {"pages": 119984304704521}, "application-name": "birgun.net", "revisit-after": "1 days"}, "canonical_link": "https://www.birgun.net/haber/erdogan-gulme-ani-elestirilerine-yanit-verdi-290379"}