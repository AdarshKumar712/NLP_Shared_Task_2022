{"source_url": "https://web.archive.org", "url": "https://web.archive.org/web/20200507133452id_/https://naszdziennik.pl/swiat/219837,nowy-jork-wprowadza-nowy-sposob-testowania.html", "title": "Nowy Jork wprowadza nowy spos\u00f3b testowania", "top_image": "https://web.archive.org/favicon.ico", "meta_img": "https://web.archive.org/favicon.ico", "images": ["https://web.archive.org/images/logo-male.png", "https://web.archive.org/images/logo-footer.png", "https://web.archive.org/favicon.ico", "https://web.archive.org/images/print-preview.png"], "movies": [], "text": "Od poniedzia\u0142ku Nowy Jork wprowadza nowy spos\u00f3b testowania mieszka\u0144c\u00f3w na obecno\u015b\u0107 koronowirusa. Badania b\u0119dzie mo\u017cna przeprowadza\u0107 w szpitalach i innych plac\u00f3wkach s\u0142u\u017cby zdrowia \u2013 poinformowa\u0142 w poniedzia\u0142ek nowojorski burmistrz Bill de Blasio.\n\nJak wyja\u015bni\u0142 podczas konferencji prasowej, inicjatywa ta ma zwi\u0119kszy\u0107 liczb\u0119 os\u00f3b poddanych badaniu i obni\u017cy\u0107 ryzyko zaka\u017cenia personelu medycznego odpowiedzialnego za pobieranie pr\u00f3bek.\n\nZar\u00f3wno de Blasio, jak i gubernator Nowego Jorku Andrew Cuomo podkre\u015blali wielokrotnie, \u017ce zwi\u0119kszenie liczby test\u00f3w jest kluczem do poznania rzeczywistej skali zaka\u017ce\u0144. Od tego te\u017c de Blasio i Cuomo uzale\u017cniaj\u0105 stopniowe znoszenie restrykcji oraz wznawianie dzia\u0142alno\u015bci gospodarczej w mie\u015bcie i stanie Nowy Jork.\n\nKolejnym sposobem na zwi\u0119kszenie w mie\u015bcie skuteczno\u015bci walki w batalii z pandemi\u0105 COVID-19 ma by\u0107 natychmiastowe zatrudnienie 1000 pracownik\u00f3w s\u0142u\u017cby zdrowia odpowiedzialnych za badanie kontakt\u00f3w zaka\u017conych os\u00f3b, kt\u00f3rzy b\u0119d\u0105 wsp\u00f3\u0142pracowa\u0107 z pacjentami z pozytywnym wynikiem na obecno\u015b\u0107 koronawirusa, aby ustali\u0107, z kim mogli si\u0119 oni wcze\u015bniej spotyka\u0107. Zadaniem tych pracownik\u00f3w b\u0119dzie te\u017c koordynowanie test\u00f3w i okre\u015blanie sposobu izolacji.\n\nW poniedzia\u0142ek burmistrz powr\u00f3ci\u0142 do kontrowersyjnego projektu zamykania ruchu samochodowego na niekt\u00f3rych ulicach w czasie pandemii. Ma to umo\u017cliwi\u0107 mieszka\u0144com, st\u0142oczonym cz\u0119sto w ma\u0142ych apartamentach, wychodzenie na ulice z zachowaniem dystansu spo\u0142ecznego.\n\nPropozycja wywo\u0142ywa\u0142a sprzeczne reakcje. Pojawiaj\u0105 si\u0119 te\u017c ostrze\u017cenia, \u017ce w ponad 8,5-milionowym mie\u015bcie ludzie nie b\u0119d\u0105 przestrzega\u0107 zasad dystansu spo\u0142ecznego.\n\nPo zamkni\u0119cia wielu sklep\u00f3w i instytucji ruch uliczny w Nowym Jorku znacznie si\u0119 zmniejszy\u0142. Burmistrz chce jednak i tak zamyka\u0107 ulice, przede wszystkim w parkach i wok\u00f3\u0142 nich. Powstan\u0105 te\u017c tymczasowe \u015bcie\u017cki rowerowe.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Od poniedzia\u0142ku Nowy Jork wprowadza nowy spos\u00f3b testowania mieszka\u0144c\u00f3w na obecno\u015b\u0107 koronowirusa. Badania b\u0119dzie mo\u017cna przeprowadza\u0107 w szpitalach i innych plac\u00f3wkach s\u0142u\u017cby zdrowia \u2013", "meta_lang": "en", "meta_favicon": "/favicon.ico", "meta_data": {"title": "Nowy Jork wprowadza nowy spos\u00f3b testowania - Nasz Dziennik", "language": "pl", "robots": "index, follow", "og": {"url": "https://naszdziennik.pl/swiat/219837,nowy-jork-wprowadza-nowy-sposob-testowania.html", "title": "Nowy Jork wprowadza nowy spos\u00f3b testowania", "description": "Od poniedzia\u0142ku Nowy Jork wprowadza nowy spos\u00f3b testowania mieszka\u0144c\u00f3w na obecno\u015b\u0107 koronowirusa. Badania b\u0119dzie mo\u017cna przeprowadza\u0107 w szpitalach i innych plac\u00f3wkach s\u0142u\u017cby zdrowia \u2013"}, "description": "Od poniedzia\u0142ku Nowy Jork wprowadza nowy spos\u00f3b testowania mieszka\u0144c\u00f3w na obecno\u015b\u0107 koronowirusa. Badania b\u0119dzie mo\u017cna przeprowadza\u0107 w szpitalach i innych plac\u00f3wkach s\u0142u\u017cby zdrowia \u2013"}, "canonical_link": "https://naszdziennik.pl/swiat/219837,nowy-jork-wprowadza-nowy-sposob-testowania.html"}