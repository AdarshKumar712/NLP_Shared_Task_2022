{"source_url": "https://web.archive.org", "url": "https://web.archive.org/web/20210306054706id_/https://www.agenpress.it/2020/02/27/coronavirus-di-maio-siamo-passati-dallepidemia-allinfodemia-coinvolto-01-dei-comuni-italiani/", "title": "Coronavirus. Di Maio, siamo passati dall\u2019epidemia all\u2019infodemia. Coinvolto 0,1% dei comuni italiani", "top_image": "https://www.agenpress.it/wp-content/uploads/2020/02/di-maio-2.jpg", "meta_img": "https://www.agenpress.it/wp-content/uploads/2020/02/di-maio-2.jpg", "images": ["https://www.agenpress.it/wp-content/uploads/2020/02/di-maio-2.jpg", "https://www.agenpress.it/wp-content/uploads/2019/07/Logo-Agenpet-by-Web-Agency-AleXahm-300x76.png", "https://www.agenpress.it/wp-content/uploads/2021/03/cina-1-100x70.jpg", "https://www.agenpress.it/wp-content/uploads/2019/04/mattarella1-218x150.jpg", "https://www.agenpress.it/wp-content/uploads/2020/02/di-maio-2-696x462.jpg", "https://www.agenpress.it/wp-content/uploads/2019/07/Agenpress-300x50.png", "https://www.agenpress.it/wp-content/uploads/2019/04/mattarella1-100x70.jpg", "https://www.agenpress.it/wp-content/uploads/2021/03/sputnik-v-vaccino-218x150.jpg", "https://www.agenpress.it/wp-content/uploads/2021/01/0005203D-zingaretti-218x150.jpg"], "movies": [], "text": "Agenpress \u2013 \u201cSiamo passati da un rischio epidemia a una \u2018infodemia\u2019 acclarata e in questo momento il rapporto con la stampa estera \u00e8 preziosissimo\u201d. Lo ha detto il ministro degli Esteri Luigi Di Maio in conferenza all\u2019Associazione Stampa Estera sull\u2019emergenza coronavirus.\n\n\u201cNon possiamo essere colpevoli di aver fatto pi\u00f9 controlli di tutti. Abbiamo fatto 1000 tamponi, non pu\u00f2 essere una colpa\u201d.\n\n\u201cLa diffusione del coronavirus \u2013 ha aggiunto \u2013 riguarda in Veneto lo 0,2% e in Lombardia lo 0,5% del territorio, vale a dire lo 0,1% del territorio nazionale. In questo momento in Italia, senza voler minimizzare, sono coinvolti poco pi\u00f9 di dieci comuni. Se i nostri figli vanno a scuola nella maggioranza delle scuole questo significa che anche gli stranieri possono venire qui come turisti e come investitori\u201d.\n\nA fronte dell\u2019emergenza coronavirus \u201cserve responsabilit\u00e0 anche nella comunicazione istituzionale\u201d, ha aggiunto sottolineando che se \u201cin alcuni Paesi del mondo siamo finiti nelle regioni sconsigliate succede anche perch\u00e9 qualcuno decide di chiudere le scuole quando non c\u2019\u00e8 bisogno o dichiara l\u2019emergenza quando non c\u2019\u00e8 bisogno\u201d.\n\nIn Italia \u00e8 coinvolto dall\u2019epidemia del coronavirus lo 0,1% dei comuni. Le persone in quarantena rappresentano lo 0,089% della popolazione totale e il territorio italiano in isolamento \u00e8 lo 0,01%.\n\nSu un totale nazionale di 301.000 km quadrati \u2013 si legge nella mappa \u2013 i territori in isolamento rappresentano in Lombardia lo 0,5% del territorio lombardo (0,04% del territorio nazionale), in Veneto lo 0,2% del territorio (0,01% del territorio nazionale). In totale \u00e8 interessato lo 0,05% del territorio nazionale. E\u2019 possibile circolare in tutti i 7.904 comuni eccetto i seguenti: in Lombardia, Codogno, Castiglione d\u2019Adda, Casalpusterlengo, Fombio, Maleo, Somaglia, Bertonico, Terranova dei Passerini, Castelgerundo e San Fiorano; in Veneto, V\u00f2 Euganeo.\n\n\u201cAbbiamo la percezione nel mondo di un\u2019Italia colpita in tutto il territorio \u2013 ha aggiunto Di Maio \u2013 ma stiamo parlando di aree delimitate, \u00e8 importante non partecipare a questa disinformazione che far\u00e0 pi\u00f9 danni dello stesso rischio di epidemia. Faccio un appello a tutti coloro che vogliono bene all\u2019Italia: \u00e8 importante in questo momento diffondere questi numeri\u201d. \u201cDa due giorni \u2013 ha detto ancora \u2013 ogni ambasciata e rete consolare \u00e8 attivata a trasferire ai governi di tutto il mondo tutte le informazioni corrette su quanto sta avvenendo. Faccio un appello alla stampa estera perch\u00e9 ogni informazione sia trasferita con a massima responsabilit\u00e0\u201d.", "keywords": [], "meta_keywords": [""], "tags": [], "authors": [], "publish_date": "Thu Feb 27 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.agenpress.it/wp-content/uploads/2019/07/favicon.ico", "meta_data": {"viewport": "width=device-width, initial-scale=1.0", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus. Di Maio, siamo passati dall'epidemia all'infodemia. Coinvolto 0,1% dei comuni italiani - Agenpress", "description": "Agenpress \u2013 \u201cSiamo passati da un rischio epidemia a una \u2018infodemia\u2019 acclarata e in questo momento il rapporto con la stampa estera \u00e8 preziosissimo\u201d. Lo ha detto il ministro degli Esteri Luigi Di Maio in conferenza all\u2019Associazione Stampa Estera sull\u2019emergenza coronavirus. \u201cNon possiamo essere colpevoli di aver fatto pi\u00f9 controlli di tutti. Abbiamo fatto 1000 [\u2026]", "url": "https://www.agenpress.it/2020/02/27/coronavirus-di-maio-siamo-passati-dallepidemia-allinfodemia-coinvolto-01-dei-comuni-italiani/", "site_name": "Agenpress", "image": {"identifier": "https://www.agenpress.it/wp-content/uploads/2020/02/di-maio-2.jpg", "width": 859, "height": 570}}, "article": {"publisher": "https://www.facebook.com/agenpress/", "published_time": "2020-02-27T13:12:40+00:00"}, "twitter": {"card": "summary_large_image", "creator": "@agenpress", "site": "@agenpress", "label1": "Scritto da", "data1": "redazione", "label2": "Tempo di lettura stimato", "data2": "2 minuti"}, "generator": "WordPress 5.6.2"}, "canonical_link": "https://www.agenpress.it/2020/02/27/coronavirus-di-maio-siamo-passati-dallepidemia-allinfodemia-coinvolto-01-dei-comuni-italiani/"}