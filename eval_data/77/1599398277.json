{"source_url": "https://web.archive.org", "url": "https://web.archive.org/web/20200602194243id_/https://www.cdt.ch/svizzera/consigli-pratici-per-chi-gia-pensa-alle-vacanze-HX2653823", "title": "Consigli pratici per chi gi\u00e0 pensa alle vacanze", "top_image": "https://www.cdt.ch/binrepository/1280x721/0c0/1280d720/none/798450/QYQI/ticino-coronavirus-7914031_1475573_20200506210222.jpg", "meta_img": "https://www.cdt.ch/binrepository/1280x721/0c0/1280d720/none/798450/QYQI/ticino-coronavirus-7914031_1475573_20200506210222.jpg", "images": ["https://www.cdt.ch/binrepository/640x480/0c120/640d360/none/798450/BTUB/ed4e6f6e-7053-4062-a498-b7d4a7eb2017_1529900_20200602163826.jpg", "https://www.cdt.ch/binrepository/640x427/0c34/640d360/none/798450/USGP/a20190802t040033-m-192-168-80-184-kw-81-21-08-f_1530143_20200602184158.jpg", "https://www.cdt.ch/binrepository/640x491/0c66/640d360/none/798450/FACB/bosco3-1_1530037_20200602171723.jpg", "https://www.cdt.ch/binrepository/1137x640/0c0/960d640/none/798450/QYRP/ticino-coronavirus-7914031_1475573_20200506210222.jpg", "https://www.cdt.ch/binrepository/641x427/0c67/640d360/none/798450/KEKA/20200602152523258_1529731_20200602160606.jpg", "https://www.cdt.ch/binrepository/1280x721/0c0/1280d720/none/798450/QYQI/ticino-coronavirus-7914031_1475573_20200506210222.jpg", "https://www.cdt.ch/binrepository/641x361/0c0/640d360/none/798450/GCBH/shutterstock-1427499953_1529634_20200602153648.jpg", "https://www.cdt.ch/binrepository/640x360/0c0/640d360/none/798450/UXHS/ticino-coronavirus-7914032_1475536_20200506204741.jpg"], "movies": [], "text": "Laurent Pignot, portavoce del TCS, qual \u00e8, a prima vista, e dal vostro punto di vista, la tendenza per le vacanze degli svizzeri, e dei ticinesi, per la prossima estate?\n\n\u00abCome anche sottolineato dal Consiglio federale, \u00e8 una buona idea privilegiare di trascorrere le vacanze estive 2020 in Svizzera. In questo contesto, siamo perci\u00f2 sorpresi che non sia permesso di aprire a partire dall\u201911 maggio ai campeggi, come \u00e8 invece permesso al settore alberghiero e para-alberghiero. In effetti, il campeggio \u00e8 un tipo di pernottamento e di vacanza sempre pi\u00f9 apprezzato, da tutte le classi sociali e a tutte le et\u00e0. Prevediamo effettivamente un turismo importante all\u2019interno della Svizzera, compreso da e verso il Ticino, e speriamo quindi di poter aprire i 29 campeggi che gestiamo con le nostre sezioni regionali attraverso tutto il Paese\u00bb.\n\nCi sono dei particolari consigli che come TCS vi sentite di dare a chi si appresta a prenotare le proprie vacanze?\n\n\u00abLa tendenza di questi ultimi anni \u00e8 di privilegiare vacanze a contatto con la natura. Per questa ragione consigliamo di prenotare queste prossime vacanze in Svizzera, in uno dei tantissimi luoghi che pochi conoscono e che sono invece molto belli e interessanti. Viviamo in un Paese che offre la possibilit\u00e0 di prenotare vacanze sicure, a contatto con la natura, non lontano da casa, senza dover fare lunghe file negli aeroporti, il tutto inquinando molto meno delle tradizionali vacanze in Paesi lontani. Le prossime vacanze sono l\u2019occasione di (ri)scoprire le bellezze della Svizzera\u00bb.\n\nQuale l\u2019importanza di un\u2019assicurazione, in questo particolare momento?\n\n\u00abIl TCS propone un\u2019assicurazione viaggi da oltre 60 anni e crediamo perci\u00f2 che sia un aspetto fondamentale del viaggio. Un viaggio riuscito \u00e8 un viaggio ben preparato. Avere un\u2019assicurazione che copra tutti gli spostamenti durante l\u2019anno \u00e8 quindi una garanzia di tranquillit\u00e0 e di soluzioni veloci ed efficaci in caso di imprevisti. Ricordiamo che un\u2019assicurazione viaggi pu\u00f2 essere utile anche quando si va solamente a trovare un famigliare o quando ci si reca a fare una gita per un weekend, anche soltanto in una citt\u00e0 vicina\u00bb.\n\nE quale l\u2019importanza di porre l\u2019attenzione sulle condizioni di annullamento?\n\n\u00abBisogna sempre prendere in conto che vi pu\u00f2 essere un imprevisto e perci\u00f2 le vacanze vanno prenotate tenendo presente questo aspetto. Un\u2019assicurazione viaggi e una lettura attenta delle condizioni di annullamento della vacanza prima di prenotare permettono di fare fronte a tale imprevisto, se e quando si deve poi annullare. Si pu\u00f2 anche chiedere chiaramente al momento di prenotare se l\u2019annullamento \u00e8 gratuito\u00bb.\n\nIn generale, come deve cambiare l\u2019approccio del cittadino svizzero di fronte alla pianificazione delle proprie vacanze?\n\n\u00abCome detto, il TCS considera che delle vacanze all\u2019interno della Svizzera rappresentino per tanti cittadini una soluzione ideale. Al di l\u00e0 di questa considerazione, \u00e8 importante essere preparati quando si pianifica una vacanza: dall\u2019assicurazione viaggi all\u2019esame di tutti i contratti prima di firmarli, vale la pena prendere il tempo prima di confermare una vacanza, qualunque sia la destinazione\u00bb.\n\n\u00a9CdT.ch - Riproduzione riservata", "keywords": [], "meta_keywords": ["paolo galli"], "tags": ["Uccisione di Minneapolis", "Coronavirus", "Paolo Galli"], "authors": [], "publish_date": "Thu May  7 06:00:00 2020", "summary": "", "article_html": "", "meta_description": "A Laurent Pignot, portavoce del TCS, abbiamo chiesto qualche dritta per chi gi\u00e0 intendesse prenotare le proprie ferie - Importante pi\u00f9 che mai un\u2019assicurazione", "meta_lang": "it", "meta_favicon": "https://www.cdt.ch/base-portlet/webrsrc/ctxvar/458b309e-b821-4f4f-8a03-613f8a72bf2b.png", "meta_data": {"keywords": "paolo galli", "description": "A Laurent Pignot, portavoce del TCS, abbiamo chiesto qualche dritta per chi gi\u00e0 intendesse prenotare le proprie ferie - Importante pi\u00f9 che mai un\u2019assicurazione", "og": {"locale": "it_IT", "title": "Consigli pratici per chi gi\u00e0 pensa alle vacanze", "description": "A Laurent Pignot, portavoce del TCS, abbiamo chiesto qualche dritta per chi gi\u00e0 intendesse prenotare le proprie ferie - Importante pi\u00f9 che mai un\u2019assicurazione", "image": "https://www.cdt.ch/binrepository/1280x721/0c0/1280d720/none/798450/QYQI/ticino-coronavirus-7914031_1475573_20200506210222.jpg", "type": "Article", "url": "https://www.cdt.ch/svizzera/consigli-pratici-per-chi-gia-pensa-alle-vacanze-HX2653823", "site_name": "www.cdt.ch"}, "article": {"section": "Svizzera", "published_time": "2020-05-07T06:00:00+0100"}, "ROBOTS": "INDEX, FOLLOW", "viewport": "width=device-width", "twitter": {"card": "summary_large_image"}, "apple-itunes-app": "app-id=501635482", "google-play-app": "app-id=ch.gruppocdt.cdtlive"}, "canonical_link": "https://www.cdt.ch/svizzera/consigli-pratici-per-chi-gia-pensa-alle-vacanze-HX2653823"}