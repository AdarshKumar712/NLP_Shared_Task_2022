{"source_url": "https://www.linkiesta.it", "url": "https://www.linkiesta.it/it/article/2020/02/19/sindacati-scuola-azzolina/45488/", "title": "I sindacati bocciano Azzolina sul concorsone e scrivono a Conte (ma lui li aveva gi\u00e0 rassicurati un anno fa)", "top_image": "https://lk.shbcdn.com/blobs/variants/c/4/3/f/c43f5892-81da-40b7-bd0f-395501055f25_large.jpg?_637176447253476593", "meta_img": "https://lk.shbcdn.com/blobs/variants/c/4/3/f/c43f5892-81da-40b7-bd0f-395501055f25_large.jpg?_637176447253476593", "images": ["https://lk.shbcdn.com/blobs/author/700/744.jpg?_637165848775517909", "https://chart.googleapis.com/chart?chs=130x130&cht=qr&choe=UTF-8&chl=https%3a%2f%2fwww.linkiesta.it%2fit%2farticle%2f2020%2f02%2f19%2fsindacati-scuola-azzolina%2f45488%2f", "https://lk.shbcdn.com/blobs/variants/c/4/3/f/c43f5892-81da-40b7-bd0f-395501055f25_large.jpg?_637176447253476593"], "movies": [], "text": "Delusi dal ministro dell\u2019Istruzione Lucia Azzolina, i sindacati del comparto scuola hanno scritto al premier Giuseppe Conte. E che si tratti di una sonora bocciatura dell\u2019esponente di governo dei Cinque Stelle lo certifica Maddalena Gissi, segretario nazionale della Cisl Suola, l\u2019organizzazione che vanta il maggior numero di iscritti: \u00abAbbiamo chiamato in causa il presidente del Consiglio perch\u00e9 le nostre valutazioni su temi importanti come i percorsi abilitanti e il concorso straordinario non sono state prese in considerazione o sono state totalmente rigettate. Per garbo istituzionale la lettera l\u2019abbiamo inviata anche al ministro, ma a questo punto \u00e8 dal massimo rappresentante dell\u2019Esecutivo che ci aspettiamo un segno di attenzione. \u00c8 necessario che vengano presentati alcuni emendamenti al Milleproroghe per consentire la partecipazione al concorso straordinario anche agli insegnanti che hanno svolto interamente sul sostegno i tre anni di servizio richiesti come requisito di accesso; chiediamo inoltre che si attivi una procedura concorsuale riservata al personale che ha svolto le funzioni di Dsga, cio\u00e8 di direttore dei servizi generali e amministrativi\u00bb.\n\nIl paradosso \u00e8 che su questi aspetti i sindacati avevano gi\u00e0 raggiunto un accordo di massima ad aprile dello scorso anno. A farsi garante dell\u2019intesa fu proprio Giuseppe Conte, allora a capo della coalizione gialloverde. Nel frattempo, al leghista Bussetti, titolare del dicastero dell\u2019Istruzione, sono subentrati i grillini Fioramonti e Azzolina. Risultato: tavolo di confronto saltato e proclamazione dello sciopero per il 6 marzo prossimo.\n\nE se a parole tutti si battono per la meritocrazia, nei fatti mancano gli strumenti per selezionare i docenti pi\u00f9 bravi. Basti pensare che gli ultimi corsi di abilitazione risalgono al 2014. Da allora, decine di migliaia di professori sono stati reclutati dalla terza fascia d\u2019istituto e addirittura con la Mad, la cosiddetta Messa a disposizione utilizzata essenzialmente dai neolaureati. I numeri sono impietosi: dei 187.865 supplenti assunti quest\u2019anno con contratto al 30 giugno o al 31 agosto, pi\u00f9 della met\u00e0 sono saliti in cattedra privi della relativa abilitazione. Sono comunque loro, nel bene e nel male, a tenere in piedi il sistema scolastico italiano altrimenti destinato al collasso.\n\nPer correre ai ripari, nei prossimi mesi si svolgeranno i concorsi straordinario e ordinario grazie ai quali si dovrebbero assumere 48mila docenti. Per quello straordinario la bozza di concorso \u00e8 all\u2019esame del Consiglio superiore della pubblica istruzione chiamato ad esprimere il proprio parere. Di sicuro c\u2019\u00e8 che se non saranno accolte le istanze delle organizzazioni sindacali migliaia di insegnanti di sostegno, reclutati con il meccanismo delle graduatorie incrociate, rischiano di rimanere al palo. Al danno si aggiungerebbe la beffa.\n\nQuesto spiega perch\u00e9 i sindacati da un lato si battono per la valorizzazione dell\u2019esperienza maturata in classe e, dall\u2019altro, chiedono la definizione di percorsi abilitanti strutturali. Sia chiaro: il precariato nel mondo della scuola non \u00e8 un fenomeno dell\u2019ultima ora ma ad indispettire gli insegnanti e i rappresentanti dei lavoratori \u00e8 stato proprio l\u2019atteggiamento del ministro che pure, prima di giurare tra le mani del presidente Sergio Mattarella, diceva di battersi per le stabilizzazioni.\n\nE siccome su internet non si pu\u00f2 fingere innocenza, per dirla con Maurizio Ferraris, ecco che in rete circola un video di qualche tempo fa che mostra una Azzolina convincente nel difendere i diritti dei precari. Tanto che la Uil Scuola si \u00e8 chiesta, non senza ironia, perch\u00e9 mai si dovrebbe ora mettere in dubbio la sua volont\u00e0 di attuare quanto aveva solennemente promesso.\n\nAnche sul rinnovo contrattuale Cgil, Cisl e Uil, insieme allo Snals e al sindacato Gilda, sono sul piede di guerra perch\u00e9 gli aumenti previsti fanno leva soprattutto sull\u2019abbattimento del cuneo fiscale. Molti dunque i fronti aperti, tanto che la viceministra all\u2019Istruzione Anna Ascani ha pubblicamente auspicato la riapertura del tavolo di confronto con i sindacati. Un auspicio che suona quasi come un ammonimento per la ministra Azzolina, sin qui capace di scontentare proprio tutti.", "keywords": [], "meta_keywords": [""], "tags": ["insegnanti", "insegnanti di sostegno"], "authors": ["Christian Rocca", "Irene Dominioni", "Lidia Baratta", "Simonetta Sciandivasci", "Maurizio Stefanini"], "publish_date": "Wed Feb 19 00:00:00 2020", "summary": "", "article_html": "", "meta_description": "La Cisl invia una lettera al presidente del Consiglio per chiedere di modificare il Milleproroghe e consentire la partecipazione al concorso straordinario a coloro che hanno svolto come requisito di accesso i tre anni di servizio esclusivamente come insegnanti di sostegno", "meta_lang": "it", "meta_favicon": "https://lk.shbcdn.com/css/img/favicon-big.png?_2019051303", "meta_data": {"description": "La Cisl invia una lettera al presidente del Consiglio per chiedere di modificare il Milleproroghe e consentire la partecipazione al concorso straordinario a coloro che hanno svolto come requisito di accesso i tre anni di servizio esclusivamente come insegnanti di sostegno", "generator": "qoob v1.2.2 by Shibui Lab (www.shibuilab.com)", "twitter": {"card": "summary_large_image", "site": "@Linkiesta", "title": "I sindacati bocciano Azzolina sul concorsone e scrivono a Conte (ma lui li aveva gi\u00e0 rassicurati un anno fa)", "description": "La Cisl invia una lettera al presidente del Consiglio per chiedere di modificare il Milleproroghe e consentire la partecipazione al concorso straordinario a coloro che hanno svolto come requisito d...", "image": {"src": "https://lk.shbcdn.com/blobs/variants/c/4/3/f/c43f5892-81da-40b7-bd0f-395501055f25_large.jpg?_637176447253476593"}}, "og": {"url": "https://www.linkiesta.it/it/article/2020/02/19/sindacati-scuola-azzolina/45488/", "type": "article", "title": "I sindacati bocciano Azzolina sul concorsone e scrivono a Conte (ma lui li aveva gi\u00e0 rassicurati un anno fa)", "description": "La Cisl invia una lettera al presidente del Consiglio per chiedere di modificare il Milleproroghe e consentire la partecipazione al concorso straordinario a coloro che hanno svolto come requisito di accesso i tre anni di servizio esclusivamente come insegnanti di sostegno", "image": {"identifier": "https://lk.shbcdn.com/blobs/variants/c/4/3/f/c43f5892-81da-40b7-bd0f-395501055f25_large.jpg?_637176447253476593", "alt": "Scuola_Linkiesta", "width": 1280, "height": 1036}, "site_name": "Linkiesta"}, "article": {"published_time": "2020-02-19T05:00:00Z", "publisher": "https://www.facebook.com/linkiesta/", "tag": "insegnanti"}, "format-detection": "telephone=no", "viewport": "width=device-width,minimum-scale=1.0,maximum-scale=1.0", "application-name": "linkiesta"}, "canonical_link": "https://www.linkiesta.it/it/article/2020/02/19/sindacati-scuola-azzolina/45488/"}