{"source_url": "https://web.archive.org", "url": "https://web.archive.org/web/20220109040140id_/https://kresy.pl/wydarzenia/kanada-wojskowi-chca-zeby-rzad-zablokowal-huawei-mozliwosc-budowy-sieci-5g/", "title": "Kanada: wojskowi chc\u0105, \u017ceby rz\u0105d zablokowa\u0142 Huawei mo\u017cliwo\u015b\u0107 budowy sieci 5G", "top_image": "https://kresy.pl/wp-content/uploads/2019/03/huawei-zdj-ilustr-fot-flickr.jpg", "meta_img": "https://kresy.pl/wp-content/uploads/2019/03/huawei-zdj-ilustr-fot-flickr.jpg", "images": ["https://kresy.pl/wp-content/uploads/2021/12/Wladimir-Putin.-Fot.-TASS-Walerij-Szarifulin.jpg", "https://kresy.pl/wp-content/uploads/2017/03/kresy_logo_header_vector_full.svg", "https://kresy.pl/wp-content/uploads/2019/03/huawei-zdj-ilustr-fot-flickr.jpg", "https://kresy.pl/wp-content/uploads/2021/11/Bunt-migrantow-w-Wedrzynie.-Zr.-Lubuska-Policja-SG-kadr-z-nagrania.jpg", "https://kresy.pl/wp-content/uploads/2021/12/Muzulmanie-we-Francji-zr.-YouTube-screen.png", "https://kresy.pl/wp-content/uploads/2018/10/z22971989iermateusz-morawiecki-oredzie-o-ustawie-o-ipn.jpg", "https://adserver.kresy.pl/www/delivery/avw.php?zoneid=155&cb=&n=a027ce45&ct0=INSERT_ENCODED_CLICKURL_HERE", "https://kresy.pl/wp-content/uploads/2017/02/569b97c6ec8a7b33805856dfbb706ab0.-180x180.jpg", "https://kresy.pl/wp-content/uploads/2021/04/118846098_3772816499414268_2178854100775903704_n.jpg", "https://kresy.pl/wp-content/uploads/2020/05/Viktor-Orban-i-Xi-Jinping.-Fot.-Biuro-prasowe-Premiera-W\u0119gier-180x180.jpg", "https://kresy.pl/wp-content/uploads/2017/09/abw.jpg", "https://kresy.pl/wp-content/uploads/2021/12/267735740_449496523208077_8371752203790902333_n.jpg", "https://kresy.pl/wp-content/uploads/2018/01/lidiya_ermoshina_20170208_bur_tutby_phsl_-9773-2.jpg", "https://kresy.pl/wp-content/uploads/2021/12/Lloyd-Austin-i-Benny-Gantz-zr.-Twitter.png", "https://kresy.pl/wp-content/uploads/2021/01/Lublin.png", "http://adserver.kresy.pl/www/delivery/avw.php?zoneid=144&cb=INSERT_RANDOM_NUMBER_HERE&n=acd4a7ef&ct0=INSERT_ENCODED_CLICKURL_HERE", "https://kresy.pl/wp-content/uploads/2020/03/Andrzej-Duda.-Fot.-J.-Szymczuk-KPRP-twitter.com-@prezydent-pl-180x180.jpg", "https://kresy.pl/wp-content/uploads/2020/06/Andrzej-Duda.-Fot.-J.-Szymczuk-KPRP-twitter.com-@prezydent-pl-2-180x180.jpg", "https://kresy.pl/wp-content/uploads/2021/12/Bez-tytulu-3.jpg", "https://kresy.pl/wp-content/uploads/2021/12/Ukrainscy-zolnierze-z-systemem-ppk-Javelin-w-Donbasie.-Fot.-Defense-Express.jpg", "https://kresy.pl/wp-content/uploads/2020/02/Aldona-Wos-180x180.jpg", "https://adserver.kresy.pl/www/delivery/avw.php?zoneid=153&cb=&n=a39d5064&ct0=INSERT_ENCODED_CLICKURL_HERE", "https://kresy.pl/wp-content/uploads/2018/01/bolton_0-180x180.jpg", "http://adserver.kresy.pl/www/delivery/avw.php?zoneid=149&cb=INSERT_RANDOM_NUMBER_HERE&n=a7c7aa72&ct0=INSERT_ENCODED_CLICKURL_HERE", "https://kresy.pl/wp-content/uploads/2020/02/Hacker.-Fot.-wikimedia.jpg", "http://adserver.kresy.pl/www/delivery/avw.php?zoneid=100&cb=9868701&n=hsh36rle", "https://kresy.pl/wp-content/uploads/2021/06/1dcb95c0-040c-4fb6-b06e-736c261cc3ad.jpg", "https://kresy.pl/wp-content/uploads/2017/02/3b6f2123a5b77d54ba3fe0579c9d5009..jpg", "https://kresy.pl/wp-content/uploads/2020/07/F-35-\u017ar.-wikipedia.jpg", "https://kresy.pl/wp-content/uploads/2021/11/Premier-Morawiecki-prezentuje-tarcze-antyinflacyjna.-Fot.-KPRM-Twitter.jpg", "https://kresy.pl/wp-content/uploads/2018/10/wegrzy-z-zakarpacia-fot.jpg", "https://adserver.kresy.pl/www/delivery/avw.php?zoneid=156&cb=&n=a344f7ef&ct0=INSERT_ENCODED_CLICKURL_HERE", "https://kresy.pl/wp-content/uploads/2021/12/Amunicja-krazaca-Lancet-odpalana-z-rosyjskiego-kutra-szturmowego.-Fot.-RIA.jpg", "https://www.paypalobjects.com/pl_PL/i/scr/pixel.gif", "https://adserver.kresy.pl/www/delivery/avw.php?zoneid=147&cb=&n=a8b51eac&ct0=INSERT_ENCODED_CLICKURL_HERE", "http://adserver.kresy.pl/www/delivery/avw.php?zoneid=145&cb=INSERT_RANDOM_NUMBER_HERE&n=a500fe26&ct0=INSERT_ENCODED_CLICKURL_HERE", "https://kresy.pl/wp-content/uploads/2019/11/rozvedennya-viysk-Petrivske-ZSU-_3-620x400.jpg", "https://kresy.pl/wp-content/uploads/2021/09/Kopalnia-i-elektrownia-Turow-zr.-Wikimedia.jpg", "https://kresy.pl/wp-content/uploads/2018/07/gabrielius-landsbergis-fot-wikimedia-org-1.jpg", "https://adserver.kresy.pl/www/delivery/avw.php?zoneid=151&cb=&n=a4dfcc22&ct0=INSERT_ENCODED_CLICKURL_HERE", "https://kresy.pl/wp-content/uploads/2020/12/Tomorrow-belongs-to-me-22.png", "https://kresy.pl/wp-content/uploads/2020/02/Andrij-Jermak.-Fot.-Unian-80x80.jpg", "https://kresy.pl/wp-content/uploads/2021/11/Polscy-zolnierze-nad-rzeka-przy-granicy.-Zdj.-ilustr.-Fot.-18-Dywizja-Zmechanizowana-Twitter.jpg", "https://kresy.pl/wp-content/uploads/2021/07/Biden-Merkel-zr.-Flickr.jpg", "https://kresy.pl/wp-content/uploads/2017/04/duterte-inquier-news-180x180.jpg", "https://kresy.pl/wp-content/uploads/2021/05/Wasyl-Bodnar-i-Marcin-Przydacz-podczas-konsultacji-w-Warszawie.-Fot.-Ambasada-Ukrainy-w-Polsce-Twitter.jpg", "https://kresy.pl/wp-content/uploads/2019/12/china-180x180.jpg", "http://adserver.kresy.pl/www/delivery/avw.php?zoneid=99&cb=6270507&n=5qhnhhia", "https://kresy.pl/wp-content/uploads/2021/10/zr.-policja-3.jpg", "https://kresy.pl/wp-content/uploads/2021/11/lukaszenko-naplyw-migrantow-to-z.jpg", "https://adserver.kresy.pl/www/delivery/avw.php?zoneid=148&cb=&n=a19af6ed&ct0=INSERT_ENCODED_CLICKURL_HERE", "https://kresy.pl/wp-content/uploads/2021/12/zr.-Straz-Graniczna.png", "https://kresy.pl/wp-content/uploads/2017/06/6807577969_3c1fd16c39_b-80x80.jpg", "http://adserver.kresy.pl/www/delivery/avw.php?zoneid=100&cb=9452177&n=emhgeb7t", "https://web.archive.org/wp-content/uploads/2017/03/kresy_logo_footer_vector.svg", "https://kresy.pl/wp-content/uploads/2019/03/huawei-zdj-ilustr-fot-flickr-970x542.jpg"], "movies": [], "text": "W poniedzia\u0142ek kanadyjski dziennik \u201eThe Globe and Mail\u201d poda\u0142, powo\u0142uj\u0105c si\u0119 na wysokiego rang\u0105 urz\u0119dnika, \u017ce kanadyjscy wojskowi chc\u0105, \u017ceby rz\u0105d federalny zakaza\u0142 udzia\u0142u chi\u0144skiego przedsi\u0119biorstwa telekomunikacyjnego Huawei w dostawach sprz\u0119tu do budowy sieci 5G.\n\nGazeta powo\u0142uje si\u0119 na \u017ar\u00f3d\u0142o zaznajomione ze spraw\u0105. Twierdzi ono, \u017ce kanadyjscy wojskowi uwa\u017caj\u0105 udzia\u0142 Huawei w budowie sieci 5G za zagro\u017cenie dla bezpiecze\u0144stwa narodowego. W\u015br\u00f3d nich ma by\u0107 m.in. szef sztabu kanadyjskich si\u0142 zbrojnych, gen. Jonathan Vance.\n\n\u201eWojsko uwa\u017ca, \u017ce Huawei nie jest zaufanym dostawc\u0105, poniewa\u017c jej sprz\u0119t 5G m\u00f3g\u0142by by\u0107 u\u017cyty w celach szpiegowskich lub do sparali\u017cowania krytycznej infrastruktury podczas kryzysu mi\u0119dzynarodowego\u201d \u2013 powiedzia\u0142 urz\u0119dnik, cytowany jako \u017ar\u00f3d\u0142o przez \u201eThe Globe and Mail\u201d.\n\nPilnujemy wsp\u00f3lnych spraw Zale\u017cymy od Twojego wsparcia 50 z\u0142100 z\u0142200 z\u0142500 z\u0142 Przeka\u017c darowizn\u0119\n\nJak napisano, s\u0105 te\u017c obawy, \u017ce dopuszczenie Huawei do budowy 5G mog\u0142oby zagrozi\u0107 wsp\u00f3\u0142pracy w dziedzinie bezpiecze\u0144stwa ze Stanami Zjednoczonymi, a tak\u017ce wymianie informacji wywiadowczych z partnerami z Sojuszu Pi\u0119ciorga Oczu. Obejmuje on poza Kanad\u0105 i USA tak\u017ce Wielk\u0105 Brytani\u0119, Australi\u0119 i Now\u0105 Zelandi\u0119.\n\nPoproszony przez gazet\u0119 o komentarz rzecznik ministerstwa obrony narodowej Kanady, Daniel Le Bouthillier powiedzia\u0142, \u017ce wojsko nie mo\u017ce w tej sprawie udzieli\u0107 komentarza.\n\nKanadyjskie agencje bezpiecze\u0144stwa, wojsko oraz departament innowacji prowadz\u0105 te\u017c przegl\u0105d cyberbezpiecze\u0144stwa celem ustalenia, czy technologia 5G od Huawei mog\u0142aby stanowi\u0107 zagro\u017cenie dla Kanady w sferze bezpiecze\u0144stwa. Dzia\u0142ania te maj\u0105 te\u017c sprawdzi\u0107 koszta dla konsument\u00f3w i du\u017cych dostawc\u00f3w telekomunikacyjnych, jakie spowodowa\u0142oby na\u0142o\u017cenie ogranicze\u0144 na dostawc\u00f3w sprz\u0119tu 5G.\n\nMedia przypominaj\u0105, \u017ce obecnie sprz\u0119t produkowany przez Huawei jest wykorzystywany jedynie w peryferyjnych elementach sieci bezprzewodowych, a nie do zarz\u0105dzania przep\u0142ywem danych.\n\nW\u0142adze Kanady maj\u0105 do wyboru kilka opcji odno\u015bnie do 5G. Mianowicie, mog\u0105 pozostawi\u0107 status quo, wzgl\u0119dnie pozostawiaj\u0105c go wprowadzi\u0107 dodatkowe kontrole na Huawei, lub wprowadzi\u0107 zakaz.\n\n\u201eThe Globe and Mail\u201d w listopadzie 2019 roku poda\u0142, \u017ce r\u00f3wnie\u017c kanadyjski wywiad (Canadian Security Intelligence Service) chce zakazu dla firmy Huawei, kt\u00f3r\u0105 postrzega jako zagro\u017cenie dla cyberbezpiecze\u0144stwa. Zdaniem agencji bezpiecze\u0144stwa komunikacyjnego (Communications Security Establishment) wystarczaj\u0105ce by\u0142yby natomiast testy i monitoring sprz\u0119tu dostarczanego przez Chi\u0144czyk\u00f3w.\n\nPilnujemy wsp\u00f3lnych spraw Zale\u017cymy od Twojego wsparcia Wspieram Kresy.pl\n\nJu\u017c wcze\u015bniej Australia oraz USA zakaza\u0142y operatorom kom\u00f3rkowym w swoich krajach korzystania z technologii 5G Huawei. Ostatnio Stany Zjednoczone zagrozi\u0142y swoim sojusznikom, kt\u00f3rzy dopuszcz\u0105 Huawei, ograniczeniem wymiany informacji. Nowa Zelandia zablokowa\u0142a plany budowy sieci 5G z u\u017cyciem sprz\u0119tu Huawei jednemu z krajowych operator\u00f3w, podczas gdy brytyjski premier Boris Johnson dopu\u015bci\u0142 pod koniec stycznia ograniczony udzia\u0142 Huawei w budowie infrastruktury 5G. Jak pisali\u015bmy, zosta\u0142 za to zrugowany przez prezydenta USA Donalda Trumpa, w rozmowie telefonicznej.\n\nW maju Departament Handlu USA wpisa\u0142 Huawei na \u201eczarn\u0105 list\u0119\u201d firm, kt\u00f3re musz\u0105 wyst\u0119powa\u0107 o specjalne zezwolenie na nabywanie nowoczesnych technologii z USA cho\u0107 nast\u0119pnie zawiesi\u0142 wykonywanie tej decyzji na trzy miesi\u0105ce. Spowodowa\u0142o to decyzj\u0119 takich potentat\u00f3w bran\u017cy telekomunikacyjnej i elektronicznej jak Google, Intel, Qualcomm, Xilinx i Broadcom o zako\u0144czeniu wsp\u00f3\u0142pracy z chi\u0144sk\u0105 sp\u00f3\u0142k\u0105, mimo zawieszenia sankcji wobec Huawei na okres trzech miesi\u0119cy.\n\nPilnujemy wsp\u00f3lnych spraw Zale\u017cymy od Twojego wsparcia Wspieram Kresy.pl\n\nW Polsce Agencja Bezpiecze\u0144stwa Wewn\u0119trznego zatrzyma\u0142a Polaka Piotra D., by\u0142ego oficera ABW, i Chi\u0144czyka Weijinga W., dyrektora sprzeda\u017cy polskiego oddzia\u0142u Huawei, pod zarzutem wsp\u00f3\u0142pracy z chi\u0144skim wywiadem. Natomiast premier Mateusz Morawiecki podpisa\u0142 niedawno deklaracj\u0119 z wiceprezydentem USA, Mike\u2019m Pence\u2019m, kt\u00f3ra wed\u0142ug niekt\u00f3rych komentator\u00f3w eliminuje chi\u0144skie sp\u00f3\u0142ki z ubiegania si\u0119 o kontrakty na budow\u0119 w Polsce sieci telekomunikacyjnej 5G.\n\nCzytaj r\u00f3wnie\u017c: Minister Kami\u0144ski \u201eprzera\u017cony\u201d perspektyw\u0105 udzia\u0142u Chin w rozwoju technologii 5G na \u015bwiecie\n\nTheglobeandmail.com / forsal.pl / Kresy.pl", "keywords": [], "meta_keywords": [""], "tags": ["5G", "Ameryka", "Wydarzenia", "Chiny", "Huawei", "bezpiecze\u0144stwo i obrona", "Kanada", "cyberbezpiecze\u0144stwo"], "authors": ["Marek Trojan"], "publish_date": "Tue Feb 11 18:17:44 2020", "summary": "", "article_html": "", "meta_description": "Kanadyjski dziennik \u201eThe Globe and Mail\u201d poda\u0142, powo\u0142uj\u0105c si\u0119 na wysokiego rang\u0105 urz\u0119dnika, \u017ce kanadyjscy wojskowi chc\u0105, \u017ceby rz\u0105d w Ottawie zakaza\u0142 udzia\u0142u chi\u0144skiego Huawei w dostawach sprz\u0119tu do budowy sieci 5G.", "meta_lang": "pl", "meta_favicon": "https://kresy.pl/wp-content/uploads/2017/03/kresy_logo_header_vector-1.svg", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "description": "Kanadyjski dziennik \u201eThe Globe and Mail\u201d poda\u0142, powo\u0142uj\u0105c si\u0119 na wysokiego rang\u0105 urz\u0119dnika, \u017ce kanadyjscy wojskowi chc\u0105, \u017ceby rz\u0105d w Ottawie zakaza\u0142 udzia\u0142u chi\u0144skiego Huawei w dostawach sprz\u0119tu do budowy sieci 5G.", "og": {"locale": "pl_PL", "type": "article", "title": "Kanada: wojskowi chc\u0105, \u017ceby rz\u0105d zablokowa\u0142 Huawei mo\u017cliwo\u015b\u0107 budowy sieci 5G", "description": "Kanadyjski dziennik \u201eThe Globe and Mail\u201d poda\u0142, powo\u0142uj\u0105c si\u0119 na wysokiego rang\u0105 urz\u0119dnika, \u017ce kanadyjscy wojskowi chc\u0105, \u017ceby rz\u0105d w Ottawie zakaza\u0142 udzia\u0142u chi\u0144skiego Huawei w dostawach sprz\u0119tu do budowy sieci 5G.", "url": "https://kresy.pl/wydarzenia/kanada-wojskowi-chca-zeby-rzad-zablokowal-huawei-mozliwosc-budowy-sieci-5g/", "site_name": "Kresy.pl", "image": "https://kresy.pl/wp-content/uploads/2019/03/huawei-zdj-ilustr-fot-flickr.jpg"}, "article": {"publisher": "https://facebook.com/KresyPL/", "author": "https://www.facebook.com/marek.troian", "published_time": "2020-02-11T18:17:44+00:00"}, "twitter": {"card": "summary", "creator": "@kresypl", "site": "@kresypl", "label1": "Napisane przez", "data1": "Marek Trojan", "label2": "Szacowany czas czytania", "data2": "3 minuty"}, "fb": {"admins": 1313922530, "app_id": 135654636480702}, "generator": "WordPress 5.8.2", "msapplication-TileImage": "https://kresy.pl/wp-content/uploads/2020/12/cropped-KRESY-circle-512-270x270.png"}, "canonical_link": "https://kresy.pl/wydarzenia/kanada-wojskowi-chca-zeby-rzad-zablokowal-huawei-mozliwosc-budowy-sieci-5g/"}