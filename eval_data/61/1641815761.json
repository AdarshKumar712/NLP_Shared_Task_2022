{"source_url": "https://web.archive.org", "url": "https://web.archive.org/web/20220117103929id_/https://www.money.pl/gospodarka/tarcza-40-wprowadza-zmiany-do-kodeksu-karnego-lekarze-apeluja-do-prezydenta-o-wstrzymanie-prac-6524281991329409a.html", "title": "Tarcza 4.0 wprowadza zmiany do Kodeksu karnego. Lekarze apeluj\u0105 do prezydenta o wstrzymanie prac", "top_image": "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3l2Y2V6PGJqMC49MDghIip4ICMgOiUlNXg3PXorNDtqIHZ-MSM3Iik3Pn4wJyY3IXkiZzMsc2EmYmozYn4hf3FmJGZ4K3dhfHshZWB6JTMkNXFgYHJmLw", "meta_img": "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3l2Y2V6PGJqMC49MDghIip4ICMgOiUlNXg3PXorNDtqIHZ-MSM3Iik3Pn4wJyY3IXkiZzMsc2EmYmozYn4hf3FmJGZ4K3dhfHshZWB6JTMkNXFgYHJmLw", "images": ["https://v.wpimg.pl/QUJDREVGfjQrJiR2eTxzIWh-cCYmLw44JSo3PGRlfXc_ZmhneSM4Jj5rITE3Mzg2ZSg9IjlqJTo-JT4oOSk0LGQ0PCJ0Og", "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3l2Y2V6PGJqMC49MDghIip4ICMgOiUlNXg3PXorNDtqIHZ-MSM3Iik3Pn4wJyY3IXkiZzMsc2EmYmozYn4hf3FmJGZ4K3dhfHshZWB6JTMkNXFgYHJmLw", "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3lwaWEyazQsOiIjMDorfCIkMiE0PTR8NTpoMCUjayR0eSM4JjooMzx5Ijw3LyB9IGAhN2J5J2ZoNHBlMGdwYiZhajBmeX1_I2JyYTQrJTFzZ3Jpdzc", "https://v.wpimg.pl/QUJDREVGfjQrJiR2eTxzIWh-cCYmLw44JSo3PGRlfXc_ZmhneSM4Jj5rITE3Mzg2ZSk8PHs3PTQpIToqOiM0J2Q0PCJ0Og", "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3l2aGMydWF2eSE4OS82NzU5aTYnPzQzMiZpITllJSIseTFgei4tITU6Jih6LykwIDJoZTMvImt9YnV8Ny92ZGhiI2ZtZyVjIWBqZGFydmt1Z3A0Zi92cDg"], "movies": [], "text": "\u201cW imieniu samorz\u0105du lekarskiego zwracam si\u0119 do pana o pilne podj\u0119cie wszelkich mo\u017cliwych dzia\u0142a\u0144 celem wstrzymania wej\u015bcia w \u017cycie nowelizacji kodeksu karnego\u201d \u2013 napisa\u0142 Andrzeja Matyja, prezesa Naczelnej Rady Lekarskiej, w li\u015bcie do prezydenta Andrzeja Dudy.\n\nNiepok\u00f3j medyk\u00f3w wywo\u0142uje art. 37a kodeksu karnego, kt\u00f3ry wprowadzany jest do ustawy poprzez czwart\u0105 ju\u017c tarcze antykryzysow\u0105. Ju\u017c poprzednie ustawy antykryzysowe przyzwyczai\u0142y nas do tego, \u017ce zawieraj\u0105 postanowienia, kt\u00f3re z gospodark\u0105 maj\u0105 bardzo niewiele wsp\u00f3lnego. To pr\u00f3ba przemycenia w specustawie postanowie\u0144, kt\u00f3re powinny by\u0107 przedmiotem zadumy karnist\u00f3w \u2013 grzmi\u0105 przeciwnicy.\n\nCo przewiduje art. 37a? Ogranicza prawo s\u0105d\u00f3w do mo\u017cliwo\u015bci odst\u0105pienia od wymierzenia kary pozbawienia wolno\u015bci. Jak wyja\u015bnia obrazowo \"Gazeta Wyborcza\", kt\u00f3ra pisze o sprawie, dzi\u015b s\u0105dy mog\u0105 si\u0119 zdecydowa\u0107 na grzywn\u0119 albo ograniczenie wolno\u015bci, je\u015bli sprawca pope\u0142ni\u0142 przest\u0119pstwo zagro\u017cone kar\u0105 maksymalnie do o\u015bmiu lat wi\u0119zienia. Po zmianach s\u0105d b\u0119dzie m\u00f3g\u0142 odst\u0105pi\u0107 od wi\u0119zienia tylko w przypadku, gdyby w konkretnej sprawie chcia\u0142 wymierzy\u0107 kar\u0119 nieprzekraczaj\u0105c\u0105 roku.\n\nZobacz tak\u017ce: Obejrzyj: Walka z kryzysem. \"Kupowanie wyborc\u00f3w to przest\u0119pstwo ekonomiczne\"\n\nPonadto minimalna kara ograniczenia wolno\u015bci b\u0119dzie mog\u0142a wynie\u015b\u0107 co najmniej trzy miesi\u0105ce, a minimalna grzywna tysi\u0105c z\u0142otych.\n\nA przest\u0119pstw zagro\u017conych kar\u0105 nieprzekraczaj\u0105c\u0105 osiem lat wi\u0119zienia jest w kodeksie karnym bardzo wiele, np. nieumy\u015blne spowodowanie \u015bmierci czy nara\u017cenie na niebezpiecze\u0144stwo utraty \u017cycia lub zdrowia.\n\nLekarze boja si\u0119, \u017ce poprawki to bat na nich\n\nLekarze boj\u0105 si\u0119, \u017ce przepis mo\u017ce zosta\u0107 u\u017cyty przeciwko nim w sprawach dotycz\u0105cych b\u0142\u0119d\u00f3w medycznych.\n\n- Znowelizowany art. 37a jest niestety kolejn\u0105 ju\u017c pr\u00f3b\u0105 ukrytego zaostrzenia odpowiedzialno\u015bci karnej lekarzy - napisa\u0142 do prezydenta Matyja.\n\nSamorz\u0105d lekarski jest zdania, \u017ce lekarz, kt\u00f3ry dopu\u015bci\u0142 si\u0119 b\u0142\u0119du medycznego, powinien si\u0119 liczy\u0107 z konsekwencjami, ale jednocze\u015bnie s\u0105dy musz\u0105 mie\u0107 swobod\u0119 wymierzania kar wolno\u015bciowych.\n\n- W dobie epidemii koronawirusa lekarze stoj\u0105 na pierwszej linii walki z zagro\u017ceniem, ryzykuj\u0105 swoje \u017cycie i zdrowie oraz zdrowie swoich rodzin (\u2026). Niepoj\u0119te jest wi\u0119c dla nas, dlaczego w okresie tak trudnym dla lekarzy i ca\u0142ego spo\u0142ecze\u0144stwa zaostrza si\u0119 odpowiedzialno\u015b\u0107 karn\u0105 za ewentualne b\u0142\u0119dy medyczne \u2013 czytamy w li\u015bcie prezesa NRL do Andrzeja Dudy.\n\nNegatywnie o kierunku zmian wypowiadaj\u0105 si\u0119 prawnicy z Krakowskiego Instytutu Prawa Karnego. \"Jest to radykalna przebudowa polskiego prawa karnego w zakresie kar gro\u017c\u0105cych sprawcom najr\u00f3\u017cniejszych czyn\u00f3w stypizowanych w ustawie karnej, wprowadzona do uchwalonej ustawy poprawk\u0105 zg\u0142oszon\u0105 dopiero na etapie pracy w Komisji bez zwi\u0105zku z materi\u0105 antycovidow\u0105\" \u2013 napisali w opinii z 15 czerwca.\n\nR\u00f3wnie\u017c prawnicy Helsi\u0144skiej Fundacji Praw Cz\u0142owieka obawiaj\u0105 si\u0119, \u017ce \"nowe rozwi\u0105zanie przyczyni si\u0119 do zwi\u0119kszenia liczby os\u00f3b odbywaj\u0105cych kar\u0119 w wi\u0119zieniach\".\n\nSenat wykre\u015bli\u0142 z projektu tarczy antykryzysowej 4.0 art. 37a, ale Sejm odrzuci\u0142 t\u0119 poprawk\u0119. Teraz \"tarcza 4.0\" czeka ju\u017c tylko na podpis prezydenta.\n\nZapisz si\u0119 na nasz specjalny newsletter o koronawirusie.\n\nMasz newsa, zdj\u0119cie lub filmik? Prze\u015blij nam przez dziejesie.wp.pl", "keywords": [], "meta_keywords": [""], "tags": [], "authors": ["Grupa Wirtualna Polska"], "publish_date": null, "summary": "", "article_html": "", "meta_description": "Lekarze protestuj\u0105 przeciwko propozycjom zmian w prawie karnym, kt\u00f3re mog\u0105 zosta\u0107 przyj\u0119te w tarczy antykryzysowej 4.0. R\u00f3wnie\u017c prawnicy apeluj\u0105, \u017ce bezrefleksyjne wprowadzenie przepis do kodeksu spowoduje, \u017ce w wi\u0119zieniach znajdzie si\u0119 znacznie wi\u0119cej os\u00f3b.", "meta_lang": "pl", "meta_favicon": "/static/favicon.ico", "meta_data": {"viewport": "width=device-width, initial-scale=1.0, user-scalable=no", "format-detection": "telephone=no", "theme-color": "#03357d", "description": "Lekarze protestuj\u0105 przeciwko propozycjom zmian w prawie karnym, kt\u00f3re mog\u0105 zosta\u0107 przyj\u0119te w tarczy antykryzysowej 4.0. R\u00f3wnie\u017c prawnicy apeluj\u0105, \u017ce bezrefleksyjne wprowadzenie przepis do kodeksu spowoduje, \u017ce w wi\u0119zieniach znajdzie si\u0119 znacznie wi\u0119cej os\u00f3b.", "og": {"title": "Tarcza 4.0 wprowadza zmiany do Kodeksu karnego. Lekarze apeluj\u0105 do prezydenta o wstrzymanie prac", "description": "Lekarze protestuj\u0105 przeciwko propozycjom zmian w prawie karnym, kt\u00f3re mog\u0105 zosta\u0107 przyj\u0119te w tarczy antykryzysowej 4.0. R\u00f3wnie\u017c prawnicy apeluj\u0105, \u017ce bezrefleksyjne wprowadzenie przepis do kodeksu spowoduje, \u017ce w wi\u0119zieniach znajdzie si\u0119 znacznie wi\u0119cej os\u00f3b.", "image": "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3l2Y2V6PGJqMC49MDghIip4ICMgOiUlNXg3PXorNDtqIHZ-MSM3Iik3Pn4wJyY3IXkiZzMsc2EmYmozYn4hf3FmJGZ4K3dhfHshZWB6JTMkNXFgYHJmLw", "url": "https://www.money.pl/gospodarka/tarcza-40-wprowadza-zmiany-do-kodeksu-karnego-lekarze-apeluja-do-prezydenta-o-wstrzymanie-prac-6524281991329409a.html", "type": "website", "site_name": "www.money.pl", "locale": "pl_PL"}, "twitter": {"card": "summary_large_image", "url": "https://www.money.pl/gospodarka/tarcza-40-wprowadza-zmiany-do-kodeksu-karnego-lekarze-apeluja-do-prezydenta-o-wstrzymanie-prac-6524281991329409a.html", "site": "@Money_pl", "image": "https://v.wpimg.pl/QUJDREVGfjQrJiR2eTxzIWh-cCw_ZX13P2ZoZ3l2Y2V6PGJqMC49MDghIip4ICMgOiUlNXg3PXorNDtqIHZ-MSM3Iik3Pn4wJyY3IXkiZzMsc2EmYmozYn4hf3FmJGZ4K3dhfHshZWB6JTMkNXFgYHJmLw", "description": "Lekarze protestuj\u0105 przeciwko propozycjom zmian w prawie karnym, kt\u00f3re mog\u0105 zosta\u0107 przyj\u0119te w tarczy antykryzysowej 4.0. R\u00f3wnie\u017c prawnicy apeluj\u0105, \u017ce bezrefleksyjne wprowadzenie przepis do kodeksu spowoduje, \u017ce w wi\u0119zieniach znajdzie si\u0119 znacznie wi\u0119cej os\u00f3b.", "domain": "www.money.pl"}, "author": "Grupa Wirtualna Polska", "logo": "https://v.wpimg.pl/QUJDREVGfjQrJiR2eTxzIWh-cCYmLw44JSo3PGRlfXc_ZmhneTQlND4tMWo6KDY6FQk9KzM-DhYIG2A9eDc_Mmg5", "article": {"publisher": "https://www.facebook.com/portal.Moneypl", "modified_time": "2020-06-22 16:27:33", "tag": "b\u0142\u0105d lekarski, gospodarka, wiadomo\u015bci, lekarze, tarcza antykryzysowa 4.0, prezydent, prawo", "author": "https://www.facebook.com/portal.Moneypl"}, "fb": {"app_id": 1500005657054866, "pages": 203367529692524}, "gaf": "bfdrcyiy"}, "canonical_link": "https://www.money.pl/gospodarka/tarcza-40-wprowadza-zmiany-do-kodeksu-karnego-lekarze-apeluja-do-prezydenta-o-wstrzymanie-prac-6524281991329409a.html"}