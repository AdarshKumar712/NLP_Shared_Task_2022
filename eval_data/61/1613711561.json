{"source_url": "https://web.archive.org", "url": "https://web.archive.org/web/20200609205030id_/https://fakty.interia.pl/deutsche-welle/news-deutsche-welle-kiedy-druga-fala-pandemii,nId,4510294", "title": "\"Deutsche Welle\": Kiedy druga fala pandemii?", "top_image": "https://i.iplsc.com/-/000A32APBWMGBAJR-C411.jpg", "meta_img": "https://i.iplsc.com/-/000A32APBWMGBAJR-C411.jpg", "images": ["https://web.archive.org/i/interia_logo_b.svg", "https://i.iplsc.com/deutsche-welle/0009A60OR5FN02CJ-C301.jpg", "https://logs1279.xiti.com/hit.xiti?s=531599&s2=23&p=interia.pl::Volltexte::interia.pl_Volltexte_JS&di=&an=&ac=&x1=1&x2=23&x5=interia.pl_Volltexte_JS&x6=1&x8=pol-VEU-Volltexte-JavaScript-interia.pl-dwde&x10=interia.pl::Volltexte", "https://web.archive.org/i/service_logo_s.svg", "https://web.archive.org/i/interia-logo-2-0.svg", "https://i.iplsc.com/zdj-ilustracyjne/000A32APBWMGBAJR-C122-F4.jpg", "https://i.iplsc.com/-/000A32APBWMGBAJR-C411.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "\u015awiatowa Organizacja Zdrowia ostrzega, \u017ce koronawirus \"by\u0107 mo\u017ce nigdy nie zniknie\". Ro\u015bnie obawa przed drug\u0105 i trzeci\u0105 fal\u0105 zaka\u017ce\u0144.\n\nZdj\u0119cie Zdj. ilustracyjne /CRISTINA QUICLER/ AFP /AFP\n\nJe\u015bli \u015bwiat b\u0119dzie w szybkim tempie znosi\u0142 dotychczasowe restrykcje wynikaj\u0105ce z pandemii, przez nasz\u0105 planet\u0119 mo\u017ce przetoczy\u0107 si\u0119 kolejna, globalna fala zaka\u017ce\u0144. Mike Ryan, dyrektor ds. sytuacji nadzwyczajnych \u015awiatowej Organizacji Zdrowia (WHO) uwa\u017ca, \u017ce wirus prawdopodobnie nigdy nie zniknie.\n\nKoegzystencja z wirusem\n\nReklama\n\n\"Ten wirus mo\u017ce sta\u0107 si\u0119 wirusem endemicznym w naszych spo\u0142ecze\u0144stwach\" - powiedzia\u0142 Ryan, wskazuj\u0105c na fakt, \u017ce tak\u017ce wiele innych wirus\u00f3w, na przyk\u0142ad HIV, nigdy nie znikn\u0119\u0142o. Wynaleziono jedynie lekarstwa, kt\u00f3re pomagaj\u0105 trzyma\u0107 ich rozprzestrzenianie si\u0119 pod kontrol\u0105 i umo\u017cliwiaj\u0105 ludziom koegzystencj\u0119 z wirusami.\n\nTylko niewiele \u015bmiertelnych wirus\u00f3w, na przyk\u0142ad czarn\u0105 osp\u0119, uda\u0142o si\u0119 ca\u0142kowicie wyeliminowa\u0107. Inne wirusy nadal s\u0105 w\u015br\u00f3d nas. Niekt\u00f3re powracaj\u0105, jak wirus gru\u017alicy.\n\nCzasem druga fala pandemii jest gorsza od pierwszej. Tak by\u0142o z gryp\u0105 hiszpank\u0105 w 1918 roku. Pojawia\u0142a si\u0119 falami, a\u017c w ko\u0144cu odp\u0142yn\u0119\u0142a w 1920 roku.\n\nZbyt szybki powr\u00f3t do normalno\u015bci\n\nEksperci z WHO sugeruj\u0105, aby powr\u00f3t do normalno\u015bci przebiega\u0142 \"stopniowo\", by \"zredukowa\u0107 ryzyko nawrot\u00f3w\". Idealne by\u0142oby przestrzeganie co najmniej dwutygodniowych przerw pomi\u0119dzy poszczeg\u00f3lnymi fazami \u0142agodzenia ogranicze\u0144 (odpowiednio do okresu wyl\u0119gania si\u0119 COVID-19) - pisze WHO w swojej strategii z 19 kwietnia. W Niemczech to nierealne - szko\u0142y otwarto zaledwie cztery dni po przywr\u00f3ceniu zaj\u0119\u0107 dla wy\u017cszych klas. Rz\u0105d przekaza\u0142 decyzje zwi\u0105zane ze szko\u0142ami w\u0142adzom kraj\u00f3w zwi\u0105zkowych i gmin.\n\nKolejna rekomendacja: \u015brub\u0119 nale\u017cy zacz\u0105\u0107 ponownie dokr\u0119ca\u0107, gdy tylko w danym regionie, w ci\u0105gu tygodnia pojawi si\u0119 50 nowych zaka\u017ce\u0144 na 100.000 mieszka\u0144c\u00f3w.\n\nNiekt\u00f3rzy badacze uwa\u017caj\u0105, \u017ce ta liczba jest przesadzona. Istnieje bowiem wysokie ryzyko, \u017ce dopuszczenie do tak wielu nowych zaka\u017ce\u0144 b\u0119dzie skutkowa\u0142o przeci\u0105\u017ceniem systemu opieki zdrowotnej. W\u00f3wczas na wyhamowanie pandemii mo\u017ce by\u0107 za p\u00f3\u017ano.\n\nJe\u015bli do tego dojdzie, trzeba b\u0119dzie pozamyka\u0107 miasta. Zn\u00f3w ustan\u0105 zaj\u0119cia w szko\u0142ach, stanie gospodarka. Zn\u00f3w b\u0119dziemy si\u0119 stara\u0107 jak najszybciej pokona\u0107 kolejny lockdown. Gdy liczba zaka\u017ce\u0144 zacznie spada\u0107, w\u00f3wczas ponownie b\u0119dziemy \u0142agodzi\u0107 restrykcje. To obieg, w kt\u00f3rym trzeba b\u0119dzie nauczy\u0107 si\u0119 funkcjonowa\u0107.\n\nNiekt\u00f3rzy wirusolodzy wychodz\u0105 z za\u0142o\u017cenia, \u017ce powracaj\u0105cy cyklicznie wirus w kolejnych mutacjach jest s\u0142abszy i rzadziej prowadzi do \u015bmierci. Przyczyn\u0105 nie jest jedynie fakt, \u017ce ro\u015bnie liczba os\u00f3b, u kt\u00f3rych wyst\u0119puje odporno\u015b\u0107. By si\u0119 rozwija\u0107, wirus potrzebuje gospodarza, czyli cz\u0142owieka.\n\nWed\u0142ug raportu opublikowanego w 2006 roku, wszystkie rodzaje grypy, kt\u00f3ra atakuje ptaki i ssaki od czasu hiszpanki z 1918 roku, to pochodne wirusa z tamtych czas\u00f3w.\n\nZwiastuny kolejnej fali\n\nJu\u017c teraz wida\u0107 zwiastuny kolejnej fali pandemii koronawirusa. Chiny i Rosja odnotowuj\u0105 nowe zachorowania, a w Korei Po\u0142udniowej, chwalonej za zwalczenie pierwszej fali wirusa, ludzie zn\u00f3w zara\u017caj\u0105 si\u0119 SARS-CoV-2.\n\nTeraz, gdy na p\u00f3\u0142nocnej p\u00f3\u0142kuli latem Grecja i Hiszpania otwieraj\u0105 si\u0119 na turyst\u00f3w, druga fala pr\u0119dzej czy p\u00f3\u017aniej mo\u017ce do nas dotrze\u0107. Kolejna fala infekcji poci\u0105gn\u0119\u0142aby za sob\u0105 kolejn\u0105 faz\u0119 restrykcji. \"Dok\u0142adnie tego chcemy unikn\u0105\u0107\" - wyja\u015bnia Ryan. I ostrzega, \u017ce niewykluczone, i\u017c \"wszyscy b\u0119dziemy po raz kolejny musieli zmieni\u0107 terminy naszych urlop\u00f3w.\"\n\nRedakcja Polska Deutsche Welle", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "\u015awiatowa, Organizacja, Zdrowia, ostrzega, koronawirus, mo\u017ce, nigdy, zniknie, Ro\u015bnie, obawa, przed, drug\u0105, trzeci\u0105, fal\u0105, zaka\u017ce\u0144", "twitter": {"description": "\u015awiatowa Organizacja Zdrowia ostrzega, \u017ce koronawirus \"by\u0107 mo\u017ce nigdy nie zniknie\". Ro\u015bnie obawa przed drug\u0105 i trzeci\u0105 fal\u0105 zaka\u017ce\u0144.", "card": "summary_large_image"}, "Description": "\"Deutsche Welle\": Kiedy druga fala pandemii? - \u015awiatowa Organizacja Zdrowia ostrzega, \u017ce koronawirus \"by\u0107 mo\u017ce nigdy nie zniknie\". Ro\u015bnie obawa przed drug\u0105 i trzeci\u0105 fal\u0105 zaka\u017ce\u0144.", "og": {"type": "article", "title": "Kiedy druga fala pandemii? Ju\u017c teraz wida\u0107 zwiastuny", "description": "Kliknij i zobacz wi\u0119cej.", "image": "https://i.iplsc.com/-/000A32APBWMGBAJR-C411.jpg", "url": "https://fakty.interia.pl/deutsche-welle/news-deutsche-welle-kiedy-druga-fala-pandemii,nId,4510294"}, "news_keywords": "fakty.interia.pl, deutsche welle, \u015bwiat, fakty dnia, koronawirus z chin", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/deutsche-welle/news-deutsche-welle-kiedy-druga-fala-pandemii,nId,4510294"}