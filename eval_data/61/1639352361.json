{"source_url": "https://www.ilgiunco.net", "url": "https://www.ilgiunco.net/2020/06/19/manutenzione-strade-610mila-euro-per-i-lavori-su-aurelia-vecchia-e-sforzesca/", "title": "Manutenzione strade: 610mila euro per i lavori su Aurelia vecchia e Sforzesca", "top_image": "https://www.ilgiunco.net/photogallery_new/images/2017/12/asfalto-lavori-196128.660x368.jpg", "meta_img": "https://www.ilgiunco.net/photogallery_new/images/2017/12/asfalto-lavori-196128.660x368.jpg", "images": ["https://www.ilgiunco.net/wp-content/uploads/2020/06/logo_ilgiunco.png", "https://img.youtube.com/vi/EyDrAdqtOLo/maxresdefault.jpg", "https://img.youtube.com/vi/_JP0jEjUNJc/maxresdefault.jpg", "https://www.ilgiunco.net/photogallery_new/images/2019/09/aism-servizio-civile-220910.150x113.jpg", "https://www.ilgiunco.net/photogallery_new/images/2020/07/carrozzeria-a-fuoco-231337.316x176.jpg", "https://www.ilgiunco.net/wp-content/themes/edidesk/img/virgola-presscomm-white.png", "https://www.ilgiunco.net/photogallery_new/images/2020/04/laboratorio-tamponi-coronavirus-228924.316x176.jpg", "https://img.youtube.com/vi/jYRFyy0EjnI/maxresdefault.jpg", "https://www.ilgiunco.net/materiale_3bmeteo/img/velato.png", "https://www.ilgiunco.net/photogallery_new/images/2017/09/tromba-d-aria-2017-192405.316x176.jpg", "https://www.ilgiunco.net/photogallery_new/images/2020/03/coronavirus-tamponi-analisi-228600.150x113.jpg", "https://www.ilgiunco.net/photogallery_new/images/2020/07/scontro-all-incrocio-231346.316x176.jpg", "https://www.ilgiunco.net/photogallery_new/images/2020/07/la-mossa-del-cavallo-231334.660x368.jpg", "https://www.ilgiunco.net/photogallery_new/images/2017/01/incidente-4-corsie-178999.660x368.jpg", "https://www.ilgiunco.net/photogallery_new/images/2020/07/autobus-incendiato-231400.660x368.jpg", "https://www.ilgiunco.net/photogallery_new/images/2017/12/asfalto-lavori-196128.660x368.jpg", "https://www.ilgiunco.net/photogallery_new/images/2020/02/coronavirus-227922.660x368.jpg", "https://www.ilgiunco.net/photogallery_new/images/2019/03/mamma-e-figlia-investite-212629.660x368.jpg", "https://www.ilgiunco.net/photogallery_new/images/2020/07/auto-ribaltata-luglio-2020-231359.316x176.jpg", "https://www.ilgiunco.net/photogallery_new/images/2020/07/auto-ribaltata-luglio-2020-231357.150x113.jpg", "https://www.ilgiunco.net/photogallery_new/images/2020/02/coronavirus-test-227890.316x176.jpg", "https://www.ilgiunco.net/photogallery_new/images/2020/07/scontro-all-incrocio-231349.660x368.jpg", "https://img.youtube.com/vi/WR8uH8xGlhI/maxresdefault.jpg", "https://www.ilgiunco.net/photogallery_new/images/2012/08/botte-violenza-bullismo-rissa-35622.150x113.jpg", "https://www.ilgiunco.net/photogallery_new/images/2020/07/auto-ribaltata-luglio-2020-231357.660x368.jpg", "https://www.ilgiunco.net/photogallery_new/images/2020/03/coronavirus-tamponi-analisi-228600.660x368.jpg", "https://www.ilgiunco.net/wp-content/themes/edidesk/img/avatar-non-presente.jpg", "https://img.youtube.com/vi/-QFh9DAloFI/maxresdefault.jpg", "https://www.ilgiunco.net/photogallery_new/images/2020/07/bandiera-blu-foll-2020-231387.150x113.jpg", "https://www.ilgiunco.net/photogallery_new/images/2020/06/sequestro-guardia-di-finanza-230985.660x368.jpg", "https://www.ilgiunco.net/photogallery_new/images/2018/09/stagione-teatrale-foll-2018-206539.150x113.jpg", "https://www.ilgiunco.net/photogallery_new/images/2020/07/autobus-incendiato-231400.150x113.jpg"], "movies": [], "text": "GROSSETO \u2013 In seguito al decreto ministeriale 123 del 19 marzo 2020, alla Provincia di Grosseto \u00e8 stata destinata, per l\u2019anno in corso, una somma di circa 610mila euro indirizzata al finanziamento degli interventi di manutenzione straordinaria della rete viaria.\n\nLa cifra verr\u00e0 destinata alla realizzazione dei seguenti lavori:\n\nil primo riguarda la Strada Provincia 152 Aurelia Vecchia, dal km 42+000 al km 46+000: qui verranno ripristinati alcuni tratti della corsia e si proceder\u00e0 alla manutenzione del ponte sull\u2019emissario San Rocco. La zona ricopre un ruolo di importanza strategica in quanto collegamento principale tra la citt\u00e0 di Grosseto, le zone costiere e la Provincia di Livorno. Gli interventi andranno a garantire una maggiore sicurezza alla strada: si proceder\u00e0 ripristinando la pavimentazione deteriorata tramite interventi di risagomatura e risanamento della piattaforma stradale, completi di ripristino della relativa segnaletica orizzontale. Per quanto riguarda il ponte sono previsti interventi che riguardano il ripristino delle condizioni statiche dei rilevati stradali alle spalle del ponte e la sostituzione delle barriere di ritenuta. Gli interventi ammontano ad un totale di 300mila euro;\n\nil secondo intervento interesser\u00e0 la S.P- 95 Sforzesca. Qui verranno effettuati lavori di consolidamento del rilevato stradale sul tratto al km 11+460. Si tratta di un collegamento importante nonch\u00e9 l\u2019unico, tra il comprensorio industriale di Piancastagnaio e la Provincia di Grosseto, risultando giornalmente sottoposta ad un rilevante carico di traffico. Qui, per contrastare i fenomeni di smottamento, verranno eseguiti una serie di interventi che andranno a consolidare la palificata esistente con micropali e con materiale di riempimento. E\u2019 previsto inoltre, il rifacimento totale della pavimentazione stradale nel tratto interessato dall\u2019intervento. Il costo di questi interventi ammonta ad un totale di 290mila euro;\n\n\u201cProsegue il piano di interventi per l\u2019annualit\u00e0 2020, con lavori previsti che riguardano due strade di importanza strategica per il nostro territorio \u2013 affermano il presidente della Provincia Antonfrancesco Vivarelli Colonna e il consigliere con delega alla viabilit\u00e0, Marco Biagioni -. Al momento \u00e8 in corso lo studio di fattibilit\u00e0, ovvero il primo passo che ci porter\u00e0 alla realizzazione di interventi fondamentali per garantire ai cittadini una viabilit\u00e0 sempre pi\u00f9 sicura, andando ad agire in particolare sui fenomeni di dissesto idrogeologico che colpiscono le strade a pi\u00f9 alto traffico.\u201d", "keywords": [], "meta_keywords": [""], "tags": ["Grosseto", "Viabilit\u00e0", "Marco Biagioni", "Strada", "Infrastrutture", "Antonfrancesco Vivarelli Colonna"], "authors": [], "publish_date": "Fri Jun 19 00:00:00 2020", "summary": "", "article_html": "", "meta_description": "GROSSETO - In seguito al\u00a0decreto ministeriale\u00a0123 del 19 marzo 2020, alla Provincia di Grosseto \u00e8 stata destinata, per l'anno in corso, una somma di circa", "meta_lang": "it", "meta_favicon": "/wp-content/themes/edidesk-child/img/favicon/apple-touch-icon.png", "meta_data": {"fb": {"app_id": 1220570411340699}, "article": {"publisher": "https://www.facebook.com/ilgiunco.net", "author": "https://www.facebook.com/ilgiunco.net", "published_time": "2020-06-19T13:13:54+00:00", "modified_time": "2020-06-19T13:15:43+00:00"}, "msapplication-TileColor": "#dcb3a7", "theme-color": "#ffffff", "description": "GROSSETO - In seguito al\u00a0decreto ministeriale\u00a0123 del 19 marzo 2020, alla Provincia di Grosseto \u00e8 stata destinata, per l'anno in corso, una somma di circa", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Manutenzione strade: 610mila euro per i lavori su Aurelia vecchia e Sforzesca - IlGiunco.net", "description": "GROSSETO - In seguito al\u00a0decreto ministeriale\u00a0123 del 19 marzo 2020, alla Provincia di Grosseto \u00e8 stata destinata, per l'anno in corso, una somma di circa", "url": "https://www.ilgiunco.net/2020/06/19/manutenzione-strade-610mila-euro-per-i-lavori-su-aurelia-vecchia-e-sforzesca/", "site_name": "IlGiunco.net", "image": "https://www.ilgiunco.net/photogallery_new/images/2017/12/asfalto-lavori-196128.660x368.jpg"}, "image_thumb_src": "https://www.ilgiunco.net/photogallery_new/images/2017/12/asfalto-lavori-196128.660x368.jpg", "thumb": "https://www.ilgiunco.net/photogallery_new/images/2017/12/asfalto-lavori-196128.660x368.jpg", "twitter": {"image": "https://www.ilgiunco.net/photogallery_new/images/2017/12/asfalto-lavori-196128.660x368.jpg", "card": "summary_large_image"}}, "canonical_link": "https://www.ilgiunco.net/2020/06/19/manutenzione-strade-610mila-euro-per-i-lavori-su-aurelia-vecchia-e-sforzesca/"}