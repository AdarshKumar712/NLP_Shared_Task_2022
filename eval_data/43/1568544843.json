{"source_url": "https://web.archive.org", "url": "https://web.archive.org/web/20200406215653id_/https://www.agi.it/economia/news/2020-04-04/petrolio-opec-putin-trump-taglio-produzione-8165675/", "title": "La guerra dei prezzi verso una tregua. Il petrolio riprende fiato", "top_image": "https://images.agi.it/pictures/agi/agi/2020/04/03/221333113-2beaee87-58f5-4bde-8de5-fa0c5d01464c.jpg", "meta_img": "https://images.agi.it/pictures/agi/agi/2020/04/03/221333113-2beaee87-58f5-4bde-8de5-fa0c5d01464c.jpg", "images": ["https://www.agi.it/static4.0/images/icons/others.svg", "https://images.agi.it/pictures/agi/agi/2020/04/03/221333113-2beaee87-58f5-4bde-8de5-fa0c5d01464c.jpg", "https://secure-it.imrworldwide.com/cgi-bin/m?ci=intelia-it&cg=0&cc=0&ts=noscript", "https://www.agi.it/static4.0/images/icons/mail.svg", "https://www.agi.it/static4.0/images/content/placeholder.jpg", "https://www.agi.it/static4.0/images/icons/facebook.svg", "https://web.archive.org/static4.0/images/icons/agi-logo.svg", "https://www.agi.it/static4.0/images/icons/twitter.svg"], "movies": [], "text": "Un taglio da 10 milioni di barili al giorno della produzione mondiale di petrolio sembra ora possibile. A sancirlo dovrebbe essere il vertice dell'Opec+ convocato in teleconferenza per luned\u00ec prossimo dall'Arabia Saudita. I mercati ci credono, come testimonia il nuovo balzo dei prezzi del greggio: venerd\u00ec sera il barile americano di Wti con consegna a maggio \u00e8 salito di circa il 12%, ovvero 3,2 dollari, attestandosi a 28,34 dollari. Il prezzo del barile di Brent, con consegna a giugno, \u00e8 aumentato del 13,5%, pari a circa 4 dollari, a 34 dollari\n\nIl lavoro delle diplomazie \u00e8 stato certificato anche dal presidente russo, Vladimir Putin, che si \u00e8 detto pronto a collaborare con gli Stati Uniti per stabilizzare i corsi dell'oro nero. Il leader del Cremlino non ha mancato tuttavia di criticare l'atteggiamento saudita e ha accusato Riad di aver fatto crollare i prezzi nelle ultime settimane per \"mettere fuori gioco\" i produttori di shale americani.\n\nIl vertice di luned\u00ec\n\nAd annunciare che l'Opec e i suoi alleati si riuniranno luned\u00ec in teleconferenza \u00e8 stato il ministro dell'Energia azero. Sul tavolo, hanno fatto sapere fonti dell'organizzazione dei produttori c'\u00e8 un taglio senza precedenti, pari al 10% della produzione mondiale: circa 10 milioni di barili al giorno. Per ora non ne \u00e8 tuttavia ancora stata discussa la distribuzione e se e quanto interverrano anche altri Paesi che dell'Opec non fanno parte, a cominciare dagli Stati Uniti.\n\nMosca pronta a collaborare con Washington\n\nA far sentire forte la sua voce \u00e8 stato il presidente russo, Vladimir Putin. La Russia, ha detto, \u00e8 \"pronta a lavorare con gli Stati Uniti\" per stabilizzare il prezzo del petrolio sui mercati: c'\u00e8 bisogno di un taglio alla produzione di \"circa 10 milioni di barili\". Putin ha anche riferito di aver avuto un colloquio con il presidente Usa, Donald Trump, nel corso del quale entrambi si sono detti \"preoccupati per la situazione\".\n\nIl Cremlino non ha per\u00f2 mancato di accusare l'Arabia Saudita per il recente crollo dei prezzi del greggio, rotolato su livelli che non si vedevano dal 2002. Il calo, ha osservato, Putin \u00e8 stato dovuto s\u00ec al coronavirus, che ha fatto crollare la domanda, ma anche al ritiro di Riad dall'Opec+ e dall'obiettivo del Regno di mettere fuori gioco i produttori di shale americani.\n\nLa Iea avverte: le scorte cresceranno comunque\n\nIl taglio alla produzione in discussione luned\u00ec potrebbe comunque rivelarsi insufficiente. Secondo il direttore dell'Agenzia internazionale per l'energia, Fatih Birol, una riduzione della produzione di 10 milioni di barili al giorno non basterebbe a impedire che le scorte mondiali salgano di 15 milioni di barili al giorno nel secondo trimestre. Troppo forte il calo della domanda legato alle misure di contenimento del coronavirus. Birol ha anche esortato l'Arabia Saudita, leader de facto dell'Opec, a coinvolgere tutti i Paesi del G20, di cui Riad \u00e8 attualmente alla guida, nel tentativo di stabilizzare il mercato.\n\nGli Usa taglieranno? Trump incontra i petrolieri\n\nLa vera domanda \u00e8 se anche gli Stati Uniti parteciperanno ai tagli alla produzione e in quale misura. Proprio di questo ha discusso Donald Trump con i ceo delle major a stelle e e strisce convocati alla Casa Bianca, ai quali ha assicurato che \"verr\u00e0 trovata una soluzione per far ripartire il business dell'energia \u00e8 che verranno acquistati barili per le riserve strategiche nazionali. Il presidente Usa \u00e8 stato il primo ad annunciare un taglio alla produzione globale tra 10 e 15 milioni di barili al giorno, ma ha anche sottolineato di non aver fatto \u200b\"nessuna concessione all\u2019Arabia Saudita o alla Russia\" e, in particolare, di non aver \u00abconcordato un taglio della produzione Usa\".\n\nNegli Stati Uniti il dibattito \u00e8 aperto. A trattare con l'Opec+ sar\u00e0 il commissario della Texas Railroad Commission, Ryan Sitton, invitato a partecipare alla riunione di luned\u00ec dal segretario generale dell'organizzazione, \u200bMohammad Barkindo. I prezzi bassi stanno rendendo insostenibile la situazione per molti produttori di shale americani, i cui costi di estrazione sono troppo alti per sostenere la situazione. Ma se Texas e Oklahoma hanno strumenti legali per regolare la produzione, lo stesso non vale per altri grandi Stati produttori come l'Alaska, cui neanche il governo federale potrebbe imporre un tetto.", "keywords": [], "meta_keywords": ["petrolio", "Opec", "taglio produzione"], "tags": ["Docenti", "Coronavirus", "Chernobyl", "Opec", "petrolio", "Netflix", "taglio produzione"], "authors": ["Agi - Agenzia Giornalistica Italia", "Redazione Agi", "Gianluca Maurizi"], "publish_date": "Sat Apr  4 00:00:00 2020", "summary": "", "article_html": "", "meta_description": "Luned\u00ec il vertice dell'Opec+ in teleconferenza\u00a0potrebbe sancire l'intesa sui tagli alla produzione. Dopo lo scontro con l'Arabia Saudita, Putin si dice pronto a collaborare con Trump per stabilizzare il mercato", "meta_lang": "it", "meta_favicon": "", "meta_data": {"description": "Luned\u00ec il vertice dell'Opec+ in teleconferenza\u00a0potrebbe sancire l'intesa sui tagli alla produzione. Dopo lo scontro con l'Arabia Saudita, Putin si dice pronto a collaborare con Trump per stabilizzare il mercato", "viewport": "width=device-width, initial-scale=1", "keywords": "petrolio,Opec,taglio produzione", "google-site-verification": "AkSz5j9tXHou2Ehx3dWb0zPRywMwF1TjLc15TNo9AUM", "twitter": {"card": "summary_large_image", "site": "@Agenzia_Italia", "title": "La guerra dei prezzi verso una tregua. Il petrolio riprende fiato", "description": "Luned\u00ec il vertice dell'Opec+ in teleconferenza\u00a0potrebbe sancire l'intesa sui tagli alla produzione. Dopo lo scontro con l'Arabia Saudita, Putin si dice pronto a collaborare con Trump per stabilizzare il mercato", "creator": "@Agenzia_Italia", "domain": "@Agenzia_Italia", "image": "https://images.agi.it/pictures/agi/agi/2020/04/03/221333113-2beaee87-58f5-4bde-8de5-fa0c5d01464c.jpg"}, "og": {"url": "https://www.agi.it/economia/news/2020-04-04/petrolio-opec-putin-trump-taglio-produzione-8165675/", "title": "La guerra dei prezzi verso una tregua. Il petrolio riprende fiato", "description": "Luned\u00ec il vertice dell'Opec+ in teleconferenza\u00a0potrebbe sancire l'intesa sui tagli alla produzione. Dopo lo scontro con l'Arabia Saudita, Putin si dice pronto a collaborare con Trump per stabilizzare il mercato", "site_name": "Agi", "image": "https://images.agi.it/pictures/agi/agi/2020/04/03/221333113-2beaee87-58f5-4bde-8de5-fa0c5d01464c.jpg"}, "Author": "AGI - Agenzia Giornalistica Italia"}, "canonical_link": "https://www.agi.it/economia/news/2020-04-04/petrolio-opec-putin-trump-taglio-produzione-8165675/"}