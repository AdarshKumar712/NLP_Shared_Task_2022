{"source_url": "https://web.archive.org", "url": "https://web.archive.org/web/20200220181851id_/https://www.milligazete.com.tr/makale/3665082/nedim-odabas/zihniyet-degisimi", "title": "Zihniyet de\u011fi\u015fimi", "top_image": "https://www.milligazete.com.tr/users/650/profile.jpg", "meta_img": "https://www.milligazete.com.tr/users/650/profile.jpg", "images": ["https://www.milligazete.com.tr/users/650/profile.jpg", "https://static.daktilo.com/users/650/avatar.jpg?r=d80fa70b336d04da1f54788bfcb59d7f", "https://file.daktilo.com/themes/enerjik/assets/img/bos.png", "https://file.daktilo.com/themes/enerjik/assets/img/mask-yazar.1581669711.png", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2017/07/03/large/milli-logo-desktop-(5).png", "https://static.daktilo.com/sites/71/uploads/2017/07/03/large/milli-logo-mobil-(3).png"], "movies": [], "text": "Kim ne derse desin, h\u00fck\u00fcmet hazin ger\u00e7ekleri ne kadar allay\u0131p pullamaya kalk\u0131\u015f\u0131rsa kalk\u0131\u015fs\u0131n, yanda\u015f medya ekonomik ger\u00e7ekleri tersy\u00fcz edip milletin zihnini d\u00f6n\u00fc\u015ft\u00fcrmek i\u00e7in var g\u00fcc\u00fcyle \u00e7abalas\u0131n, T\u00fcrkiye, tarihinin en b\u00fcy\u00fck ekonomik krizlerinden birini ya\u015f\u0131yor. Bunu nereden biliyoruz: Reel piyasalar\u0131n ya\u015fad\u0131\u011f\u0131 a\u00e7mazlardan, sekt\u00f6r akt\u00f6rlerinin y\u00fcksek sesle hayk\u0131rd\u0131\u011f\u0131 ger\u00e7eklerden\u2026\n\nGe\u00e7ti\u011fimiz g\u00fcnlerde bir haz\u0131r giyim markas\u0131n\u0131n patronu, \u201c45 y\u0131ld\u0131r piyasaday\u0131m, b\u00f6ylesine derin bir kriz g\u00f6rmedim\u201d gibi bir \u00e7\u0131k\u0131\u015f yapt\u0131. Ama iki g\u00fcne kalmadan adamca\u011f\u0131z\u0131n sesini solu\u011funu kesiverdiler\u2026 Adam, \u201cBenim s\u00f6ylediklerim 5-6 ay \u00f6ncesine aitti. O g\u00fcnlerden bu yana ekonomik ger\u00e7eklerde \u00e7ok de\u011fi\u015fiklikler oldu\u201d diye \u00e7ark etmek zorunda kald\u0131. 6 ayda ne de\u011fi\u015ftiyse!\n\nGe\u00e7ti\u011fimiz g\u00fcnlerde sekt\u00f6r\u00fcn \u00f6nde gelen isimlerinden olan Temel \u0130n\u015faat\u2019\u0131n Y\u00f6netim Kurulu Ba\u015fkan\u0131 Temel Akda\u011fo\u011flu ile bir r\u00f6portaj haber yapt\u0131m. Gazetemizde okumu\u015fsunuzdur\u2026 Akda\u011fo\u011flu, \u00f6zetle T\u00fcrkiye\u2019de zihniyet de\u011fi\u015fikli\u011fi olmadan, d\u0131\u015far\u0131dan dayat\u0131lan programlardan kurtulmadan \u00fclkenin d\u00fcze \u00e7\u0131kmas\u0131n\u0131n m\u00fcmk\u00fcn olamayaca\u011f\u0131n\u0131 s\u00f6yl\u00fcyor.\n\nSadece in\u015faat sekt\u00f6r\u00fcnde de\u011fil, di\u011fer t\u00fcm sekt\u00f6rlerde de s\u0131k\u0131nt\u0131 ya\u015fand\u0131\u011f\u0131n\u0131, bunun \u00fclkenin genel ekonomik panoramas\u0131yla \u00e7ok yak\u0131ndan ilgili oldu\u011funu dile getiren Akda\u011fo\u011flu, \u201cS\u0131k\u0131\u015ft\u0131k\u00e7a \u201c\u015euray\u0131 da satal\u0131m, buray\u0131 da satal\u0131m.\u201d Hep akl\u0131m\u0131za bu geliyor. Tarlam\u0131z\u0131, bah\u00e7emizi \u00fcretime a\u00e7al\u0131m dedi\u011fimiz yok. T\u00fcrkiye bug\u00fcn 7 milyon ton bu\u011fday ithal ediyor. Bizim bu\u011fday ihra\u00e7 etmemiz laz\u0131m. Niye b\u00f6yle? B\u00fct\u00fcn fabrikalar\u0131m\u0131z\u0131 satt\u0131k. T\u00fcrkiye tarihinde ilk defa Rusya\u2019dan \u015feker ithalat\u0131 yapt\u0131k. Bizim Anadolu topraklar\u0131m\u0131z bombo\u015f. Anadolu \u00fcretim yapmak i\u00e7in hareket bekliyor. Bu zor bir \u015fey de\u011fil\u201d de\u011ferlendirmesini yap\u0131yor.\n\nNe hazin bir durum? \u0130lkokul \u00e7a\u011flar\u0131m\u0131zda bizlere \u201cT\u00fcrkiye d\u00fcnyada kendi kendine yetebilen 7 \u00fclkeden birisidir\u201d diye \u00f6\u011fretilmi\u015fti. Ama g\u00fcn ge\u00e7ti, devran de\u011fi\u015fti, IMF\u2019nin T\u00fcrkiye\u2019ye dayatt\u0131\u011f\u0131 programlar dolay\u0131s\u0131yla T\u00fcrkiye, t\u00fct\u00fcne, bu\u011fdaya, \u015feker pancar\u0131na, pamu\u011fa konulan kotalar nedeniyle neredeyse d\u0131\u015far\u0131ya ba\u011f\u0131ml\u0131 hale d\u00fc\u015f\u00fcr\u00fcld\u00fc.\n\nAkda\u011fo\u011flu\u2019nun 1974 y\u0131l\u0131nda Milli G\u00f6r\u00fc\u015f\u2019\u00fcn iktidara geldi\u011fi d\u00f6nemden anlatt\u0131\u011f\u0131 bir an\u0131s\u0131 ise T\u00fcrkiye\u2019de zihniyet de\u011fi\u015fimiyle neler ba\u015far\u0131labilece\u011finin ispat\u0131 niteli\u011findeydi. Akda\u011fo\u011flu, \u015funlar\u0131 s\u00f6yledi: \u201cMilli G\u00f6r\u00fc\u015f 1974 y\u0131l\u0131nda iktidar orta\u011f\u0131 oldu\u011funda T\u00fcrkiye\u2019nin bu\u011fday ihtiyac\u0131 14 milyon ton, bu\u011fday \u00fcretimi ise 11 milyon ton idi. \u015eubat ay\u0131nda h\u00fck\u00fcmet kuruldu. Tar\u0131m Bakanl\u0131\u011f\u0131 bizdeydi. Biz Tar\u0131m Bakanl\u0131\u011f\u0131 olarak \u015fu ilan\u0131 yapt\u0131k. Size faizsiz g\u00fcbre kredisi veriyoruz, tohum kredisi veriyoruz, faizsiz masraflar\u0131n\u0131z\u0131 kar\u015f\u0131lamak \u00fczere kredi veriyoruz. Paras\u0131n\u0131 da hasad\u0131 yapt\u0131ktan sonra vereceksiniz. Taban fiyat\u0131n\u0131z da \u015fu. Daha o y\u0131l bizim bu\u011fday \u00fcretimimiz 17 milyon tona \u00e7\u0131kt\u0131. Zor bir \u015fey de\u011fil. Kafa yerli kafa, kafa \u00fclkeye \u00e7al\u0131\u015f\u0131yor. Kafa, kendisine d\u0131\u015fardan kendisine verilen programlarla hareket etmiyor. \u015eimdi niye bu hale geldik? 2001 y\u0131l\u0131nda d\u0131\u015fardan Kemal Dervi\u015f diye bir adam geldi. Size kredi verece\u011fiz 15 milyar dolar. Ama sizden isteklerimiz var. \u00dcretimi azaltacaks\u0131n\u0131z. Kota getireceksiniz. Pancara, pamu\u011fa, t\u00fct\u00fcne, bu\u011fdaya kota getireceksiniz. O g\u00fcnd\u00fcr bug\u00fcnd\u00fcr T\u00fcrkiye\u2019de IMF\u2019nin program\u0131 h\u00e2l\u00e2 devam ediyor.\u201d\n\n18 y\u0131ld\u0131r iktidarda olan AK Parti h\u00fck\u00fcmeti, \u201cVar olan t\u00fcm verimli kamu kurumlar\u0131n\u0131 satal\u0131m, duble yol yapal\u0131m, k\u00f6pr\u00fc yapal\u0131m, elimizdeki avucumuzdakini ta\u015fa betona g\u00f6melim\u201d anlay\u0131\u015f\u0131ndan \u00f6teye ge\u00e7ecek nitelikte bir ekonomik program\u0131 ortaya koyamad\u0131. \u015eimdi deniz bitip gemi karaya vurmak \u00fczereyken, i\u015fsizli\u011fin g\u00fcnbeg\u00fcn artt\u0131\u011f\u0131 bu ekonomi tablosunda Cumhurba\u015fkan\u0131 Tayyip Erdo\u011fan, reel sekt\u00f6re, \u201cYat\u0131r\u0131m yap\u0131n, istihdam sa\u011flay\u0131n\u201d diye feryat ediyor.\n\nSiz \u00f6nce \u00fc\u00e7 otuz paraya satt\u0131\u011f\u0131n\u0131z stratejik kurumlar\u0131n hesab\u0131n\u0131 verin hele!", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Kim ne derse desin, h\u00fck\u00fcmet hazin ger\u00e7ekleri ne kadar allay\u0131p pullamaya kalk\u0131\u015f\u0131rsa kalk\u0131\u015fs\u0131n, yanda\u015f medya ekonomik ger\u00e7ekleri tersy\u00fcz edip milletin z...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "Kim ne derse desin, h\u00fck\u00fcmet hazin ger\u00e7ekleri ne kadar allay\u0131p pullamaya kalk\u0131\u015f\u0131rsa kalk\u0131\u015fs\u0131n, yanda\u015f medya ekonomik ger\u00e7ekleri tersy\u00fcz edip milletin z...", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Zihniyet de\u011fi\u015fimi", "type": "article", "url": "https://www.milligazete.com.tr/makale/3665082/nedim-odabas/zihniyet-degisimi", "image": {"identifier": "https://www.milligazete.com.tr/users/650/profile.jpg", "width": 200, "height": 260, "alt": "Nedim Nedim"}}, "twitter": {"card": "summary", "site": "@milligazetecom", "title": "Zihniyet de\u011fi\u015fimi", "image": "https://www.milligazete.com.tr/users/650/profile.jpg"}}, "canonical_link": "https://www.milligazete.com.tr/makale/3665082/nedim-odabas/zihniyet-degisimi"}