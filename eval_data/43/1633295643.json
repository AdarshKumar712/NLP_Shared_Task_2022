{"source_url": "https://www.belvederenews.net", "url": "https://www.belvederenews.net/concorsitruccati-forzedellordine-guardiadifinanza/", "title": "SCANDALO nelle forze dell\u2019ordine: concorsi truccati. TUTTI I NOMI DEGLI ARRESTATI E DEGLI INDAGATI", "top_image": "https://www.belvederenews.net/wp-content/uploads/2020/06/caldoro-de-lucaa-carfagna-1-43-scaled.jpg", "meta_img": "https://www.belvederenews.net/wp-content/uploads/2020/06/caldoro-de-lucaa-carfagna-1-43-scaled.jpg", "images": ["https://www.belvederenews.net/wp-content/uploads/2019/10/belvederenewslogo10.png", "https://www.belvederenews.net/wp-content/uploads/2019/12/centro-studi-diderot-aversa.jpg", "https://www.belvederenews.net/wp-content/uploads/2020/06/caldoro-de-lucaa-carfagna-1-43-750x430.jpg", "https://www.belvederenews.net/wp-content/uploads/2019/10/belvederenewslogomobile.png", "https://www.belvederenews.net/wp-content/uploads/2019/05/12038126_497531577093359_390594740690868779_n-150x150.jpg", "https://www.belvederenews.net/wp-content/uploads/2020/06/caldoro-de-lucaa-carfagna-1-43-scaled.jpg", "https://www.belvederenews.net/wp-content/uploads/2019/01/pizzeria-donna-sophia-caserta-via-san-carlo.jpg"], "movies": [], "text": "Benevento. Concorsi truccati nelle forze dell\u2019ordine.Le Fiamme Gialle questa mattina hanno eseguito cinque arresti (di cui due ai domiciliari), due sospensioni da pubblici uffici o servizi e un obbligo di dimora. Gli indagati sono quasi tutti pubblici ufficiali. Secondo l\u2019accusa avrebbero percepito da candidati di concorsi pubblici e loro genitori ingenti somme di denaro per determinarne gli esiti. In cambio i concorrenti sarebbero entrati nel corpo dei vigili del fuoco, nella polizia di Stato, nell\u2019Arma dei carabinieri e nella Guardia di Finanza. Circa 250 militari stanno dando esecuzione alle ordinanze di misure cautelari.\n\nTra i destinatari delle misure vi \u00e8 un vice prefetto con funzione apicale in servizio presso il ministero dell\u2019Interno \u2013 Dipartimento dei Vigili del Fuoco, tre funzionari (uno in pensione e due attualmente in servizio) del comando provinciale dei vigili del fuoco di Benevento e Venezia, un militare dell\u2019Arma, un militare della Guardia di Finanza e un agente della polizia di Stato, che dovranno rispondere di associazione per delinquere finalizzata alla corruzione, corruzione e rivelazione di segreti d\u2019ufficio.\n\nSono contestati al momento 50 episodi corruttivi. In corso il sequestro preventivo, anche per equivalente, di somme di denaro pari a complessivi 370 mila euro circa, ritenuti il \u2018prezzo\u2019 dei reati finora accertati, di cui 220 mila euro riferibili all\u2019attivita\u2019 dell\u2019associazione per delinquere in provvisoria contestazione e oltre 150 mila euro conseguiti dai vari indagati in concorso tra loro.\n\nOltre 50 perquisizioni sono in corso su tutto il territorio nazionale per rintracciare materiale informatico oggetto di promessa e scambio corruttivo nonch\u00e9 somme di denaro provento della vasta illecita attivit\u00e0. Nel procedimento risultano indagati 118 persone tra cui anche altri pubblici ufficiali. I particolari dell\u2019indagine verranno resi noti nel corso di una conferenza stampa che si terr\u00e0 in procura a Benevento alle 11.\n\nI nomi degli arrestati\n\nIl viceprefetto Claudio Balletta, residente a Roma, \u00e8 finito in carcere. Con lui Giuseppe Sparaneo, 51 anni, di Benevento, e Antonio De Matteo, 68 anni, di Benevento, funzionari dei vigili del fuoco: il secondo \u00e8 in pensione.\n\nArresti domiciliari, invece, per Antonio Laverde, 44 anni, originario di Benevento, residente a Fonte Nuova (Roma) maresciallo della Finanza in servizio al Comando generale, e Vito Russo, 40 anni, di Benevento, carabiniere a Roma.\n\nAlessandro Filippo Lupo, 56 anni, di Treviso, e Gianluca Galliano, 45 anni, nato a Benevento, residente ad Ardea, hanno rimediato la sospensione per 12 mesi dalle funzioni di vigile del fuoco ed agente di polizia; obbligo di dimora ad Apollosa per Eduardo Zolli, 66 anni, indicato come intermediario.", "keywords": [], "meta_keywords": [""], "tags": [], "authors": ["Lucia Grimaldi", "Elvira Cutolo", "Giovanna Paolino"], "publish_date": "Fri Jun 12 19:23:46 2020", "summary": "", "article_html": "", "meta_description": "", "meta_lang": "it", "meta_favicon": "https://www.belvederenews.net/wp-content/uploads/2018/12/BelvedereNews-favicon.png", "meta_data": {"viewport": "width=device-width, initial-scale=1.0", "google-site-verification": "RmuRuNd9t-D3j4DwRPtwp7mXqzYdmDV1NCRMJFBuV90", "msvalidate.01": "346555B5B3B124291DBA7DDF8E80D34F", "yandex-verification": "3eb4dbed90b5247a", "robots": "noindex, follow", "og": {"locale": "it_IT", "type": "article", "title": "SCANDALO nelle forze dell'ordine: concorsi truccati. TUTTI I NOMI DEGLI ARRESTATI E DEGLI INDAGATI - BelvedereNews", "description": "Benevento. Concorsi\u00a0 truccati nelle forze dell\u2019ordine.Le Fiamme Gialle questa mattina\u00a0 hanno eseguito cinque arresti (di cui due ai domiciliari), due sospensioni da pubblici uffici o servizi e un obbligo di dimora. Gli indagati sono quasi tutti pubblici ufficiali. Secondo l\u2019accusa avrebbero percepito da candidati di concorsi pubblici e loro genitori ingenti somme di denaro per [\u2026]", "url": "https://www.belvederenews.net/concorsitruccati-forzedellordine-guardiadifinanza/", "site_name": "BelvedereNews", "image": {"identifier": "https://www.belvederenews.net/wp-content/uploads/2020/06/caldoro-de-lucaa-carfagna-1-43-scaled.jpg", "width": 2560, "height": 1280}}, "article": {"publisher": "https://www.facebook.com/belvederenews/", "published_time": "2020-06-12T19:23:46+00:00", "modified_time": "2020-06-12T19:25:48+00:00"}, "fb": {"app_id": 339145350256424}, "twitter": {"card": "summary", "creator": "@NewsCronacaCE", "site": "@NewsCronacaCE"}, "generator": "Powered by WPBakery Page Builder - drag and drop page builder for WordPress.", "msapplication-TileImage": "https://www.belvederenews.net/wp-content/uploads/2018/12/BelvedereNews-favicon.png", "numberOfItems": 3, "itemListOrder": "Ascending"}, "canonical_link": "https://www.belvederenews.net/concorsitruccati-forzedellordine-guardiadifinanza/"}