{"source_url": "https://web.archive.org", "url": "https://web.archive.org/web/20220203093115id_/https://www.ilgiornale.it/news/mondo/india-delhi-colpita-dalle-violenze-ind-e-musulmani-tredici-1832149.html", "title": "India, Delhi colpita dalle violenze tra ind\u00f9 e musulmani", "top_image": "https://img.ilgcdn.com/sites/default/files/styles/social/public/foto/2020/02/26/1582704430-india.jpg?_=1582704430", "meta_img": "https://img.ilgcdn.com/sites/default/files/styles/social/public/foto/2020/02/26/1582704430-india.jpg?_=1582704430", "images": ["https://img.ilgcdn.com/sites/default/files/styles/md/public/foto/2022/01/14/1642175116-ilgiornale2-20220114164709742.jpg?_=1642175284", "https://web.archive.org/images/icons/hot.svg", "https://img.ilgcdn.com/sites/default/files/styles/md/public/foto/2022/02/02/1643787713-1618741540-imagoeconomica-1131834.jpg?_=1643787713", "https://img.ilgcdn.com/sites/default/files/styles/md/public/foto/2021/02/19/1613722174-1478511926-lapresse-20161025194120-21095511.jpg?_=1613722174", "https://mediasetitalia01.wt-eu02.net/769396664005295/wt.pl?p=328,0", "https://img.ilgcdn.com/sites/default/files/styles/uq/public/vocabulary/Autore/luca_sablone.jpg", "https://img.ilgcdn.com/sites/default/files/styles/md/public/foto/2021/11/05/1636088871-agenzia-fotogramma-fgr2794503.jpg?_=1636088871", "https://img.ilgcdn.com/sites/default/files/styles/md/public/foto/2022/02/03/1643875703-ilgiornale2-20220203090735546.jpg?_=1643875703", "https://img.ilgcdn.com/sites/default/files/styles/uq/public/vocabulary/Autore/WhatsApp_Image_2022-01-14_at_17.40.31-removebg-preview.png", "https://web.archive.org/images/avatar-default.png?_cb=20210820-01", "https://img.ilgcdn.com/sites/default/files/styles/uq/public/vocabulary/Autore/ignazio_riccio.jpg", "https://web.archive.org/images/logo-slim.svg", "https://img.ilgcdn.com/sites/default/files/styles/social/public/foto/2020/02/26/1582704430-india.jpg?_=1582704430", "https://img.ilgcdn.com/sites/default/files/styles/uq/public/vocabulary/Autore/ignazio_stagno.jpg", "https://web.archive.org/images/logo-full.svg", "https://img.ilgcdn.com/sites/default/files/styles/md/public/foto/2022/01/28/1643347607-ilgiornale2-20220128062621848.jpg?_=1643347607", "https://img.ilgcdn.com/sites/default/files/styles/uq/public/vocabulary/Autore/gerry_freda.jpg", "https://img.ilgcdn.com/sites/default/files/styles/xl/public/foto/2020/02/26/1582704430-india.jpg?_=1582704430"], "movies": [], "text": "La capitale indiana Nuova Delhi, proprio mentre \u00e8 in corso la visita di Trump, \u00e8 in preda a sanguinosi scontri tra ind\u00f9 e musulmani. I tafferugli, riferisce la Bbc, sono cominciati domenica e si sono presto trasformati, sottolinea la medesima emittente, nella peggiore esplosione di violenza mai verificatasi nella citt\u00e0 negli ultimi decenni.\n\nTeatro degli scontri, spiega il network britannico, \u00e8 un settore di Delhi a maggioranza islamica, situato a circa 18 chilometri a nord-est dal centro urbano, dove Trump sta incontrando il premier Modi e le istituzioni politiche, imprenditoriali e diplomatiche indiane.\n\nAlla base delle violenze vi sarebbe l\u2019insanabile contrapposizione tra gli ambienti islamici, contrari a una recente legge denominata Citizenship Amendment Act (Caa), e i circoli nazionalisti ind\u00f9, strenui sostenitori della normativa in questione, accusata di discriminare gli immigrati di fede coranica.\n\nNella zona interessata dagli scontri avrebbero avuto luogo, afferma l\u2019organo di informazione d\u2019Oltremanica, assalti incendiari ai danni di attivit\u00e0 commerciali e di automobili, lanci di pietre, attacchi degli estremisti ind\u00f9 a una moschea e slogan anti-musulmani come \u201cspara ai traditori\u201d .\n\nA causa dei tafferugli incriminati, puntualizza la Bbc citando le autorit\u00e0 sanitarie locali, sarebbero finora morte tredici persone, compresi un ufficiale di polizia e alcuni giornalisti di tv indiane.\n\nPer cercare di prevenire ulteriori spargimenti di sangue, le autorit\u00e0 hanno imposto il coprifuoco nella zona, vietando gli assembramenti di quattro o pi\u00f9 persone, oltre a monitorare il settore nordorientale di Delhi con droni e con un massiccio impiego di videocamere.\n\nMS Randhawa, portavoce della polizia della capitale, ha quindi assicurato, evidenzia il network londinese, che la situazione sarebbe ormai sotto controllo, grazie al fatto che sarebbe stato schierato per le strade del quartiere insanguinato un numero \u201csufficiente\u201d di agenti.\n\nTuttavia, le parole dell\u2019ufficiale sono state subito smentite da Arvind Kejriwal, capo del governo della metropoli, che, fa sapere l\u2019emittente, ha denunciato la carenza di poliziotti nella zona interessata dagli scontri interreligiosi e l\u2019assenza di ordini chiari da parte delle istituzioni federali all\u2019indirizzo delle forze dell\u2019ordine di Delhi.", "keywords": [], "meta_keywords": [""], "tags": ["scontri"], "authors": [], "publish_date": "Wed Feb 26 08:45:39 2020", "summary": "", "article_html": "", "meta_description": "Il governatore locale ha denunciato la carenza di poliziotti e l\u2019assenza di ordini chiari, per fermare le violenze, da parte dell\u2019esecutivo indiano", "meta_lang": "it", "meta_favicon": "/images/favicon.png", "meta_data": {"robots": "index, max-snippet:-1, max-image-preview:large, max-video-preview:-1", "description": "Il governatore locale ha denunciato la carenza di poliziotti e l\u2019assenza di ordini chiari, per fermare le violenze, da parte dell\u2019esecutivo indiano", "viewport": "width=device-width, initial-scale=1.0", "format-detection": "telephone=no", "og": {"type": "article", "locale": "it_IT", "url": "https://www.ilgiornale.it/news/mondo/india-delhi-colpita-dalle-violenze-ind-e-musulmani-tredici-1832149.html", "title": "India, Delhi colpita dalle violenze tra ind\u00f9 e musulmani", "description": "Il governatore locale ha denunciato la carenza di poliziotti e l\u2019assenza di ordini chiari, per fermare le violenze, da parte dell\u2019esecutivo indiano", "site_name": "ilGiornale.it", "image": {"identifier": "https://img.ilgcdn.com/sites/default/files/styles/social/public/foto/2020/02/26/1582704430-india.jpg?_=1582704430", "width": 1200, "height": 900}}, "article": {"publisher": "https://www.facebook.com/ilGiornale", "published_time": "2020-02-26T08:45:39.0000000Z", "modified_time": "2020-02-26T08:49:14.0000000Z", "section": "Mondo", "tag": "Nuova Delhi"}, "twitter": {"card": "summary_large_image", "site": "@ilgiornale", "title": "India, Delhi colpita dalle violenze tra ind\u00f9 e musulmani", "description": "Il governatore locale ha denunciato la carenza di poliziotti e l\u2019assenza di ordini chiari, per fermare le violenze, da parte dell\u2019esecutivo indiano", "image": "https://img.ilgcdn.com/sites/default/files/styles/social/public/foto/2020/02/26/1582704430-india.jpg?_=1582704430"}}, "canonical_link": "https://www.ilgiornale.it/news/mondo/india-delhi-colpita-dalle-violenze-ind-e-musulmani-tredici-1832149.html"}