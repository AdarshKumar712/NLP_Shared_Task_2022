{"source_url": "https://web.archive.org", "url": "https://web.archive.org/web/20210523043434id_/https://www.durushaber.com.tr/yasam/resmi-rakamlar-aciklandi-iste-turkiyenin-yeni-nufusu-h42461.html", "title": "Resmi rakamlar a\u00e7\u0131kland\u0131! \u0130\u015fte T\u00fcrkiye\u2019nin yeni n\u00fcfusu", "top_image": "https://www.durushaber.com.tr/images/haberler/2020/02/resmi-rakamlar-aciklandi-iste-turkiyenin-yeni-nufusu_f3448.jpg", "meta_img": "https://www.durushaber.com.tr/images/haberler/2020/02/resmi-rakamlar-aciklandi-iste-turkiyenin-yeni-nufusu_f3448.jpg", "images": ["https://www.durushaber.com.tr/images/upload/istanbul.jpg", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/upload/nufus-1.jpg", "https://www.durushaber.com.tr/images/album/thumbs/43e39a19b314dc8c.jpg", "https://www.durushaber.com.tr/images/upload/piramit.jpg", "https://mc.yandex.ru/watch/40909959", "https://www.durushaber.com.tr/images/album/thumbs/a3d13e5c6ad12eed.jpg", "https://www.durushaber.com.tr/images/haberler/2020/02/resmi-rakamlar-aciklandi-iste-turkiyenin-yeni-nufusu_f3448.jpg", "https://www.durushaber.com.tr/images/haberler/2021/05/metropoll-anketi-erdogan-hemen-hemen-butun-adaylar-karsisinda-secimi-kaybediyor_7386e.jpg", "https://www.durushaber.com.tr/images/haberler/2021/05/kobane-davasi-ayla-akat-aka-burada-kisisel-olarak-biz-degil-hdp-fikriyati-yargilanmaya-calisiliyor_43819.jpg", "https://www.durushaber.com.tr/images/haberler/2021/05/savas-pilotu-altan-tsk-nin-operasyonlarini-degerlendirdi-infaz-edenler-kimyasal-madde-kullanmaz-mi_a8e3c.jpg", "https://www.durushaber.com.tr/images/upload/enaznufus.jpg", "https://www.durushaber.com.tr/images/banner/duruslogo.png", "https://www.durushaber.com.tr/images/haberler/2021/05/kobane-davasinin-2-nci-durusmasi-ucuncu-gununde_69ea0.jpg", "https://www.durushaber.com.tr/thumb.php?src=https://www.durushaber.com.tr/images/banner/durus_1.png&w=300&h=300&q=100", "https://www.durushaber.com.tr/images/haberler/2021/05/aa-muhabirinden-bakanlara-soylu-sorusu-bu-maskeli-balodan-utaniyorum-sizlerin-cocuklariniz-yok-mu_b3d73.jpg", "https://www.durushaber.com.tr/images/haberler/2021/05/sedet-peker-den-yeni-aciklama-milletvekili-rica-etti-hurriyet-i-ben-bastim_1eeee.jpg", "https://www.durushaber.com.tr/images/security_code.jpg", "https://www.durushaber.com.tr/images/upload/ortancayas.jpg", "https://www.durushaber.com.tr/images/banner/logo_1_1.png", "https://www.durushaber.com.tr/images/album/thumbs/ex.jpg", "https://www.durushaber.com.tr/images/album/thumbs/hababam-sYnYfY.jpg"], "movies": [], "text": "T\u00fcrkiye'nin n\u00fcfusu 31 Aral\u0131k 2019 itibar\u0131yla 83 milyon 154 bin 997'ye ula\u015ft\u0131.\n\nT\u00fcrkiye \u0130statistik Kurumu\u2019nun (T\u00dc\u0130K) verilerine g\u00f6re; T\u00fcrkiye\u2019nin n\u00fcfusunu bir \u00f6nceki y\u0131la g\u00f6re 1 milyon 151 bin 115 ki\u015fi artarak 83 milyon 154 bin 997 ki\u015fiye y\u00fckseldi.\n\nErkek n\u00fcfus 41 milyon 721 bin 136 ki\u015fi olurken, kad\u0131n n\u00fcfus 41 milyon 433 bin 861 ki\u015fi oldu. Di\u011fer bir ifadeyle toplam n\u00fcfusun y\u00fczde 50,2\u2019sini erkekler, y\u00fczde 49,8\u2019ini ise kad\u0131nlar olu\u015fturdu.\n\nAdrese Dayal\u0131 N\u00fcfus Kay\u0131t Sistemi (ADNKS) sonu\u00e7lar\u0131na g\u00f6re; T\u00fcrkiye\u2019de ikamet eden yabanc\u0131 n\u00fcfus bir \u00f6nceki y\u0131la g\u00f6re 320 bin 146 ki\u015fi artarak 1 milyon 531 bin 180 ki\u015fi oldu. Bu n\u00fcfusun y\u00fczde 50,8\u2019ini erkekler, y\u00fczde 49,2\u2019sini kad\u0131nlar olu\u015fturdu.\n\nT\u00fcrkiye\u2019de 2018 y\u0131l\u0131nda y\u00fczde 92,3 olan il ve il\u00e7e merkezlerinde ya\u015fayanlar\u0131n oran\u0131, 2019 y\u0131l\u0131nda y\u00fczde 92,8 oldu. Di\u011fer yandan belde ve k\u00f6ylerde ya\u015fayanlar\u0131n oran\u0131 y\u00fczde 7,7\u2019den y\u00fczde 7,2\u2019ye d\u00fc\u015ft\u00fc.\n\n\u0130STANBUL\u2019UN N\u00dcFUSU 15 M\u0130LYONU A\u015eTI\n\n\u0130stanbul\u2019un n\u00fcfusu, bir \u00f6nceki y\u0131la g\u00f6re 451 bin 543 ki\u015fi artarak 15 milyon 519 bin 267 ki\u015fiye ula\u015ft\u0131. T\u00fcrkiye n\u00fcfusunun y\u00fczde 18,66\u2019s\u0131n\u0131n ikamet etti\u011fi \u0130stanbul\u2019u, 5 milyon 639 bin 76 ki\u015fi ile Ankara, 4 milyon 367 bin 251 ki\u015fi ile \u0130zmir, 3 milyon 56 bin 120 ki\u015fi ile Bursa ve 2 milyon 511 bin 700 ki\u015fi ile Antalya izledi.\n\nTUNCEL\u0130, BAYBURT, ARDAHAN\u2026\n\nTunceli, 84 bin 660 ki\u015fi ile en az n\u00fcfusa sahip olan il oldu. Tunceli\u2019yi, 84 bin 843 ki\u015fi ile Bayburt, 97 bin 319 ki\u015fi ile Ardahan, 142 bin 490 ki\u015fi ile Kilis ve 164 bin 521 ki\u015fi ile G\u00fcm\u00fc\u015fhane takip etti.\n\nYA\u015eLI N\u00dcFUS ARTIYOR\n\nN\u00fcfus piramitleri, n\u00fcfusun ya\u015f ve cinsiyet yap\u0131s\u0131nda meydana gelen de\u011fi\u015fimi g\u00f6steren grafikler olarak tan\u0131mlan\u0131yor. T\u00fcrkiye\u2019nin 2007 ve 2019 y\u0131l\u0131 n\u00fcfus piramitleri kar\u015f\u0131la\u015ft\u0131r\u0131ld\u0131\u011f\u0131nda, do\u011furganl\u0131k ve \u00f6l\u00fcml\u00fcl\u00fck h\u0131zlar\u0131ndaki azalmaya ba\u011fl\u0131 olarak, ya\u015fl\u0131 n\u00fcfusun artt\u0131\u011f\u0131 ve ortanca ya\u015f\u0131n y\u00fckseldi\u011fi g\u00f6r\u00fcl\u00fcyor.\n\nORTANCA YA\u015e 32.4\u2019E Y\u00dcKSELD\u0130\n\nOrtanca ya\u015f, yeni do\u011fan bebekten en ya\u015fl\u0131ya kadar n\u00fcfusu olu\u015fturan ki\u015filerin ya\u015flar\u0131 k\u00fc\u00e7\u00fckten b\u00fcy\u00fc\u011fe do\u011fru s\u0131raland\u0131\u011f\u0131nda ortada kalan ki\u015finin ya\u015f\u0131d\u0131r. Ortanca ya\u015f ayn\u0131 zamanda n\u00fcfusun ya\u015f yap\u0131s\u0131n\u0131n yorumlanmas\u0131nda kullan\u0131lan \u00f6nemli g\u00f6stergelerden biri\u2026\n\nT\u00fcrkiye\u2019de 2018 y\u0131l\u0131nda 32 olan ortanca ya\u015f, 2019 y\u0131l\u0131nda 32,4\u2019e y\u00fckseldi. Cinsiyete g\u00f6re incelendi\u011finde, ortanca ya\u015f\u0131n erkeklerde 31,4\u2019ten 31,7\u2019ye, kad\u0131nlarda ise 32,7\u2019den 33,1\u2019e y\u00fckseldi\u011fi g\u00f6r\u00fcld\u00fc.\n\n\u00c7ALI\u015eMA \u00c7A\u011eINDAK\u0130 N\u00dcFUS ORANI ARTTI\n\n\u00c7al\u0131\u015fma \u00e7a\u011f\u0131 olarak tan\u0131mlanan 15-64 ya\u015f grubundaki n\u00fcfusun oran\u0131, 2007 y\u0131l\u0131nda y\u00fczde 66,5 iken 2019 y\u0131l\u0131nda y\u00fczde 67,8\u2019e y\u00fckseldi. Di\u011fer yandan \u00e7ocuk ya\u015f grubu olarak tan\u0131mlanan 0-14 ya\u015f grubundaki n\u00fcfusun oran\u0131 y\u00fczde 26,4\u2019ten y\u00fczde 23,1\u2019e gerilerken, 65 ve daha yukar\u0131 ya\u015ftaki n\u00fcfusun oran\u0131 ise y\u00fczde 7,1\u2019den y\u00fczde 9,1\u2019e \u00e7\u0131kt\u0131.", "keywords": [], "meta_keywords": ["\u0130STANBUL", "HABER DURU\u015e", "Haber", "DURU\u015e", "sondakika", "t\u00fcrkiye", "izmir", "Kad\u0131n", "ankara", "kilis", "\u00e7ocuk", "Bursa", "Antalya", "son dakika", "T\u00dc\u0130K", "Duru\u015fhaber", "tunceli", "n\u00fcfus", "G\u00fcm\u00fc\u015fhane", "Bayburt", "Ardahan", "duru\u015f haber", "T\u00fcrkiye'nin yeni n\u00fcfusu", "T\u00fcrkiye'nin yeni n\u00fcfusu ka\u00e7"], "tags": [], "authors": ["Duru\u015f Haber - Durushaber.Com.Tr"], "publish_date": null, "summary": "", "article_html": "", "meta_description": "T\u00fcrkiye'nin n\u00fcfusu 31 Aral\u0131k 2019 itibar\u0131yla 83 milyon 154 bin 997'ye ula\u015ft\u0131.", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "T\u00fcrkiye'nin n\u00fcfusu 31 Aral\u0131k 2019 itibar\u0131yla 83 milyon 154 bin 997'ye ula\u015ft\u0131.", "keywords": "\u0130STANBUL, HABER DURU\u015e, Haber, DURU\u015e, sondakika, t\u00fcrkiye, izmir, Kad\u0131n, ankara, kilis, \u00e7ocuk, Bursa, Antalya, son dakika, T\u00dc\u0130K, Duru\u015fhaber, tunceli, n\u00fcfus, G\u00fcm\u00fc\u015fhane, Bayburt, Ardahan, duru\u015f haber, T\u00fcrkiye&#039;nin yeni n\u00fcfusu, T\u00fcrkiye&#039;nin yeni n\u00fcfusu ka\u00e7", "news_keywords": "\u0130STANBUL, HABER DURU\u015e, Haber, DURU\u015e, sondakika, t\u00fcrkiye, izmir, Kad\u0131n, ankara, kilis, \u00e7ocuk, Bursa, Antalya, son dakika, T\u00dc\u0130K, Duru\u015fhaber, tunceli, n\u00fcfus, G\u00fcm\u00fc\u015fhane, Bayburt, Ardahan, duru\u015f haber, T\u00fcrkiye&#039;nin yeni n\u00fcfusu, T\u00fcrkiye&#039;nin yeni n\u00fcfusu ka\u00e7", "robots": "noodp", "author": "Duru\u015f Haber - durushaber.com.tr", "fb": {"admins": 10213183142234014, "pages": 1087966971225996}, "theme-color": "#34495e", "og": {"type": "article", "site_name": "Duru\u015f Haber", "title": "Resmi rakamlar a\u00e7\u0131kland\u0131! \u0130\u015fte T\u00fcrkiye\u2019nin yeni n\u00fcfusu", "description": "T\u00fcrkiye'nin n\u00fcfusu 31 Aral\u0131k 2019 itibar\u0131yla 83 milyon 154 bin 997'ye ula\u015ft\u0131.", "url": "https://www.durushaber.com.tr/yasam/resmi-rakamlar-aciklandi-iste-turkiyenin-yeni-nufusu-h42461.html", "image": "https://www.durushaber.com.tr/images/haberler/2020/02/resmi-rakamlar-aciklandi-iste-turkiyenin-yeni-nufusu_f3448.jpg"}, "twitter": {"card": "summary_large_image", "url": "http://www.durushaber.com.tr/yasam/resmi-rakamlar-aciklandi-iste-turkiyenin-yeni-nufusu-h42461.html", "domain": "https://www.durushaber.com.tr/", "site": "durushabercom", "title": "Resmi rakamlar a\u00e7\u0131kland\u0131! \u0130\u015fte T\u00fcrkiye\u2019nin yeni n\u00fcfusu", "description": "T\u00fcrkiye'nin n\u00fcfusu 31 Aral\u0131k 2019 itibar\u0131yla 83 milyon 154 bin 997'ye ula\u015ft\u0131.", "image": {"src": "https://www.durushaber.com.tr/images/haberler/2020/02/resmi-rakamlar-aciklandi-iste-turkiyenin-yeni-nufusu_f3448.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "Resmi rakamlar a\u00e7\u0131kland\u0131! \u0130\u015fte T\u00fcrkiye\u2019nin yeni n\u00fcfusu - Duru\u015f Haber", "dc.keywords": "\u0130STANBUL, HABER DURU\u015e, Haber, DURU\u015e, sondakika, t\u00fcrkiye, izmir, Kad\u0131n, ankara, kilis, \u00e7ocuk, Bursa, Antalya, son dakika, T\u00dc\u0130K, Duru\u015fhaber, tunceli, n\u00fcfus, G\u00fcm\u00fc\u015fhane, Bayburt, Ardahan, duru\u015f haber, T\u00fcrkiye&#039;nin yeni n\u00fcfusu, T\u00fcrkiye&#039;nin yeni n\u00fcfusu ka\u00e7", "dc.description": "T\u00fcrkiye'nin n\u00fcfusu 31 Aral\u0131k 2019 itibar\u0131yla 83 milyon 154 bin 997'ye ula\u015ft\u0131."}, "canonical_link": "https://www.durushaber.com.tr/yasam/resmi-rakamlar-aciklandi-iste-turkiyenin-yeni-nufusu-h42461.html"}