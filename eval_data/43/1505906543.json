{"source_url": "https://web.archive.org", "url": "https://web.archive.org/web/20210228032032id_/https://pl.sputniknews.com/polska/2020012711826738-duda-w-oswiecimiu-zadamy-powrotu-do-pelnej-integralnosci-terytorialnej-ukrainy/", "title": "Duda w O\u015bwi\u0119cimiu: \u017b\u0105damy powrotu do pe\u0142nej integralno\u015bci terytorialnej Ukrainy", "top_image": "https://cdnpl2.img.sputniknews.com/images/1182/76/11827677.jpg", "meta_img": "https://cdnpl2.img.sputniknews.com/images/1182/76/11827677.jpg", "images": ["https://cdnpl1.img.sputniknews.com/img/1182/76/11827623_0:0:2112:1143_1000x541_80_0_0_328ba1c1a6e115ab670780fe04a0181f.jpg", "data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://cdnpl1.img.sputniknews.com/i/avatar-default.png", "https://cdnpl2.img.sputniknews.com/images/1182/76/11827677.jpg", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E", "https://web.archive.org/services/counter/?project=&obj_id=11826738&obj_type=article&action_type=&ts=1614482431"], "movies": [], "text": "Prezydent Andrzej Duda spotka\u0142 si\u0119 z prezydentem Ukrainy Wo\u0142odymyrem Ze\u0142enskim w O\u015bwi\u0119cimiu przed rozpocz\u0119ciem g\u0142\u00f3wnych uroczysto\u015bci z okazji 75. rocznicy wyzwolenia obozu koncentracyjnego Auschwitz-Birkenau.\n\nPo spotkaniu prezydenci Duda i Ze\u0142enski wyg\u0142osili o\u015bwiadczenia dla medi\u00f3w, w kt\u00f3rych poinformowali, czego dotyczy\u0142y ich rozmowy.\n\nAndrzej Duda o\u015bwiadczy\u0142, \u017ce rozmawia\u0142 z ukrai\u0144skim prezydentem m in. o sytuacji w Donbasie i na Krymie oraz o stosunkach z Rosj\u0105.\n\nM\u00f3wi\u0142em panu prezydentowi, \u017ce dla nas, dla Polski sprawa jest jednoznaczna. My \u017c\u0105damy przywr\u00f3cenia prymatu prawa mi\u0119dzynarodowego w tym zakresie, zaprzestania naruszania norm tego prawa, powrotu do pe\u0142nej integralno\u015bci terytorialnej Ukrainy. To jest nasza jednoznaczna postawa i Ukraina zawsze mo\u017ce na nasz\u0105 jednoznaczn\u0105 postaw\u0119 liczy\u0107 - powiedzia\u0142 Andrzej Duda.\n\nPrezydent Duda powiedzia\u0142 tak\u017ce, \u017ce pyta\u0142 ukrai\u0144skiego przyw\u00f3dc\u0119 o post\u0119py rozm\u00f3w w formacie normandzkim i jakich dzia\u0142a\u0144 mo\u017cna si\u0119 spodziewa\u0107 w najbli\u017cszym czasie. Wyrazi\u0142 tak\u017ce zadowolenie z post\u0119p\u00f3w w wymianie je\u0144c\u00f3w mi\u0119dzy Rosj\u0105 i Ukrain\u0105. Duda podzi\u0119kowa\u0142 te\u017c Ze\u0142enskiemu za jego \u201eobecno\u015b\u0107 i postaw\u0119 w Jerozolimie kilka dni temu\u201d oraz za oddanie w instytucie Yad Vashem ho\u0142du Polakom, kt\u00f3rzy ratowali \u017byd\u00f3w w czasie II wojny \u015bwiatowej.\n\nWo\u0142odymyr Ze\u0142enski m\u00f3wi o polsko-ukrai\u0144skiej tragicznej przesz\u0142o\u015bci\n\nWo\u0142odymr Ze\u0142enski m\u00f3wi\u0142 z kolei podczas wsp\u00f3lnego briefingu o tym, \u017ce Kij\u00f3w i Warszawa zdo\u0142a\u0142y pow\u015bci\u0105gn\u0105\u0107 emocje wok\u00f3\u0142 wsp\u00f3lnych tragicznych kart historii.\n\n\u201eDzi\u015b porozumieli\u015bmy si\u0119 w sprawie dalszego rozwoju i wzmacniania naszego strategicznego przyjacielskiego partnerstwa. Moim zdaniem uda\u0142o si\u0119 nam obni\u017cy\u0107 poziom emocji wok\u00f3\u0142 wsp\u00f3lnej tragicznej przesz\u0142o\u015bci, dzi\u015b z otwartymi sercami nasze kraje id\u0105 naprz\u00f3d, id\u0105 w przysz\u0142o\u015b\u0107\u201d - m\u00f3wi\u0142 Ze\u0142enski.\n\nPrezydent Ukrainy zaznaczy\u0142, \u017ce Kij\u00f3w cofn\u0105\u0142 moratorium na prace poszukiwawcze i polscy eksperci przeprowadzili ju\u017c pierwsze prace ekshumacyjne w obwodzie lowskim.\n\nKolejnym krokiem b\u0119dzie odtworzenie przez polsk\u0105 stron\u0119 uszkodzonej mogi\u0142y na g\u00f3rze Monastyr i obj\u0119cie jej ochron\u0105 - o\u015bwiadczy\u0142 Ze\u0142enski, zaznaczaj\u0105c, \u017ce w przysz\u0142o\u015bci strony b\u0119d\u0105 zwraca\u0107 szczeg\u00f3ln\u0105 uwag\u0119 na to, co je \u0142\u0105czy. Ze\u0142enski zaprosi\u0142 tak\u017ce Andrzeja Dud\u0119 na Ukrain\u0119.", "keywords": [], "meta_keywords": ["Andrzej Duda spotkal si\u0119 z Wo\u0142dymyrem Ze\u0142enskim w O\u015bwi\u0119cimiu", "spotkanie Dudy z prezydentem Ukrainy"], "tags": ["Andrzej Duda", "Wo\u0142odymyr Ze\u0142enski", "O\u015bwi\u0119cim", "Koronawirus Liczba zaka\u017conych: Liczba os\u00f3b, kt\u00f3re wyzdrowia\u0142y: Liczba ofiar \u015bmiertelnych:"], "authors": [], "publish_date": null, "summary": "", "article_html": "", "meta_description": "Prezydent Andrzej Duda spotka\u0142 si\u0119 z prezydentem Ukrainy Wo\u0142odymyrem Ze\u0142enskim w O\u015bwi\u0119cimiu przed rozpocz\u0119ciem g\u0142\u00f3wnych uroczysto\u015bci z okazji 75. rocznicy wyzwolenia...", "meta_lang": "pl", "meta_favicon": "https://cdnpl2.img.sputniknews.com/i/sputnik.png", "meta_data": {"description": "Prezydent Andrzej Duda spotka\u0142 si\u0119 z prezydentem Ukrainy Wo\u0142odymyrem Ze\u0142enskim w O\u015bwi\u0119cimiu przed rozpocz\u0119ciem g\u0142\u00f3wnych uroczysto\u015bci z okazji 75. rocznicy wyzwolenia...", "keywords": "Andrzej Duda spotkal si\u0119 z Wo\u0142dymyrem Ze\u0142enskim w O\u015bwi\u0119cimiu, spotkanie Dudy z prezydentem Ukrainy", "news_keywords": "Andrzej Duda spotkal si\u0119 z Wo\u0142dymyrem Ze\u0142enskim w O\u015bwi\u0119cimiu, spotkanie Dudy z prezydentem Ukrainy", "robots": "all", "format-detection": "telephone=no", "analytics": {"site_domain": "pl.sputniknews.com", "article_id": 11826738, "p_ts": 1580133000, "rubric": "polska", "tags": "O\u015bwi\u0119cim, Wo\u0142odymyr Ze\u0142enski, Andrzej Duda"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://pl.sputniknews.com/polska/2020012711826738-duda-w-oswiecimiu-zadamy-powrotu-do-pelnej-integralnosci-terytorialnej-ukrainy/", "title": "Duda w O\u015bwi\u0119cimiu: \u017b\u0105damy powrotu do pe\u0142nej integralno\u015bci terytorialnej Ukrainy", "description": "Prezydent Andrzej Duda spotka\u0142 si\u0119 z prezydentem Ukrainy Wo\u0142odymyrem Ze\u0142enskim w O\u015bwi\u0119cimiu przed rozpocz\u0119ciem g\u0142\u00f3wnych uroczysto\u015bci z okazji 75. rocznicy wyzwolenia...", "image": "https://pl.sputniknews.com/sharing_snippet/11826738.png?1580133000"}, "fb": {"app_id": 102846830059534, "pages": 998778393644558}, "apple-itunes-app": "app-id=969452947, app-argument=com.sputniknews://article?issuer_id=36&issuer_article_id=11826738", "google-play-app": "app-id=com.sputniknews.sputnik", "og": {"title": "Duda w O\u015bwi\u0119cimiu: \u017b\u0105damy powrotu do pe\u0142nej integralno\u015bci terytorialnej Ukrainy", "url": "https://pl.sputniknews.com/polska/2020012711826738-duda-w-oswiecimiu-zadamy-powrotu-do-pelnej-integralnosci-terytorialnej-ukrainy/", "type": "website", "description": "Prezydent Andrzej Duda spotka\u0142 si\u0119 z prezydentem Ukrainy Wo\u0142odymyrem Ze\u0142enskim w O\u015bwi\u0119cimiu przed rozpocz\u0119ciem g\u0142\u00f3wnych uroczysto\u015bci z okazji 75. rocznicy wyzwolenia...", "image": {"identifier": "https://cdnpl2.img.sputniknews.com/images/1182/76/11827677.jpg", "width": 705, "height": 375}}, "lastmod": "2020-01-27T15:02:38Z", "pubdate": "2020-01-27T14:50:00Z", "url_type": "usual"}, "canonical_link": "https://pl.sputniknews.com/polska/2020012711826738-duda-w-oswiecimiu-zadamy-powrotu-do-pelnej-integralnosci-terytorialnej-ukrainy/"}