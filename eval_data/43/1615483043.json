{"source_url": "https://web.archive.org", "url": "https://web.archive.org/web/20210614042741id_/https://www.blitzquotidiano.it/cronaca-mondo/eid-al-fitr-fine-ramadan-coronavirus-3190321/", "title": "Eid al-Fitr col Covid, musulmani festeggiano fine Ramadan a distanza", "top_image": "https://static.blitzquotidiano.it/wp/wp-content/uploads/2020/05/fine-ramadan-ansa.jpg", "meta_img": "https://static.blitzquotidiano.it/wp/wp-content/uploads/2020/05/fine-ramadan-ansa.jpg", "images": ["https://static.blitzquotidiano.it/images/icon-search.jpg", "https://static.blitzquotidiano.it/wp/wp-content/uploads/2021/06/india-coronavirus-ansa-420x220.jpg", "https://static.blitzquotidiano.it/wp/wp-content/uploads/2021/06/balcon7-russia-420x220.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://static.blitzquotidiano.it/images/oroscopo.png", "https://static.blitzquotidiano.it/wp/wp-content/uploads/2021/06/Euro-2020-420x220.jpg", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/2021/06/biden-moglie-jill-arrivo-cornovaglia-1-560x360.jpg", "https://static.blitzquotidiano.it/images/logo.jpg", "https://static.blitzquotidiano.it/wp/wp-content/uploads/2021/06/royal-caribbean-ansa-420x220.jpg", "https://static.blitzquotidiano.it/wp/wp-content/uploads/2021/06/parto-sudafrica-ansa-420x220.jpg", "https://static.blitzquotidiano.it/wp/wp-content/uploads/2021/06/fbi-app-amon-420x220.jpg", "https://static.blitzquotidiano.it/wp/wp-content/uploads/2021/06/rai-cavallo-1-1-420x220.jpg", "https://static.blitzquotidiano.it/wp/wp-content/uploads/2020/05/fine-ramadan-ansa.jpg", "https://static.blitzquotidiano.it/wp/wp-content/uploads/2021/06/Foto-Rosi-Sgaravatti-1-420x220.jpg", "https://static.blitzquotidiano.it/wp/wp-content/uploads/2021/06/nave-iran-venezuela-420x220.jpg", "https://static.blitzquotidiano.it/images/icon-hamburger.jpg"], "movies": [], "text": "ROMA \u2013 Con l\u2019arrivo della nuova luna, inizia oggi, 24 maggio, l\u2019Eid al Fitr, la \u201cfesta della gioia\u201d per i musulmani, che segna la fine del lungo periodo di digiuno del Ramadan.\n\nAnche in Italia i musulmani hanno trascorso un Ramadan diverso, senza le consuete preghiere collettive in moschea, per via del lockdown.\n\nLe comunit\u00e0 islamiche sono rimaste isolate nell\u2019intimit\u00e0 delle loro case anche dopo la firma del protocollo di riapertura, che permette ai fedeli di riaprire i luoghi religiosi, e di conseguenza anche le sale di preghiera islamica, sempre nel rispetto scrupoloso dei protocolli che servono ad arginare i contagi.\n\nMa a causa delle restrizioni imposte per il coronavirus, nel mondo islamico di gioia ce n\u2019\u00e8 ben poca. A partire dall\u2019Arabia Saudita, dove sorgono i luoghi pi\u00f9 sacri dell\u2019Islam, Mecca e Medina.\n\nIl regno ha imposto sin da ieri un coprifuoco di cinque giorni, 24 ore su 24, poich\u00e9 le infezioni sono pi\u00f9 che quadruplicate dall\u2019inizio del Ramadan, raggiungendo quota 68.000, il dato pi\u00f9 alto tra i Paesi del Golfo.\n\nCome sempre, nelle due sante moschee nelle citt\u00e0 di Mecca e Medina sono in programma le tradizionali preghiere per l\u2019Eid, ma quest\u2019anno \u201csenza fedeli\u201d, hanno decretato le autorit\u00e0.\n\nClima cupo anche attorno alla moschea Al-Aqsa di Gerusalemme, il terzo sito pi\u00f9 santo dell\u2019Islam, che riaprir\u00e0 ai fedeli solo dopo Eid, come ha stabilito il suo organo di governo.\n\nIl bilancio delle vittime di Covid-19 in Medio Oriente e in Asia \u00e8 stato pi\u00f9 basso che in Europa e negli Stati Uniti, ma il numero \u00e8 in costante aumento, scatenando timori che il virus possa sopraffare le locali strutture sanitarie.\n\nL\u2019Iran, dove l\u2019epidemia si \u00e8 rivelata particolarmente aggressiva, ha invitato i suoi cittadini a evitare i viaggi durante le festivit\u00e0, mentre le sue autorit\u00e0 religiose si sono peraltro divise sulla data di fine-Ramadan.\n\nPer alcuni l\u2019Eid \u00e8 iniziato, per altri scatta luned\u00ec, in linea con le celebrazioni della comunit\u00e0 sciita in Iraq, come annunciato dal grande Ayatollah Ali Sistani.\n\nI sunniti in Iraq segnano invece l\u2019inizio del festival sin da oggi, a loro volta limitati da diverse restrizioni.\n\nIn Asia l\u2019atmosfera appare invece un po\u2019 diversa. Secondo numerosi rapporti, i fedeli in vari Paesi si sono riversati dopo la preghiera nei mercati per l\u2019abituale shopping di dolciumi, infrangendo le linee guida del coronavirus.\n\nIn alcuni casi \u00e8 persino dovuta intervenire la polizia, per sciogliere gli assembramenti.\n\nIn Indonesia, la nazione musulmana pi\u00f9 popolosa del mondo, molte persone sono ricorse a documenti di viaggio falsi per aggirare i divieti sulla tradizionale escursione annuale di fine Ramadan, che si teme possa far salire la curva del contagio.\n\nMa a parte i ricchi Emirati Arabi Uniti, dove diverse famiglie si sono organizzate in lussuosi hotel sul mare, la gran parte dei musulmani in molti Paesi sono quest\u2019anno limitati e affranti anche dalla pesante crisi finanziaria causata dal virus.\n\nPer molti, un motivo in pi\u00f9 per pregare, ma rigorosamente in regime di distanziamento sociale. (Fonte: Ansa).", "keywords": [], "meta_keywords": [""], "tags": [], "authors": [], "publish_date": "Sun May 24 17:13:57 2020", "summary": "", "article_html": "", "meta_description": "Inizia oggi, 24 maggio, l'Eid al Fitr, la festa per i musulmani, che segna la fine del Ramadan. Ma col coronavirus restano le distanze.", "meta_lang": "it", "meta_favicon": "/favicon.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "msvalidate.01": "29A2D92EF6AC8DD76FC5BCD6CC7A593A", "description": "Inizia oggi, 24 maggio, l'Eid al Fitr, la festa per i musulmani, che segna la fine del Ramadan. Ma col coronavirus restano le distanze.", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Fine Ramadan, oggi i musulmani festeggiano a distanza", "description": ".", "url": "https://www.blitzquotidiano.it/cronaca-mondo/eid-al-fitr-fine-ramadan-coronavirus-3190321/", "site_name": "Blitz quotidiano", "image": {"identifier": "https://static.blitzquotidiano.it/wp/wp-content/uploads/2020/05/fine-ramadan-ansa.jpg", "width": 1200, "height": 900}}, "article": {"publisher": "https://www.facebook.com/Blitzquotidiano", "published_time": "2020-05-24T17:13:57+00:00"}, "twitter": {"card": "summary", "creator": "@blitzquotidiano", "site": "@blitzquotidiano", "label1": "Scritto da", "data1": "Daniela Lauria", "label2": "Tempo di lettura stimato", "data2": "2 minuti"}, "generator": "AMP for WP 1.0.76.10", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/cronaca-mondo/eid-al-fitr-fine-ramadan-coronavirus-3190321/"}