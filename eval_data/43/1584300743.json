{"source_url": "https://web.archive.org", "url": "https://web.archive.org/web/20210511064942id_/https://www.polsatnews.pl/wiadomosc/2020-04-21/oktoberfest-zostal-odwolany-jest-oficjalna-decyzja-wladz/", "title": "Oktoberfest zosta\u0142 odwo\u0142any. Jest oficjalna decyzja w\u0142adz", "top_image": "https://ipla.pluscdn.pl/dituel/cp/1i/1iyd5zjkg82azizatk7gktss3y3ianr3.png", "meta_img": "https://ipla.pluscdn.pl/dituel/cp/1i/1iyd5zjkg82azizatk7gktss3y3ianr3.png", "images": ["https://ipla.pluscdn.pl/dituel/cp/pv/pvsfjursceabstyzz9hxnco1uxfsdryi.png", "https://ipla.pluscdn.pl/dituel/cp/vv/vvcsfr6mxdxt8t2jc8hqck96s7233ins.jpg", "https://web.archive.org/templates/pnews2018/build/gfx/logo.svg", "https://ipla.pluscdn.pl/dituel/cp/sr/srmietsoe2xwqae278cxkbsbvpump65i.jpg", "https://ipla.pluscdn.pl/dituel/cp/1i/1iyd5zjkg82azizatk7gktss3y3ianr3.png", "https://www.facebook.com/tr?id=1446441159008237&ev=PageView&noscript=1"], "movies": [], "text": "Tegoroczny Oktoberfest zostaje odwo\u0142any z powodu pandemii koronawirusa \u2013 poinformowali we wtorek na wsp\u00f3lnej konferencji prasowej premier Bawarii Markus Soeder i burmistrz Monachium Dieter Reiter.\n\nOKTOBERFEST 2020 odwo\u0142any - to ju\u017c oficjalna informacja, kt\u00f3r\u0105 potwierdzi\u0142y w\u0142a\u015bnie w\u0142adze Bawarii. #koronawirus @PolsatNewsPL\n\n\"Nic nie jest normalne\"\n\nSoeder powiedzia\u0142, \u017ce organizacja masowego wydarzenia w czasie pandemii by\u0142aby nieodpowiedzialna. Podkre\u015bli\u0142, \u017ce jest mu \u201eniezmiernie przykro\u201d z tego powodu. - W tym roku nic nie jest normalne - doda\u0142 i zapewni\u0142, \u017ce decyzja ma na celu chroni\u0107 Bawari\u0119.\n\nZwr\u00f3ci\u0142 uwag\u0119 na masow\u0105 liczb\u0119 zaka\u017ce\u0144 koronawirusem, do kt\u00f3rych dosz\u0142o w niemieckich miastach podczas \u015bwi\u0119towania karnawa\u0142u oraz w sezonie zimowym w kurortach narciarskich.\n\nZOBACZ: WHO: nie mo\u017cna na razie okre\u015bli\u0107 pochodzenia koronawirusa\n\nPrzyzna\u0142, \u017ce podczas masowej imprezy takiej jak Oktoberfest nie da si\u0119 przestrzega\u0107 wszystkich niezb\u0119dnych \u015brodk\u00f3w bezpiecze\u0144stwa. Poinformowa\u0142, \u017ce w\u0142adze miasta i landu odrzuci\u0142y pomys\u0142 zorganizowania tegorocznej edycji festynu na mniejsz\u0105 skal\u0119.\n\nDu\u017ce ryzyko nowych infekcji\n\nBurmistrz Monachium powiedzia\u0142, \u017ce ok. 70 proc. go\u015bci Oktoberfestu to mieszka\u0144cy Bawarii, a 30 proc. to go\u015bcie zagraniczni. Przekaza\u0142, \u017ce przy tej liczbie go\u015bci z ca\u0142ego \u015bwiata ryzyko pojawienia si\u0119 nowych infekcji jest zbyt du\u017ce.\n\nReiter wspomnia\u0142 o negatywnych skutkach ekonomicznych podj\u0119tej decyzji. Na odwo\u0142aniu jednego z najwi\u0119kszych festyn\u00f3w ludowych na \u015bwiecie ucierpi\u0105 m.in. hotelarze, restauratorzy, ale i taks\u00f3wkarze - powiedzia\u0142.\n\nW tym roku Oktoberfest mia\u0142 rozpocz\u0105\u0107 si\u0119 19 wrze\u015bnia i potrwa\u0107 do 4 pa\u017adziernika.", "keywords": [], "meta_keywords": [""], "tags": ["KORONAWIRUS"], "authors": ["Polsat News", "Msl"], "publish_date": "Tue Apr 21 00:00:00 2020", "summary": "", "article_html": "", "meta_description": "Oktoberfest w tym roku si\u0119 nie odb\u0119dzie. Poinformowali o tym premier Bawarii i burmistrz Monachium - informuje korespondent Polsat News w Berlinie Tomasz Lejman. Tegoroczny festiwal mia\u0142 rozpocz\u0105\u0107 si\u0119 19 wrze\u015bnia i potrwa\u0107 do 4 pa\u017adziernika.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Oktoberfest w tym roku si\u0119 nie odb\u0119dzie. Poinformowali o tym premier Bawarii i burmistrz Monachium - informuje korespondent Polsat News w Berlinie Tomasz Lejman. Tegoroczny festiwal mia\u0142 rozpocz\u0105\u0107 si\u0119 19 wrze\u015bnia i potrwa\u0107 do 4 pa\u017adziernika.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-04-21/oktoberfest-zostal-odwolany-jest-oficjalna-decyzja-wladz/", "title": "Oktoberfest zosta\u0142 odwo\u0142any. Jest oficjalna decyzja w\u0142adz - Polsat News", "description": "Oktoberfest w tym roku si\u0119 nie odb\u0119dzie. Poinformowali o tym premier Bawarii i burmistrz Monachium - informuje korespondent Polsat News w Berlinie Tomasz Lejman. Tegoroczny festiwal mia\u0142 rozpocz\u0105\u0107 si\u0119 19 wrze\u015bnia i potrwa\u0107 do 4 pa\u017adziernika.", "image": "https://ipla.pluscdn.pl/dituel/cp/1i/1iyd5zjkg82azizatk7gktss3y3ianr3.png"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-04-21/oktoberfest-zostal-odwolany-jest-oficjalna-decyzja-wladz/"}