{"source_url": "https://web.archive.org", "url": "https://web.archive.org/web/20200326143042id_/https://www.rmf24.pl/fakty/swiat/news-byly-szef-msz-ukrainy-zatrzymany-w-zwiazku-zastrzeleniem-biz,nId,4402363", "title": "By\u0142y szef MSZ Ukrainy zatrzymany w zwi\u0105zku zastrzeleniem biznesmena", "top_image": "https://i.iplsc.com/-/0009YPDUWQ2113DK-C411.jpg", "meta_img": "https://i.iplsc.com/-/0009YPDUWQ2113DK-C411.jpg", "images": ["https://i.iplsc.com/0007T0Q8S45GRKJY-C0.png", "https://i.iplsc.com/leonid-kozara/0009YPDUWQ2113DK-C123-F4.jpg", "https://i.iplsc.com/pap/0009A6098CYXTC6T-C326.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/facebook-messenger.png", "https://web.archive.org/s/classic/img/RMF-FM-logo2.png", "https://i.iplsc.com/-/0009YPDUWQ2113DK-C411.jpg", "https://web.archive.org/s/classic/img/close.png?c=1", "https://web.archive.org/s/classic/ajax-loader.gif", "https://web.archive.org/s/classic/p.gif"], "movies": [], "text": "\u200bBy\u0142y szef MSZ Ukrainy \u0141eonid Ko\u017cara zosta\u0142 zatrzymany w zwi\u0105zku z podejrzeniem o zab\u00f3jstwo przedsi\u0119biorcy - poinformowa\u0142 w \u015brod\u0119 ukrai\u0144ski wiceminister spraw wewn\u0119trznych Anton Heraszczenko. Ko\u017cara zosta\u0142 przewieziony do s\u0105du, kt\u00f3ry ma wyznaczy\u0107 \u015brodek zapobiegawczy.\n\n\u0141eonid Ko\u017cara / Andreas Gebert / PAP/EPA\n\nWiceminister przypomnia\u0142, \u017ce noc\u0105 z 21 na 22 lutego w domu Ko\u017cary znaleziono cia\u0142o dyrektora generalnego holdingu reklamowego Atlantic Group, by\u0142ego dyrektora generalnego stacji Inter Serhija Staryckiego. Mia\u0142 ran\u0119 postrza\u0142ow\u0105 g\u0142owy, a strza\u0142 oddano z broni w\u0142a\u015bciciela posesji - doda\u0142 Heraszczenko.\n\nKo\u017cara i jego ma\u0142\u017conka utrzymuj\u0105, \u017ce Starycki pope\u0142ni\u0142 samob\u00f3jstwo.\n\nHeraszczenko napisa\u0142 na Facebooku, \u017ce \u015bledczy i prokuratorzy przeanalizowali okoliczno\u015bci \u015bmierci Staryckiego i doszli do wniosku, \u017ce nie m\u00f3g\u0142 si\u0119 zastrzeli\u0107.\n\nPolicja przekaza\u0142a w \u015brod\u0119 na swoim portalu, \u017ce wed\u0142ug ustale\u0144 podczas spo\u017cywania alkoholu mi\u0119dzy m\u0119\u017cczyznami dosz\u0142o do k\u0142\u00f3tni, kt\u00f3ra przerodzi\u0142a si\u0119 w b\u00f3jk\u0119. Ko\u017cara - wed\u0142ug policji - poszed\u0142 do sypialni, wzi\u0105\u0142 pistolet i po powrocie strzeli\u0142 w stron\u0119 towarzysza.\n\nKo\u017cara sprawowa\u0142 funk\u0441j\u0119 szefa ukrai\u0144skiej dyplomacji od grudnia 2012 roku do lutego 2014 roku w rz\u0105dzie Myko\u0142y Azarowa. Wcze\u015bniej by\u0142 m.in. deputowanym, dyplomat\u0105, a tak\u017ce doradc\u0105 prezydenta Wiktora Janukowycza.", "keywords": [], "meta_keywords": [""], "tags": [], "authors": ["Rmf Fm", "Adam Zygiel"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "By\u0142y, szef, Ukrainy, \u0141eonid, Ko\u017cara, zosta\u0142, zatrzymany, zwi\u0105zku, podejrzeniem, zab\u00f3jstwo, przedsi\u0119biorcy, poinformowa\u0142, \u015brod\u0119, ukrai\u0144ski, wiceminister, spraw, wewn\u0119trznych, Anton, Heraszczenko, przewieziony, s\u0105du, kt\u00f3ry, wyznaczy\u0107", "Description": "By\u0142y szef MSZ Ukrainy zatrzymany w zwi\u0105zku zastrzeleniem biznesmena - RMF24.pl - \u200bBy\u0142y szef MSZ Ukrainy \u0141eonid Ko\u017cara zosta\u0142 zatrzymany w zwi\u0105zku z podejrzeniem o zab\u00f3jstwo przedsi\u0119biorcy - poinformowa\u0142 w \u015brod\u0119 ukrai\u0144ski wiceminister spraw wewn\u0119trznych", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009YPDUWQ2113DK-C411.jpg"}, "og": {"type": "article", "title": "By\u0142y szef MSZ Ukrainy zatrzymany w zwi\u0105zku zastrzeleniem biznesmena", "description": "\u200bBy\u0142y szef MSZ Ukrainy \u0141eonid Ko\u017cara zosta\u0142 zatrzymany w zwi\u0105zku z podejrzeniem o zab\u00f3jstwo przedsi\u0119biorcy - poinformowa\u0142 w \u015brod\u0119 ukrai\u0144ski wiceminister spraw wewn\u0119trznych Anton Heraszczenko. Ko\u017cara zosta\u0142 przewieziony do s\u0105du, kt\u00f3ry ma wyznaczy\u0107 \u015brodek zapobiegawczy.", "image": "https://i.iplsc.com/-/0009YPDUWQ2113DK-C411.jpg", "url": "https://www.rmf24.pl/fakty/swiat/news-byly-szef-msz-ukrainy-zatrzymany-w-zwiazku-zastrzeleniem-biz,nId,4402363"}, "news_keywords": "RMF24.pl, Ukraina, Ministerstwo Spraw Zagranicznych, morderstwo, \u015bwiat, fakty, najnowsze, adam zygiel - redaktor, adam zygiel - dziennikarz", "article": {"section": "documentation"}}, "canonical_link": "https://www.rmf24.pl/fakty/swiat/news-byly-szef-msz-ukrainy-zatrzymany-w-zwiazku-zastrzeleniem-biz,nId,4402363"}