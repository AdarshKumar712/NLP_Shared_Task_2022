{"source_url": "https://www.agenzianova.com", "url": "https://www.agenzianova.com/a/5ee8c9639bf4d9.74706251/2983326/2020-06-16/speciale-scuola-indagine-gaslini-impatto-psicologico-sui-bambini-disturbi-del-sonno-e-ansia", "title": "Speciale scuola: indagine Gaslini, impatto psicologico sui bambini, disturbi del sonno e ansia", "top_image": "https://www.agenzianova.com/themes/agenzianova/images/frontend/social/twitter_image_src.png", "meta_img": "https://www.agenzianova.com/themes/agenzianova/images/frontend/social/twitter_image_src.png", "images": ["https://cdn.agenzianova.com/html/agenzianova/box/scarica_app/disponibile_su_google_play.png", "https://www.agenzianova.com/themes/agenzianova/images/frontend/frame/header/icon_facebook.gif", "https://www.agenzianova.com/files/html/servizi_italiani/icone/business-news.jpg", "https://cdn.agenzianova.com/html/servizi_italiani/icone/atlantide.gif", "https://www.agenzianova.com/themes/agenzianova/images/frontend/frame/header/icon_rss.gif", "https://www.agenzianova.com/themes/agenzianova/images/frontend/frame/header/logo.png", "https://cdn.agenzianova.com/html/servizi_italiani/icone/corno_d_africa.gif", "https://www.agenzianova.com/files/html/servizi_italiani/icone/difesa_e_sicurezza.gif", "https://www.facebook.com/tr?id=423651367999996&ev=PageView&noscript=1", "https://cdn.agenzianova.com/banner/agenzianova/arab_news.jpg", "https://cdn.agenzianova.com/banner/agenzianova/scarica_ticker.gif", "https://www.agenzianova.com/files/html/servizi_italiani/icone/speciale-scuola.jpg", "https://www.agenzianova.com/files/html/servizi_italiani/icone/panorama_energia.gif", "https://www.agenzianova.com/files/html/servizi_italiani/icone/l_italia_vista_dagli_altri.gif", "https://www.agenzianova.com/themes/agenzianova/images/frontend/frame/header/icon_twitter.gif", "https://www.agenzianova.com/files/html/servizi_italiani/icone/panorama_internazionale.gif", "https://cdn.agenzianova.com/html/servizi_italiani/icone/mezzaluna.gif", "https://www.agenzianova.com/files/html/servizi_italiani/icone/visto_dalla_cina.gif", "https://www.agenzianova.com/themes/agenzianova/images/frontend/social/twitter_image_src.png", "https://www.agenzianova.com/files/html/servizi_italiani/icone/speciale-energia.jpg", "https://www.agenzianova.com/files/html/servizi_italiani/icone/panorama_arabo.gif", "https://cdn.agenzianova.com/banner/agenzianova/LDO_728x90-versione1.jpg", "https://cdn.agenzianova.com/html/agenzianova/box/scarica_app/scarica_su_apple_store.png", "https://www.agenzianova.com/files/html/servizi_italiani/icone/speciale-difesa.jpg", "https://www.agenzianova.com/files/html/servizi_italiani/icone/speciale-infrastrutture.jpg"], "movies": [], "text": "\u00a9 Agenzia Nova - Riproduzione riservata\n\n- Disturbi del sonno, attacchi d\u2019ansia, aumento dell\u2019irritabilit\u00e0. Sono i sintomi pi\u00f9 frequenti di cui hanno sofferto le bambine, i bambini e gli adolescenti nel nostro Paese durante l\u2019isolamento a casa per l\u2019emergenza coronavirus. Lo evidenzia l\u2019indagine sull\u2019impatto psicologico della pandemia Covid-19 nelle famiglie in Italia promossa dall\u2019Irccs Giannina Gaslini di Genova e guidata dal neurologo Lino Nobili, che dirige il dipartimento di Neuropsichiatria infantile dell\u2019istituto. Il questionario \u00e8 stato raccolto a quindici giorni di distanza dall\u2019inizio del lockdown, tra il 24 marzo e il 3 aprile. Dall\u2019analisi delle risposte \u00e8 emerso che la situazione di isolamento ha determinato una condizione di stress con ripercussioni non solo sulla salute fisica ma anche su quella emozionale-psichica, sia dei genitori che dei figli. \u201cRingrazio il Gaslini per l\u2019impegno profuso anche in questa occasione a favore della salute dei pi\u00f9 piccoli e degli adolescenti. \u00c8 importante oggi essere consapevoli di quanto le misure assunte dal governo di chiusura e isolamento, che pure hanno messo in sicurezza la salute delle famiglie italiane, abbiano pesato su bambine, bambini e adolescenti. Sono loro quelli che hanno pagato un prezzo particolarmente alto durante il lockdown. Non poter andare a scuola, non poter vedere le proprie maestre e i propri compagni di classe, non poter correre e giocare in un parco con i propri amici li ha certamente penalizzati. Per questo dobbiamo oggi fare in modo di accompagnarli per mano fuori per far ritorno a una quotidianit\u00e0 che vorremmo fosse la pi\u00f9 bella esicura possibile. Dobbiamo fare in modo che alla fine di un\u2019esperienza che ricorderanno per tutta la vita, si sentano pi\u00f9 forti e sicuri, consapevoli che si pu\u00f2 combattere e vincere anche una battaglia difficilissima come quella che abbiamo condiviso contro il coronavirus\u201d, ha spiegato la sottosegretaria di Stato alla Salute Sandra Zampa, nella conferenza stampa di presentazione dell\u2019indagine. (Com)", "keywords": [], "meta_keywords": [""], "tags": [], "authors": [], "publish_date": "Tue Jun 16 00:00:00 2020", "summary": "", "article_html": "", "meta_description": "Disturbi del sonno, attacchi d'ansia, aumento dell'irritabilit\u00e0. Sono i sintomi pi\u00f9 frequenti di cui hanno sofferto le bambine, i bambini...", "meta_lang": "it", "meta_favicon": "https://www.agenzianova.com/themes/agenzianova/images/common/favicon.ico", "meta_data": {"generator": "BB", "robots": "index, follow", "title": "Speciale scuola: indagine Gaslini, impatto psicologico sui bambini, disturbi del sonno e ansia", "description": "Disturbi del sonno, attacchi d'ansia, aumento dell'irritabilit\u00e0. Sono i sintomi pi\u00f9 frequenti di cui hanno sofferto le bambine, i bambini...", "language": "it", "og": {"locale": "it_IT", "type": "website", "site_name": "Agenzia Nova", "url": "https://www.agenzianova.com/a/5ee8c9639bf4d9.74706251/2983326/2020-06-16/speciale-scuola-indagine-gaslini-impatto-psicologico-sui-bambini-disturbi-del-sonno-e-ansia", "title": "Speciale scuola: indagine Gaslini, impatto psicologico sui bambini, disturbi del sonno e ansia", "description": "Disturbi del sonno, attacchi d'ansia, aumento dell'irritabilit\u00e0. Sono i sintomi pi\u00f9 frequenti di cui hanno sofferto le bambine, i bambini...", "image": "https://www.agenzianova.com/themes/agenzianova/images/frontend/social/twitter_image_src.png"}, "twitter": {"card": "summary_large_image", "site": "@agenzia_nova", "title": "Speciale scuola: indagine Gaslini, impatto psicologico sui bambini, disturbi del sonno e ansia", "description": "Disturbi del sonno, attacchi d'ansia, aumento dell'irritabilit\u00e0. Sono i sintomi pi\u00f9 frequenti di cui hanno sofferto le bambine, i bambini...", "image": "https://www.agenzianova.com/themes/agenzianova/images/frontend/social/twitter_image_src.png"}}, "canonical_link": "https://www.agenzianova.com/a/5ee8c9639bf4d9.74706251/2983326/2020-06-16/speciale-scuola-indagine-gaslini-impatto-psicologico-sui-bambini-disturbi-del-sonno-e-ansia"}