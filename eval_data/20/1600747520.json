{"source_url": "https://web.archive.org", "url": "https://web.archive.org/web/20200514165302id_/https://www.cagliaripad.it/460049/sindaco-sala-ai-milanesi-quelle-immagini-ai-navigli-sono-vergognose/", "title": "Sindaco Sala ai milanesi: \u201cQuelle immagini ai Navigli sono vergognose\u201d", "top_image": "https://s3-eu-central-1.amazonaws.com/cagliaripad-s3/wp-content/uploads/2020/05/08115020/sddefault57.jpg", "meta_img": "https://s3-eu-central-1.amazonaws.com/cagliaripad-s3/wp-content/uploads/2020/05/08115020/sddefault57.jpg", "images": ["https://s3-eu-central-1.amazonaws.com/cagliaripad-s3/wp-content/uploads/2020/05/08115020/sddefault57.jpg", "https://www.cagliaripad.it/wp-content/themes/Newsmag/images/icons/ico-video-large.png.pagespeed.ce.p-ToXVFmrE.png", "https://s3-eu-central-1.amazonaws.com/cagliaripad-s3/wp-content/uploads/2020/05/14165202/maxresdefault50-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2018/11/20162037/cpad-300x120.png", "https://s3-eu-central-1.amazonaws.com/cagliaripad-s3/wp-content/uploads/2020/05/14181934/sddefault107-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2020/05/05114249/tampone-coronavirus-1280x720-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2020/05/14162745/malago_afp-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2017/07/26174237/cagliaripad-logo-mobile-300x117.png", "https://s3-eu-central-1.amazonaws.com/cagliaripad-s3/wp-content/uploads/2020/05/14174406/coronavirus-lunedi-arrivano-i-primi-pazienti-a-coverciano-238x178.jpg", "https://s3-eu-central-1.amazonaws.com/cagliaripad-s3/wp-content/uploads/2017/07/26173956/cagliaripad-logo-footer.png", "https://s3-eu-central-1.amazonaws.com/cagliaripad-s3/wp-content/uploads/2020/05/14163733/maxresdefault49-238x178.jpg"], "movies": [], "text": "La zona dei Navigli, a Milano, \u00e8 tornata a riempirsi ieri, ad appena quattro giorni dall\u2019allentamento del lockdown: tanti i ragazzi a passeggio, molti dei quali senza mascherina. Ed \u00e8 subito scoppiata la polemica sui social per le foto e alcuni video postati che testimoniano l\u2019affollamento di una delle zone pi\u00f9 famose della movida milanese.\n\n\u201cTra due settimane tutti di nuovo a casa o in ospedale! Incoscienti!\u201d scrive Megamax su Twitter. Un altro utente, Matteo T., si rivolge direttamente al sindaco Giuseppe Sala: \u201cMa un po\u2019 di controlli sui Navigli vogliamo farli? Con la scusa del takeaway tutti i bar a fare cocktail e vendere birra\u2026 e pieno di gente senza mascherine. Il famoso primo weekend di marzo non vi ha insegnato niente?\u201d.\n\nAnche su Facebook non sono mancate le lamentele, con commenti duri postati ad esempio sotto un video nel gruppo \u2018Locale dei Navigli\u2019. In particolare, molti si lamentano della mancanza di controlli. \u201cI vigili \u2013 scrive Daniele Q. con una punta di sarcasmo \u2013 sono a fare le multe agli imprenditori onesti che manifestano pacificamente rispettando la distanza di sicurezza\u2026\u201d.\n\n\u201cQuando c\u2019\u00e8 da ringraziare i milanesi per il loro comportamento virtuoso io sono sempre il primo a farlo e mi piace anche. Per\u00f2 ci sono dei momenti in cui c\u2019\u00e8 da incazzarsi e questo \u00e8 uno di quelli: le immagini di ieri lungo i Navigli sono vergognose\u201d. Cos\u00ec il sindaco di Milano, Giuseppe Sala, ha commentato nel video che ogni giorno posta sulle sue pagine social, le troppe persone che ieri si sono riversate sui Navigli all\u2019ora dell\u2019aperitivo. \u201cIo non sono un politico da metafore, sono un politico da atti. O le cose cambiano oggi, non domani, \u00e8 un ultimatum, o io domani come al solito sar\u00f2 qui a Palazzo Marino e prender\u00f2 provvedimenti, chiudo i Navigli e chiudo l\u2019asporto\u201d di bar e ristoranti. E\u2019 l\u2019ultimatum lanciato ai cittadini dal sindaco di Milano, Giuseppe Sala, che cos\u00ec ha parlato di quanto avvenuto ieri sera all\u2019ora dell\u2019aperitivo sui Navigli, con troppe persone in strada.", "keywords": [], "meta_keywords": [""], "tags": ["Sanit\u00e0", "sindaco", "universit\u00e0", "teatro", "villacidro", "Cronaca cagliari", "Cronaca Sud Sardegna", "Cronaca internazionale", "Politica nazionale", "siria", "Sulcis", "Trasporti", "vigili del fuoco", "Vvff", "viabilit\u00e0", "Turismo", "economia", "Cronaca Nuoro", "tecnologia", "Cronaca nazionale", "Approfondimenti", "Cronaca regionale", "cronaca", "politica", "solinas", "regione", "sindacati", "sestu", "videogallery", "cronaca citt\u00e0 metropolitana di cagliari", "venezuela", "zedda", "ultras", "Politica regionale", "Musica e spettacoli", "sicilia", "Rassegna stampa", "torino", "studenti", "Cronaca Sassari", "terrorismo", "vigili", "sport", "Terremoto", "usa"], "authors": ["Redazione Cagliaripad"], "publish_date": "Fri May  8 09:50:02 2020", "summary": "", "article_html": "", "meta_description": "", "meta_lang": "it", "meta_favicon": "https://s3-eu-central-1.amazonaws.com/cagliaripad-s3/wp-content/uploads/2017/07/26175849/favicon-cpad.png", "meta_data": {"viewport": "width=device-width, initial-scale=1.0", "google-site-verification": "RYzSMaAEgG9_UIAX5LxRF2f7BfYHf3mZnN8WxExiuCE", "og": {"image": {"identifier": "https://s3-eu-central-1.amazonaws.com/cagliaripad-s3/wp-content/uploads/2020/05/08115020/sddefault57.jpg", "secure_url": "https://s3-eu-central-1.amazonaws.com/cagliaripad-s3/wp-content/uploads/2020/05/08115020/sddefault57.jpg", "width": 640, "height": 480}, "locale": "it_IT", "type": "article", "title": "Sindaco Sala ai milanesi: \"Quelle immagini ai Navigli sono vergognose\" - Cagliaripad", "description": "La zona dei Navigli, a Milano, \u00e8 tornata a riempirsi ieri, ad appena quattro giorni dall\u2019allentamento del lockdown: tanti i ragazzi a passeggio, molti dei quali senza mascherina. Ed \u00e8 subito scoppiata la polemica sui social per le foto e alcuni video postati che testimoniano l\u2019affollamento di una delle zone pi\u00f9 famose della movida milanese. \u2026", "url": "https://www.cagliaripad.it/460049/sindaco-sala-ai-milanesi-quelle-immagini-ai-navigli-sono-vergognose/", "site_name": "Cagliaripad", "updated_time": "2020-05-08T09:59:57+00:00"}, "author": "Redazione Cagliaripad", "article": {"publisher": "https://www.facebook.com/CagliariPad/", "tag": "Politica nazionale", "section": "Videogallery", "published_time": "2020-05-08T09:50:02+00:00", "modified_time": "2020-05-08T09:59:57+00:00"}, "twitter": {"card": "summary", "description": "La zona dei Navigli, a Milano, \u00e8 tornata a riempirsi ieri, ad appena quattro giorni dall\u2019allentamento del lockdown: tanti i ragazzi a passeggio, molti dei quali senza mascherina. Ed \u00e8 subito scoppiata la polemica sui social per le foto e alcuni video postati che testimoniano l\u2019affollamento di una delle zone pi\u00f9 famose della movida milanese. [\u2026]", "title": "Sindaco Sala ai milanesi: \"Quelle immagini ai Navigli sono vergognose\" - Cagliaripad", "site": "@cagliaripad", "image": "https://s3-eu-central-1.amazonaws.com/cagliaripad-s3/wp-content/uploads/2020/05/08115020/sddefault57.jpg", "creator": "@cagliaripad"}, "generator": "Powered by Visual Composer - drag and drop page builder for WordPress."}, "canonical_link": "https://www.cagliaripad.it/460049/sindaco-sala-ai-milanesi-quelle-immagini-ai-navigli-sono-vergognose/"}