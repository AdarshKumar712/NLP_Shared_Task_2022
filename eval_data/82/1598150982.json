{"source_url": "https://www.ilsole24ore.com", "url": "https://www.ilsole24ore.com/art/trump-fabbrica-senza-mascherina-scioglie-task-force-virus-ADnIngO", "title": "Trump in fabbrica senza mascherina scioglie la task force sul virus", "top_image": "https://i2.res.24o.it/images2010/2020/05/ADnIngO/images/8d0493a8-8f5c-11ea-9f32-9ea5ff715f4c-fotohome0.jpg", "meta_img": "https://i2.res.24o.it/images2010/2020/05/ADnIngO/images/8d0493a8-8f5c-11ea-9f32-9ea5ff715f4c-fotohome0.jpg", "images": ["https://www.ilsole24ore.com/static/img/ilsole24ore.svg", "https://www.ilsole24ore.com/static/images/placeholders/art/403x210.png", "https://www.ilsole24ore.com/static/images/24ore-professionale--white.svg", "https://www.ilsole24ore.com/static/images/radio24.svg", "https://www.ilsole24ore.com/static/img/24plus.svg", "https://www.ilsole24ore.com/static/images/placeholders/art/835x437.png", "https://i2.res.24o.it/img2019/feed/archivio_storico/archivio_storico_200x270.jpg?13020", "https://i2.res.24o.it/images2010/2020/05/ADnIngO/images/8d0493a8-8f5c-11ea-9f32-9ea5ff715f4c-fotohome0.jpg", "https://i2.res.24o.it/img2019/feed/archivio_storico/archivio_storico_domenica_200x270.jpg?13020", "https://i2.res.24o.it/img2019/feed/quotidiano/ultima_edizione_200x270.jpg?13020", "https://www.ilsole24ore.com/static/images/placeholders/media/100x56.png", "https://www.ilsole24ore.com/static/images/stream24-video--white.svg", "https://www.ilsole24ore.com/static/images/ilsole24ore.svg", "https://www.ilsole24ore.com/static/images/placeholders/media/380x214.png", "https://www.ilsole24ore.com/static/img/ilsole24ore--white.svg"], "movies": [], "text": "Trump in fabbrica senza mascherina scioglie la task force sul virus Visita un impianto Honeywell che produce la mascherina N95, non la indossa e accelera sulla fase due: \u00abDobbiamo riaprire presto\u00bb, ha detto, anche a costo di pi\u00f9 morti. di Marco Valsania\n\nAfp\n\n4' di lettura\n\nNEW YORK - Donald Trump ha deciso di smobilitare la task force sul coronavirus, un processo che potrebbe essere completato entro fine mese. E l'annuncio \u00e8 arrivato mentre il Presidente ha rotto gli indugi e il lockdown personale alla Casa Bianca con il suo primo viaggio nel cuore del Paese. Meta: uno degli stati tra i pi\u00f9 contesi nelle prossime elezioni di novembre, l'Arizona. Qui ha visitato un impianto di Honeywell riconfigurato per produrre mascherine mediche N95, quelle pi\u00f9 efficaci e rare anche tra il personale sanitario, per la lotta al virus. Ma lui, a differenza di quanto anticipato dai suoi collaboratori, non l'ha indossata, non perch\u00e9 non ce ne fossero ma per scelta.\n\n\n\nNiente mascherina per il presidente\n\nI dipendenti della fabbrica, che produce sulla base di una commessa del Pentagono da 27,4 milioni di dollari, erano tutti con la maschera e cartelli affissi all'interno dell'impianto richiedevano esplicitamente di indossarla. La Casa Bianca ha fatto sapere che Trump \u00e8 stato esonerato da Honeywell dall'obbligo della mascherina. Il presidente ha ringraziato i lavoratori, 150 in tre turni, perch\u00e8 sfornano \u00abmascherine fatte alla perfezione\u00bb, e con una ormai tradizionale virata nazionalista ha precisato: \u00abnon come quelle che arrivano da altri Paesi\u00bb\n\n\n\nGli Stati Uniti sono stati scottati da scarsi controlli su test e materiale medico, che i critici hanno tuttavia attribuito in buona parte all'inadeguato coordinamento nazionale e a scarsi controlli di qualit\u00e0. Un effetto di drastici tagli e ridimensionamento: le agenzie federali per la sanit\u00e0 pubblica sono state negli ultimi anni, anche prima di Trump ma con maggior forza sotto la sua amministrazione, soggette a drastici tagli e ridimensionamenti.\n\n\n\nUn viaggio politico\n\nIl gesto del presidente, viaggio men che indispensabile e niente mascherina, ha denotato un chiaro messaggio politico pi\u00f9 che di salute pubblica: il virus appare oggi nello specchietto retrovisore della Casa Bianca. Trump ha indicato che la task force sanitaria sar\u00e0 sostituita da una nuova forma di commissione speciale, dedicata alla sicurezza e riapertura del Paese e della sua economia, che la Casa Bianca riconosce dietro le quinte di considerare tuttora la carta vincente per le urne. \u00abGuardiamo alla Fase 2 e ad altre fasi\u00bb ha detto Trump - pur aggiungendo che il coordinatore della risposta al virus, Deborah Birx, e altri esperti di sanit\u00e0 pubblica manterranno un ruolo attivo. Gli incontri e i briefing della task force sul virus si sono gi\u00e0 diradati negli ultimi giorni pur senza comunicazioni formali.\n\n\n\nVittime in aumento e scarsit\u00e0 alimentare\n\nLa decisione preannunciata da Trump sul futuro della task force ha sollevato polemiche. La pandemia rimane grave: ai numeri in miglioramento di New York si affiancano contagi sempre pi\u00f9v gravi in altri stati, spesso quali e nel centro del Paese. Focolai drammatici sono emersi in impianti di macellazione, in prigioni e case di cura, in riserve indiane quali quella dei Navajo e degli Hopi. Le infezioni negli impianti di macellazione stanno paralizzando anche l'economia, in particolare le forniture alimentari di carne: la catena di fast food Wendy's ha esaurito gli hamburger in un locale su cinque su scala nazionale.\n\nIl totale delle vittime \u00e8 salito sopra quota 70.000 con oltre un 1,1 milioni di malati diagnosticati, probabilmente cifre sottostimate. L'aumento \u00e8 almeno di 25.000 nuovi malati al giorno, un tasso di crescita tra i 2% e il 4%, con oltre mille vittime quotidiane ormai da oltre un mese (2333nelle ultime 24 ore). I modelli epidemiologici prevedono accelerazioni, con le parziali riaperture di alcuni stati spesso considerate troppo affrettate, con forse 134.000 vittime entro agosto, e centinaia di migliaia di nuovi infetti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Visita un impianto Honeywell che produce la mascherina N95, non la indossa e accelera sulla fase due:\u2009\u00abDobbiamo riaprire presto\u00bb, ha detto, anche a costo di pi\u00f9 morti.", "meta_lang": "it", "meta_favicon": "/static/favicon.ico", "meta_data": {"viewport": "width=device-width,minimum-scale=1,initial-scale=1", "msapplication-TileColor": "#ffddbb", "theme-color": "#f5e5d5", "twitter": {"site": "@sole24ore", "card": "summary_large_image", "creator": "@sole24ore"}, "fb": {"app_id": 139894059362416}, "og": {"site_name": "Il Sole 24 ORE", "url": "https://www.ilsole24ore.com/art/trump-fabbrica-senza-mascherina-scioglie-task-force-virus-ADnIngO", "type": "article", "title": "Trump in fabbrica senza mascherina scioglie la task force sul virus", "description": "Visita un impianto Honeywell che produce la mascherina N95, non la indossa e accelera sulla fase due:\u2009\u00abDobbiamo riaprire presto\u00bb, ha detto, anche a costo di pi\u00f9 morti.", "image": {"identifier": "https://i2.res.24o.it/images2010/2020/05/ADnIngO/images/8d0493a8-8f5c-11ea-9f32-9ea5ff715f4c-fotohome0.jpg", "alt": "Afp"}}, "robots": "index,follow", "googlebot": "index,follow", "description": "Visita un impianto Honeywell che produce la mascherina N95, non la indossa e accelera sulla fase due:\u2009\u00abDobbiamo riaprire presto\u00bb, ha detto, anche a costo di pi\u00f9 morti.", "article": {"section": "Mondo"}}, "canonical_link": "https://www.ilsole24ore.com/art/trump-fabbrica-senza-mascherina-scioglie-task-force-virus-ADnIngO"}