{"source_url": "https://www.ilfogliettone.it", "url": "https://www.ilfogliettone.it/premio-cesar-a-polanski-e-le-star-lasciano-cerimonia/", "title": "Premio C\u00e9sar a Polanski, e le star lasciano cerimonia | ILFOGLIETTONE.IT", "top_image": "https://www.ilfogliettone.it/wp-content/uploads/2020/02/Roman-Polanski-e-Ad\u00e8le-Haenel.png", "meta_img": "https://www.ilfogliettone.it/wp-content/uploads/2020/02/Roman-Polanski-e-Ad\u00e8le-Haenel.png", "images": ["https://www.ilfogliettone.it/wp-content/uploads/2020/02/Roman-Polanski-e-Ad\u00e8le-Haenel.png", "https://www.ilfogliettone.it/wp-content/themes/ilfogliettone_new/img/societa_editoriale.png", "https://www.ilfogliettone.it/wp-content/themes/ilfogliettone_new/img/testata_ilfogliettone.png"], "movies": [], "text": "Premio C\u00e9sar a Polanski, e le star lasciano cerimonia\n\nConsegnati i C\u00e9sar 2020, l\u2019equivalente francese dei premi Oscar. \u201cI Miserabili\u201d di Ladj Ly ha vinto come Miglior Film, mentre Roman Polanski si \u00e8 aggiudicato il premio come miglior regista per \u201cL\u2019ufficiale e la spia\u201d. Dopo l\u2019annuncio, alcune attrici hanno abbandonato la sala per proteste: la prima \u00e8 stata Ad\u00e9le Haenel, che l\u2019anno scorso ha accusato il regista del suo primo film (Christophe Ruggia) di averla molestata quando aveva 12 anni. Anche Celine Sciamma, regista di \u201cRitratto della giovane in fiamme\u201d, ha lasciato la premiazione. Roman Polanski aveva annunciato che non avrebbe partecipato alla cerimonia perch\u00e9 temeva per la sua sicurezza e voleva evitare \u201cun tribunale autoproclamato\u201d. Oltre al regista, l\u2019intero cast del film ha deciso di disertare la cerimonia.\n\nE cos\u00ec, varie attrici hanno lasciato la cerimonia per i premi C\u00e9sar, gli Oscar francesi, dopo che Roman Polanski, una leggenda del cinema condannato negli Usa per lo stupro di una tredicenne nel 1977, ha vinto il premio per migliore regista. Il C\u00e9sar \u00e8 finito nell\u2019occhio del ciclone dopo che l\u2019ultimo film di Polanski, \u201cL\u2019ufficiale e la spia\u201d ha ottenuto 12 nomination. Il regista franco-polacco \u00e8 fuggito dagli Usa negli anni Settanta a seguito della condanna ed \u00e8 stato oggetto in seguito di altre accuse di molestie sessuali. \u201cL\u2019ufficiale e la spia\u201d, in francese \u201cJ\u2019accuse\u201d, \u00e8 un film sull\u2019affare Dreyfus, che sconvolse la Francia alla fine dell\u2019Ottocento, e ieri sera ha vinto tre premi. Polanski e il cast della pellicola non hanno partecipato alla cerimonia e l\u2019anziano regista ha detto di temere \u201cun linciaggio\u201d da parte degli attivisti. Il premio per il miglior film \u00e8 stato vinto da \u201cLes Mis\u00e9rables\u201d di Ladj Ly.\n\nL\u2019attrice Ad\u00e8le Haenel, che ha rivelato di essere stata abusata da bambina da un altro regista, \u00e8 una delle donne che ha lasciato la sala dopo l\u2019annuncio della vittoria di Polanski. E\u2019 uscita gridando \u201cvergogna!\u201d seguita dalla regista C\u00e9line Sciamma. L\u2019attrice e comica Florence Foresti, che presentava la cerimonia, non \u00e8 tornata sul palco dopo l\u2019annuncio del premio a Polanski e ha poi pubblicato su Instagram una storia in cui appare uno schermo vuoto e la parola \u201cdisgustata\u201d. Poche ore prima dell\u2019inizio della cerimonia il ministro francese della Cultura Franck Riester aveva detto che sarebbe stato \u201csimbolicamente negativo\u201d se Polanski avesse vinto il premio per il migliore regista, \u201calla luce della posizione che dobbiamo rendere contro la violenza sessuale e sessista\u201d.\n\nLa decisione di onorare Polanski con un C\u00e9sar ha provocato l\u2019ira della femministe, che hanno protestato in massa ieri sera fuori dalla sala che ha ospitato la cerimonia e hanno chiesto di boicottare il premio. L\u2019intero direttivo del C\u00e9sar si \u00e8 dimesso qualche settimana fa e dopo la cerimonia di ieri \u00e8 in programma un\u2019assemblea per il rinnovo del consiglio, che dovr\u00e0 riformare e rinnovare il premio. Il ministro della Pari Opportunit\u00e0 francese Marl\u00e8ne Schiappa si era gi\u00e0 espressa contro la nomination del film di Polanski, sostenendo che ritiene \u201cimpossibile che una sala si alzi in piedi e applauda un uomo accusato pi\u00f9 volte di violenza sessuale\u201d. Ma il direttivo del C\u00e9sar si \u00e8 difeso dicendo che \u201cnon spetta a noi prendere decisioni morali\u201d nell\u2019attribuizione del premio.\n\nA dicembre lo stesso Polanski ha detto a Paris Match: \u201cPer anni la gente ha tentato di farmi passare per un mostro. Sono abituato alle calunnie ho la pelle dura, dura come un guscio\u201d. A settembre \u201cJ\u2019Accuse\u201d ha vinto il gran premio della giuria al Festival del Cinema di Venezia. Due mesi dopo l\u2019ex attrice francese Valentine Monnier ha accusato Polanksi di uno stupro e assalto \u201cestremamente violento\u201d avvenuto nel 1975, quando lei aveva 18 anni, l\u2019ultima di una serie di accuse di violenza sessuale contro il regista. Nonostante le ombre sul regista \u201cJ\u2019accuse\u201d \u00e8 stato un grande successo in Francia ed \u00e8 piaciuto al pubblico di altri Paesi europei.\n\nSegui ilfogliettone.it su facebook\n\n\u00a9 RIPRODUZIONE RISERVATA\n\nSe avete correzioni, suggerimenti o commenti scrivete a redazione@ilfogliettone.it", "keywords": [], "meta_keywords": [""], "tags": [], "authors": [], "publish_date": "Sat Feb 29 14:25:28 2020", "summary": "", "article_html": "", "meta_description": "", "meta_lang": "it", "meta_favicon": "https://www.ilfogliettone.it/wp-content/uploads/2018/04/cropped-300x300px-01-2-32x32.jpg", "meta_data": {"viewport": "width=device-width, initial-scale=1", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Premio C\u00e9sar a Polanski, e le star lasciano cerimonia | ILFOGLIETTONE.IT", "description": "La prima a lasciare la sala, Ad\u00e9le Haenel. Il regista \u00e8 stato condannato negli Usa per lo stupro di una tredicenne nel 1977 VIDEO", "url": "https://www.ilfogliettone.it/premio-cesar-a-polanski-e-le-star-lasciano-cerimonia/", "site_name": "ILFOGLIETTONE.IT", "updated_time": "2020-03-01T01:47:31+00:00", "image": "https://www.ilfogliettone.it/wp-content/uploads/2020/02/Roman-Polanski-e-Ad\u00e8le-Haenel.png"}, "article": {"publisher": "https://www.facebook.com/ilfogliettone.it/", "tag": "Valentine Monnier", "section": "Cultura e Spettacolo", "published_time": "2020-02-29T14:25:28+00:00", "modified_time": "2020-03-01T01:47:31+00:00"}, "twitter": {"card": "summary_large_image", "description": "La prima a lasciare la sala, Ad\u00e9le Haenel. Il regista \u00e8 stato condannato negli Usa per lo stupro di una tredicenne nel 1977 VIDEO", "title": "Premio C\u00e9sar a Polanski, e le star lasciano cerimonia | ILFOGLIETTONE.IT", "site": "@fogliettone", "image": "https://www.ilfogliettone.it/wp-content/uploads/2020/02/Roman-Polanski-e-Ad\u00e8le-Haenel.png", "creator": "@fogliettone"}, "generator": "WordPress 5.3.2", "msapplication-TileImage": "https://www.ilfogliettone.it/wp-content/uploads/2018/04/cropped-300x300px-01-2-270x270.jpg"}, "canonical_link": "https://www.ilfogliettone.it/premio-cesar-a-polanski-e-le-star-lasciano-cerimonia/"}