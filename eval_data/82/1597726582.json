{"source_url": "https://web.archive.org", "url": "https://web.archive.org/web/20200616150420id_/https://fakty.interia.pl/raporty/raport-wybory-prezydenckie-2020/aktualnosci/news-wybory-2020-szef-pkw-odpowiedzial-marszalek-sejmu,nId,4478568", "title": "Wybory 2020. Szef PKW odpowiedzia\u0142 marsza\u0142ek Sejmu", "top_image": "https://i.iplsc.com/-/000A3BVHSV4V3RN0-C411.jpg", "meta_img": "https://i.iplsc.com/-/000A3BVHSV4V3RN0-C411.jpg", "images": ["https://web.archive.org/i/interia_logo_b.svg", "https://i.iplsc.com/-/000A3BVHSV4V3RN0-C411.jpg", "https://web.archive.org/i/service_logo_s.svg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/sylwester-marciniak/000A3BVHSV4V3RN0-C122-F4.jpg"], "movies": [], "text": "Przeprowadzenie wybor\u00f3w prezydenta Rzeczypospolitej Polskiej w dniu 10 maja 2020 r. jest niemo\u017cliwe z przyczyn prawnych i organizacyjnych - napisa\u0142 szef PKW Sylwester Marciniak w odpowiedzi na pismo marsza\u0142ek Sejmu El\u017cbiety Witek.\n\nZdj\u0119cie Sylwester Marciniak /Andrzej Hulimka /Agencja FORUM\n\nMarsza\u0142ek Sejmu poinformowa\u0142a wcze\u015bniej we wtorek , \u017ce skierowa\u0142a do przewodnicz\u0105cego PKW pismo z pytaniem, czy Komisja jest w stanie zorganizowa\u0107 i przeprowadzi\u0107 wybory prezydenckie 10 maja.\n\nReklama\n\n\"Przeprowadzenie wybor\u00f3w prezydenta Rzeczypospolitej Polskiej w dniu 10 maja 2020 r. jest niemo\u017cliwe z przyczyn prawnych i organizacyjnych\" - czytamy w odpowiedzi szefa PKW.\n\nUzasadnienie szefa PKW\n\nMarciniak przypomnia\u0142, \u017ce do wyznaczonego przez marsza\u0142ek Sejmu terminu pozosta\u0142o pi\u0119\u0107 dni, a stan prawny, na podstawie kt\u00f3rego wybory mia\u0142yby si\u0119 odby\u0107, \"nie jest ustalony\", a specustawa dotycz\u0105ca przeprowadzenia wybor\u00f3w prezydenckich drog\u0105 korespondencyjn\u0105 jest procedowana w Senacie. List zosta\u0142 przes\u0142any marsza\u0142ek Sejmu w czasie, gdy Senat jeszcze procedowa\u0142 ustaw\u0119. We wtorek (5 maja) wieczorem senatorowi j\u0105 jednak odrzucili - teraz stanowisko izby wy\u017cszej trafi do Sejmu.\n\nSzef PKW doda\u0142 w li\u015bcie, \u017ce dla sprawnego oraz rzetelnego przeprocedowania wybor\u00f3w niezb\u0119dny jest czas na zaplanowanie i wdro\u017cenie procedur przewidzianych w przepisach prawa. \"Nale\u017cy tak\u017ce podkre\u015bli\u0107, \u017ce spos\u00f3b przeprowadzenia wybor\u00f3w musi by\u0107 wcze\u015bniej znany wszystkim organom i podmiotom uczestnicz\u0105cym w procesie wyborczym oraz komitetom wyborczym\" - czytamy w odpowiedzi.\n\n\"Ponadto warunki udzia\u0142u w g\u0142osowaniu musz\u0105 by\u0107 znane wszystkim wyborcom. Obecnie wyborcy nie posiadaj\u0105 wiedzy, w jaki spos\u00f3b b\u0119d\u0105 mogli odda\u0107 g\u0142os. Poza tym w przypadku wej\u015bcia w \u017cycie projektu ustawy wszyscy uprawnieni do tego wyborcy powinni otrzyma\u0107 pakiety wyborcze, a w dniu g\u0142osowania wiedzie\u0107, gdzie zosta\u0142y zlokalizowane specjalnie wyznaczone skrzynki nadawcze, do kt\u00f3rych mieliby wrzuca\u0107 koperty zwrotne\" - doda\u0142 Marciniak.\n\nPrzewodnicz\u0105cy PKW zwr\u00f3ci\u0142 tak\u017ce uwag\u0119 na konieczno\u015b\u0107 powo\u0142ania - w razie wej\u015bcia w \u017cycie specustawy o wyborach korespondencyjnych - gminnych obwodowych komisji wyborczych, co - jego zdaniem - by\u0142oby niemo\u017cliwe \"w ci\u0105gu dw\u00f3ch dni\".\n\n\"Skoro procedowana ustawa nie jest uchwalona i nie zosta\u0142y wydane przewidziane w niej liczne akty wykonawcze kilku ministr\u00f3w oraz Pa\u0144stwowej Komisji Wyborczej, przeprowadzenie wybor\u00f3w korespondencyjnych w dniu 10 maja 2020 r. nie jest mo\u017cliwe\" - podkre\u015bli\u0142 Marciniak.\n\nSzef PKW podkre\u015bla\u0142 tak\u017ce konieczno\u015b\u0107 wydania przez poszczeg\u00f3lnych ministr\u00f3w w\u0142a\u015bciwych rozporz\u0105dze\u0144 do procedowanej ustawy oraz zrealizowanie swoich obowi\u0105zk\u00f3w przez przedstawicieli samorz\u0105du terytorialnego.\n\nW odpowiedzi do marsza\u0142ek Sejmu PKW zwr\u00f3ci\u0142a tak\u017ce uwag\u0119 na to, \u017ce Polacy za granic\u0105 do 14. dnia przed terminem wybor\u00f3w mog\u0105 zg\u0142osi\u0107 konsulowi ch\u0119\u0107 udzia\u0142u w g\u0142osowaniu, zatem - jak dodaje - termin przewidziany w procedowanej ustawie ju\u017c min\u0105\u0142.\n\n\"Maj\u0105c powy\u017csze na wzgl\u0119dzie Pa\u0144stwowa Komisja Wyborcza wyra\u017ca opini\u0119, \u017ce ze wskazanych wy\u017cej przyczyn nie da si\u0119 w\u0142a\u015bciwie przygotowa\u0107 tak skomplikowanego organizacyjnie mechanizmu, jakim s\u0105 wybory Prezydenta Rzeczypospolitej Polskiej, by m\u00f3c je prawid\u0142owo przeprowadzi\u0107 w dniu 10 maja 2020 r.\" - doda\u0142 szef PKW.\n\nWybory korespondencyjne\n\nG\u0142osowanie nad uchwa\u0142\u0105 Senatu dot. specustawy o g\u0142osowaniu korespondencyjnym pocz\u0105tkowo zaplanowane by\u0142o w Sejmie na czwartek. Wed\u0142ug nieoficjalnych informacji g\u0142osowanie to - z uwagi na przyspieszenie prac w Senacie - mo\u017ce mie\u0107 jednak miejsce w \u015brod\u0119, w popo\u0142udniowym bloku g\u0142osowa\u0144.\n\nDo odrzucenia sprzeciwu Senatu wymagana jest bezwzgl\u0119dna wi\u0119kszo\u015b\u0107 g\u0142os\u00f3w - o jeden g\u0142os wi\u0119cej ni\u017c wszystkich pozosta\u0142ych g\u0142os\u00f3w (przeciw i wstrzymuj\u0105cych si\u0119). Cz\u0119\u015b\u0107 pos\u0142\u00f3w Porozumienia, wchodz\u0105cego w sk\u0142ad Zjednoczonej Prawicy, zapowiedzia\u0142a zgodnie z wcze\u015bniejsz\u0105 ocen\u0105 lidera ugrupowania Jaros\u0142awa Gowina, \u017ce nie zag\u0142osuje za odrzuceniem weta Senatu. Zdaniem Gowina przeprowadzenie wybor\u00f3w w maju z uwagi na epidemi\u0119 jest niemo\u017cliwe.\n\nObecnie klub PiS liczy 235 pos\u0142\u00f3w; spo\u015br\u00f3d nich 18 to pos\u0142owie koalicyjnego Porozumienia - w kt\u00f3rym nie ma jednomy\u015blno\u015bci w kwestii odrzucenia senackiego weta.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Przeprowadzenie, wybor\u00f3w, prezydenta, Rzeczypospolitej, Polskiej, dniu, maja, 2020, jest, niemo\u017cliwe, przyczyn, prawnych, organizacyjnych, napisa\u0142, szef, Sylwester, Marciniak, odpowiedzi, pismo, marsza\u0142ek, Sejmu, El\u017cbiety, Witek", "Description": "Wybory 2020. Szef PKW odpowiedzia\u0142 marsza\u0142ek Sejmu - fakty.interia.pl - Przeprowadzenie wybor\u00f3w prezydenta Rzeczypospolitej Polskiej w dniu 10 maja 2020 r. jest niemo\u017cliwe z przyczyn prawnych i organizacyjnych - napisa\u0142 szef PKW Sylwester Marciniak w", "twitter": {"description": "Przeprowadzenie wybor\u00f3w prezydenta Rzeczypospolitej Polskiej w dniu 10 maja 2020 r. jest niemo\u017cliwe z przyczyn prawnych i organizacyjnych - napisa\u0142 szef PKW Sylwester Marciniak w odpowiedzi na pismo marsza\u0142ek Sejmu El\u017cbiety Witek.", "card": "summary_large_image"}, "og": {"type": "article", "title": "Szef PKW zdecydowanie odpowiada marsza\u0142ek Sejmu w sprawie wybor\u00f3w", "description": "Kliknij i zobacz wi\u0119cej.", "image": "https://i.iplsc.com/-/000A3BVHSV4V3RN0-C411.jpg", "url": "https://fakty.interia.pl/raporty/raport-wybory-prezydenckie-2020/aktualnosci/news-wybory-2020-szef-pkw-odpowiedzial-marszalek-sejmu,nId,4478568"}, "news_keywords": "fakty.interia.pl, Wybory prezydenckie 2020, aktualno\u015bci, fakty dnia, polska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-wybory-prezydenckie-2020/aktualnosci/news-wybory-2020-szef-pkw-odpowiedzial-marszalek-sejmu,nId,4478568"}