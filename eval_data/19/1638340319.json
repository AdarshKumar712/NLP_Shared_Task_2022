{"source_url": "https://web.archive.org", "url": "https://web.archive.org/web/20201029192607id_/https://wiadomo.co/prof-marek-migalski-w-pis-jest-pozar-ktory-gasza-benzyna/", "title": "Prof. Marek Migalski: W PiS jest po\u017car, kt\u00f3ry gasz\u0105 benzyn\u0105", "top_image": "https://wiadomo.co/wp-content/uploads/2019/09/migalski-1024x674-1.jpg", "meta_img": "https://wiadomo.co/wp-content/uploads/2019/09/migalski-1024x674-1.jpg", "images": ["https://wiadomo.co/wp-content/uploads/2019/07/wiadomo-co-biel-300x116.png", "https://wiadomo.co/wp-content/uploads/2019/09/migalski-1024x674-1.jpg", "https://wiadomo.co/wp-content/uploads/2020/10/Strajk-Kobiet-Pozna\u0144.jpg", "https://wiadomo.co/wp-content/uploads/2016/08/billboard4x3-300x225.jpg", "https://secure.gravatar.com/avatar/ff83e65fe35ef793d506622b392fc73b?s=96&d=https%3A%2F%2Fwiadomo.co%2Fwp-content%2Fthemes%2Fnewsgamer-child%2Fimages%2Favatar2-dot.png&r=g", "https://wiadomo.co/wp-content/uploads/2020/07/Obirek-Fot.-A.-Walanus.jpg", "https://wiadomo.co/wp-content/uploads/2019/07/wiadomo-co2-300x116.png", "https://wiadomo.co/wp-content/uploads/2020/04/kucharczyk-new.jpg"], "movies": [], "text": "Reklama\n\nGdyby sz\u0142o dobrze, to po prostu prezydent obje\u017cd\u017ca, otwiera, u\u015bwietnia, podaje r\u0119ce i spokojnie doje\u017cd\u017ca do pewnej wygranej. To, \u017ce si\u0119gn\u0119li po takie chwyty jak z LGBT, to, \u017ce pan Adamczyk otwiera debat\u0119 pytaj\u0105c o imigrant\u00f3w i twierdz\u0105c, \u017ce to obecnie gor\u0105cy temat, pokazuje, \u017ce oni wci\u0105\u017c prowadz\u0105 kampani\u0119 z 2015 roku \u2013 m\u00f3wi nam prof. Marek Migalski, politolog z Uniwersytetu \u015al\u0105skiego. I dodaje: \u2013 Jedyne, co zosta\u0142o mocno wyeksponowane, to to, \u017ce TVP jest tub\u0105 propagandow\u0105 partii rz\u0105dz\u0105cej i m\u0142otkiem, za pomoc\u0105 kt\u00f3rego w\u0142adza bije w swoich przeciwnik\u00f3w. To by\u0142o tak oczywiste, \u017ce nawet osoby niezbyt inteligentne musia\u0142y to zobaczy\u0107. Wszystkie pytania mia\u0142y sprawi\u0107 k\u0142opot Rafa\u0142owi Trzaskowskiemu i da\u0107 pole do popisu Andrzejowi Dudzie.\n\nJUSTYNA KO\u0106: Czy to by\u0142a debata prezydencka czy debata Trzaskowski vs TVP?\n\nMAREK MIGALSKI: W moim przekonaniu przede wszystkim ta debata niczego nie wnios\u0142a i jest bez znaczenia. Niczego nie dowiedzieli\u015bmy si\u0119 ani o kandydatach, ani o programach i nie s\u0105dz\u0119, aby poza ma\u0142ymi wyj\u0105tkami mia\u0142a ona jakikolwiek wp\u0142yw na preferencje wyborcze.\n\nJedyne, co zosta\u0142o mocno wyeksponowane i rzuca\u0142o si\u0119 w oczy, ale potwierdzi\u0142o tylko tez\u0119, kt\u00f3r\u0105 wszyscy rozs\u0105dni ludzi wcze\u015bniej formu\u0142owali, \u017ce TVP jest tub\u0105 propagandow\u0105 partii rz\u0105dz\u0105cej i m\u0142otkiem, za pomoc\u0105 kt\u00f3rego w\u0142adza bije w swoich przeciwnik\u00f3w. To by\u0142o tak oczywiste, \u017ce nawet osoby niezbyt inteligentne musia\u0142y to zobaczy\u0107. Wszystkie pytania mia\u0142y sprawi\u0107 k\u0142opot Rafa\u0142owi Trzaskowskiemu i da\u0107 pole do popisu Andrzejowi Dudzie. W tym pojedynku obaj wypadli \u015brednio, tylko \u017ce Duda gra\u0142 na swoim boisku, mia\u0142 swojego s\u0119dziego i swoich kibic\u00f3w. To oznacza zatem, \u017ce\n\nReklama\n\ndebata nie posz\u0142a po my\u015bli rz\u0105dz\u0105cych i Andrzeja Dudy.\n\nKto wypad\u0142 lepiej, kto gorzej?\n\nMoim zdaniem najlepiej wypad\u0142 Krzysztof Bosak, kt\u00f3ry zrealizowa\u0142 sw\u00f3j plan, m\u00f3wi\u0142 o tych, do kt\u00f3rych mia\u0142 formu\u0142owa\u0107 przekaz, zaprezentowa\u0142 si\u0119 jako osoba, kt\u00f3ra unika nowomowy, potrafi\u0105ca wznie\u015b\u0107 si\u0119 ponad podzia\u0142y polityczne \u2013 kiedy zdekodowa\u0142 ataki TVP na Trzaskowskiego i jawnie odwo\u0142uj\u0105c si\u0119 do swoich wyborc\u00f3w. Bosak mo\u017ce du\u017co zyska\u0107, a straci\u0107 mo\u017ce Robert Biedro\u0144. On nie wypad\u0142 \u017ale, ale bardzo dobrze wypad\u0142 pan Witkowski, a to oznacza, \u017ce kandydat lewicowy \u2013 a tak trzeba nazywa\u0107 szefa Unii Pracy\u2013 mo\u017ce zabra\u0107 i tak ju\u017c niewielk\u0105 liczb\u0119 g\u0142os\u00f3w, kt\u00f3ra dotychczas by\u0142a przy Robercie Biedroniu. Sam\n\nBiedro\u0144 nie wypad\u0142 \u017ale, ale Witkowski wypad\u0142 lepiej. Nie chc\u0119 por\u00f3wnywa\u0107 tego do debaty w 2015 roku, gdzie Zandberg zabi\u0142 SLD, ale mechanizm mo\u017ce by\u0107 podobny.\n\nPrezydent Duda bardzo z\u0142agodnia\u0142, ju\u017c nie by\u0142o mowy nienawi\u015bci i straszenia LGBT, a opowie\u015b\u0107 o jedno\u015bci narodu, gdzie jest miejsce dla ka\u017cdego. Dlaczego?\n\nPrzyczyn mo\u017ce by\u0107 kilka. Po pierwsze, prezydent m\u00f3g\u0142 dosta\u0107 po \u0142apkach od Amerykan\u00f3w. Kto\u015b \u015bredniego szczebla m\u00f3g\u0142 zadzwoni\u0107 i go po prostu opieprzy\u0107, a relacje Dudy z Trumpem s\u0105 dok\u0142adnie takie. W Stanach Zjednoczonych to, co m\u00f3wi\u0105 cz\u0142onkowie PiS-u i Andrzej Duda o LGBT, jest poza debat\u0105 publiczn\u0105. Tam jest bardzo fundamentalna prawica, to prawda, ale prawa os\u00f3b nieheteronormatywnych s\u0105 po prostu oczywisto\u015bci\u0105, jak prawa kobiet. To oczywi\u015bcie nie oznacza, \u017ce nie ma tam mizogin\u00f3w czy rasist\u00f3w, ale o tym nikt nie m\u00f3wi publicznie. By\u0107 mo\u017ce z\u0142agodzenie tonu jest wr\u0119cz warunkiem spotkania z prezydentem Trumpem. Po drugie, by\u0107 mo\u017ce zobaczyli sonda\u017ce. Te\n\nbrutalne ataki na LGBT nie pomog\u0142y, a wr\u0119cz przeciwnie. Ta skala brutalno\u015bci mog\u0142a pobudzi\u0107 przeciwnik\u00f3w Dudy.\n\nSpotkanie z Trumpem na 4 dni przed wyborami to element kampanii wyborczej?\n\nOczywi\u015bcie, \u017ce tak, i nic poza tym. Na tym spotkaniu nic nie zostanie podpisane, b\u0119dzie tylko spotkanie i par\u0119 fotek. To kampania, obop\u00f3lna zreszt\u0105.\n\nTrzeba przyzna\u0107, \u017ce Andrzej Duda ma niez\u0142y kontakt z Trumpem, skoro ten pomaga mu tak w kampanii.\n\nTo prawda. Ja od dawna m\u00f3wi\u0142em, \u017ce panowie maj\u0105 dziwny kontakt ze sob\u0105 \u2013 to efekt po\u0142\u0105czenia maczyzmu, kt\u00f3ry ma w sobie Trump, z uleg\u0142o\u015bci\u0105 Dudy. Oni idealnie si\u0119 dopasowali. Z tego wynika fakt, \u017ce Duda podpisywa\u0142 dokumenty stoj\u0105c w obecno\u015bci siedz\u0105cego Trumpa \u2013 obaj uznali to za oczywiste. Opr\u00f3cz tego, jest to te\u017c relacja kupca z dostawc\u0105. Jeste\u015bmy ulubionymi kupcami ameryka\u0144skiego przemys\u0142u zbrojeniowego, poniewa\u017c kupili\u015bmy F-35 za niewiarygodn\u0105 sum\u0119 6,5 miliarda dolar\u00f3w. Wiadomo, \u017ce przep\u0142acili\u015bmy za samoloty w stosunku do innych pa\u0144stw, kt\u00f3re je kupowa\u0142y. Zreszt\u0105 obaj traktuj\u0105 to spotkanie jako kampani\u0119.\n\nDuda uwa\u017ca, \u017ce spotkanie z najpot\u0119\u017cniejszym, jak s\u0105dzi, cz\u0142owiekiem \u015bwiata mu pomo\u017ce, a Trump potrzebuje g\u0142os\u00f3w 10-milionowej Polonii przy rosn\u0105cym w si\u0142\u0119 Joe Bidenie. Klasyczna sytuacja win-win.\n\nCzy to spotkanie pomo\u017ce prezydentowi Dudzie?\n\nW moim przekonaniu to b\u0119dzie game changer. Rzeczywi\u015bcie je\u017celi to odb\u0119dzie si\u0119 tak, jak wymy\u015bli to sztab Dudy, to Polacy na kilka dni przed wyborami zobacz\u0105 swojego prezydenta u boku najpot\u0119\u017cniejszego cz\u0142owieka \u015bwiata i w ten oto spos\u00f3b uznaj\u0105, \u017ce wzrasta te\u017c pot\u0119ga Polski i w I turze zag\u0142osuj\u0105 na Andrzeja Dud\u0119. Tylko \u017ce mo\u017ce by\u0107 odwrotnie i ta sytuacja mo\u017ce by\u0107 wykorzystana przez opozycj\u0119. To mo\u017cna przedstawi\u0107 jako ucieczk\u0119 od problem\u00f3w w kraju, jako sytuacj\u0119 niespotykan\u0105 w kampaniach we wsp\u00f3\u0142czesnym \u015bwiecie \u2013 kandydat i urz\u0119duj\u0105cy prezydent jedzie na kilka dni przed wyborami do innego kraju szuka\u0107 pomocy politycznej. Jestem przekonany, \u017ce w ci\u0105gu ostatnich 50 lat \u017caden demokratycznie wybrany prezydent nie jecha\u0142 na 4 dni przed wyborami do innego kraju szuka\u0107 tam poparcia politycznego.\n\nMo\u017cna to te\u017c przedstawi\u0107 jako kolejn\u0105 nier\u00f3wno\u015b\u0107 \u2013 Polacy nie mog\u0105 pojecha\u0107 do Wielkiej Brytanii, a prezydent leci do USA. To nawi\u0105zanie do \u201eTw\u00f3j b\u00f3l jest lepszy ni\u017c m\u00f3j\u201d.\n\nDodatkowo, czy nie b\u0119dzie upokarzaj\u0105ce to, \u017ce by\u0107 mo\u017ce prezydent Duda b\u0119dzie musia\u0142 przej\u015b\u0107 specjaln\u0105 procedur\u0119 zwi\u0105zan\u0105 z koronawirusem przed spotkaniem. Wreszcie du\u017ca cz\u0119\u015b\u0107 polskich wyborc\u00f3w jest antyameryka\u0144ska, a co wa\u017cniejsze du\u017ca cz\u0119\u015b\u0107 nie lubi Trumpa, bo uwa\u017caj\u0105, \u017ce przynosi wstyd demokracjom. Wreszcie ostatnia sprawa \u2013 Trump jest nieobliczalny. To on b\u0119dzie gospodarzem tego spotkania i mo\u017ce np. na oczach milion\u00f3w widz\u00f3w zruga\u0107 Dud\u0119 za jego sformu\u0142owania o LGBT lub powiedzie\u0107 cokolwiek innego, co postawi Dud\u0119 w niezr\u0119cznej sytuacji. To b\u0119dzie bardzo trudna gra i wszystko mo\u017ce si\u0119 tu rozsypa\u0107, tym bardziej, \u017ce nie b\u0119dzie go co najmniej 2 dni w kraju.\n\nZatem czy to nie \u015bwiadczy o desperacji?\n\nDok\u0142adnie tak to odczytuj\u0119 i tak samo odczyta\u0142em ju\u017c si\u0119gni\u0119cie po LGBT. Gdyby sz\u0142o dobrze, to po prostu prezydent obje\u017cd\u017ca, otwiera, u\u015bwietnia, podaje r\u0119ce i spokojnie doje\u017cd\u017ca do pewnej wygranej. To, \u017ce si\u0119gn\u0119li po takie chwyty jak z LGBT, to, \u017ce pan Adamczyk otwiera debat\u0119 pytaj\u0105c o imigrant\u00f3w i twierdz\u0105c, \u017ce to obecnie gor\u0105cy temat, pokazuje, \u017ce oni wci\u0105\u017c prowadz\u0105 kampani\u0119 z 2015 roku.\n\nPos\u0142uguj\u0105 si\u0119 has\u0142ami, metodami i mentalnie s\u0105 w 2015 roku, bo widz\u0105, \u017ce wtedy im wysz\u0142o, a teraz nie wychodzi. Ludzie maj\u0105 tak\u0105 kompulsywn\u0105 tendencj\u0119 do powtarzania tego, co raz im wysz\u0142o. To dow\u00f3d na to, \u017ce tam jest po\u017car, st\u0105d imigranci, atak na LGBT i ten pomys\u0142 na spotkanie z Trumpem. Jestem pewny, \u017ce to zosta\u0142o wymy\u015blone kilka dni temu, kiedy jasne si\u0119 sta\u0142o, \u017ce sonda\u017ce systematycznie spadaj\u0105.\n\nWczoraj widzia\u0142em dwa sonda\u017ce. Kantaru i Social Changes dla Karnowskich, czyli absolutnie PiS-owska sonda\u017cownia dla propisowskiego portalu, i w obu sonda\u017cach wynik Andrzeja Dudy by\u0142 poni\u017cej 40 proc. W sonda\u017cu Kantara w II turze wygrywa Trzaskowski, wi\u0119c to, co si\u0119 dzieje, oczywi\u015bcie trzeba odczytywa\u0107 jako pr\u00f3b\u0119 gaszenia po\u017caru, cho\u0107 wygl\u0105da na to, \u017ce kanistrem z benzyn\u0105.\n\nZdj\u0119cie g\u0142\u00f3wne: Marek Migalski, Fot. Flickr/Edvard Ko\u017eu\u0161n\u00edk/\u00a9kozusnik.eu", "keywords": [], "meta_keywords": ["andrzej duda", "debata", "donald trump", "kampania wyborcza", "prof. marek migalski", "rafa\u0142 trzaskowski", "wybory"], "tags": ["Nowoczesna", "kampania wyborcza", "PO", "Donald Trump", "Borys Budka", "s\u0105d najwy\u017cszy", "kaczy\u0144ski", "MON", "Platforma Obywatelska", "wybory samorz\u0105dowe", "debata", "opozycja", "prokuratura", "demokracja", "prezydent", "Jaros\u0142aw Kaczy\u0144ski", "Antoni Macierewicz", "SN", "Konstytucja", "prof. Marek Migalski", "Rafa\u0142 Trzaskowski", "Koalicja obywatelska", "Sejm", "premier Mateusz Morawiecki", "Donald Tusk", "wybory", "wybrane", "Polska", "praworz\u0105dno\u015b\u0107", "Grzegorz Schetyna", "polityka", "Unia Europejska", "G\u0142\u00f3wna", "TK", "pis", "senat", "BEata Szyd\u0142o", "Mateusz Morawiecki", "trybuna\u0142 konstytucyjny", "Tomasz Siemoniak", "rz\u0105d", "Zbigniew Ziobro", "KRS", "prezydent Andrzej Duda", "Andrzej Duda", "KO", "UE", "Warszawa"], "authors": [], "publish_date": "Thu Jun 18 10:46:19 2020", "summary": "", "article_html": "", "meta_description": "Gdyby sz\u0142o dobrze, to po prostu prezydent obje\u017cd\u017ca, otwiera, u\u015bwietnia, podaje r\u0119ce i spokojnie doje\u017cd\u017ca do pewnej wygranej. To, \u017ce si\u0119gn\u0119li po takie chwyty jak z LGBT, to, \u017ce pan Adamczyk otwiera debat\u0119 pytaj\u0105c o imigrant\u00f3w i twierdz\u0105c, \u017ce to obecnie gor\u0105cy temat, pokazuje, \u017ce oni wci\u0105\u017c prowadz\u0105 kampani\u0119 z 2015 roku \u2013 m\u00f3wi nam prof. Marek Migalski, politolog z Uniwersytetu \u015al\u0105skiego. I dodaje: \u2013 Jedyne, co zosta\u0142o mocno wyeksponowane, to to, \u017ce TVP jest tub\u0105 propagandow\u0105 partii rz\u0105dz\u0105cej i m\u0142otkiem, za pomoc\u0105 kt\u00f3rego w\u0142adza bije w swoich przeciwnik\u00f3w. To by\u0142o tak oczywiste, \u017ce nawet osoby niezbyt inteligentne musia\u0142y to zobaczy\u0107. Wszystkie pytania mia\u0142y sprawi\u0107 k\u0142opot Rafa\u0142owi Trzaskowskiemu i da\u0107 pole do popisu Andrzejowi Dudzie.", "meta_lang": "pl", "meta_favicon": "", "meta_data": {"viewport": "width=device-width, initial-scale=1.0", "og": {"image": {"identifier": "https://wiadomo.co/wp-content/uploads/2019/09/migalski-1024x674-1-1024x674.jpg", "width": 851, "height": 315, "secure_url": "https://wiadomo.co/wp-content/uploads/2019/09/migalski-1024x674-1-1024x674.jpg"}, "type": "article", "title": "Prof. Marek Migalski: W PiS jest po\u017car, kt\u00f3ry gasz\u0105 benzyn\u0105 | Wiadomo.co", "description": "Gdyby sz\u0142o dobrze, to po prostu prezydent obje\u017cd\u017ca, otwiera, u\u015bwietnia, podaje r\u0119ce i spokojnie doje\u017cd\u017ca do pewnej wygranej. To, \u017ce si\u0119gn\u0119li po takie chwyty jak z LGBT, to, \u017ce pan Adamczyk otwiera", "url": "https://wiadomo.co/prof-marek-migalski-w-pis-jest-pozar-ktory-gasza-benzyna/", "site_name": "Wiadomo.co"}, "description": "Gdyby sz\u0142o dobrze, to po prostu prezydent obje\u017cd\u017ca, otwiera, u\u015bwietnia, podaje r\u0119ce i spokojnie doje\u017cd\u017ca do pewnej wygranej. To, \u017ce si\u0119gn\u0119li po takie chwyty jak z LGBT, to, \u017ce pan Adamczyk otwiera debat\u0119 pytaj\u0105c o imigrant\u00f3w i twierdz\u0105c, \u017ce to obecnie gor\u0105cy temat, pokazuje, \u017ce oni wci\u0105\u017c prowadz\u0105 kampani\u0119 z 2015 roku \u2013 m\u00f3wi nam prof. Marek Migalski, politolog z Uniwersytetu \u015al\u0105skiego. I dodaje: \u2013 Jedyne, co zosta\u0142o mocno wyeksponowane, to to, \u017ce TVP jest tub\u0105 propagandow\u0105 partii rz\u0105dz\u0105cej i m\u0142otkiem, za pomoc\u0105 kt\u00f3rego w\u0142adza bije w swoich przeciwnik\u00f3w. To by\u0142o tak oczywiste, \u017ce nawet osoby niezbyt inteligentne musia\u0142y to zobaczy\u0107. Wszystkie pytania mia\u0142y sprawi\u0107 k\u0142opot Rafa\u0142owi Trzaskowskiemu i da\u0107 pole do popisu Andrzejowi Dudzie.", "keywords": "andrzej duda,debata,donald trump,kampania wyborcza,prof. marek migalski,rafa\u0142 trzaskowski,wybory", "fb": {"app_id": 331161447260149}, "article": {"published_time": "2020-06-18T10:46:19Z", "modified_time": "2020-06-28T21:35:38Z"}, "twitter": {"card": "summary_large_image", "site": "@wiadomo_co", "domain": "wiadomo.co", "title": "Prof. Marek Migalski: W PiS jest po\u017car, kt\u00f3ry gasz\u0105 benzyn\u0105 | Wiadomo.co", "description": "Gdyby sz\u0142o dobrze, to po prostu prezydent obje\u017cd\u017ca, otwiera, u\u015bwietnia, podaje r\u0119ce i spokojnie doje\u017cd\u017ca do pewnej wygranej. To, \u017ce si\u0119gn\u0119li po takie chwyty jak z LGBT, to, \u017ce pan Adamczyk otwiera", "image": "https://wiadomo.co/wp-content/uploads/2019/09/migalski-1024x674-1-1024x674.jpg"}, "generator": "Powered by Slider Revolution 6.1.8 - responsive, Mobile-Friendly Slider Plugin for WordPress with comfortable drag and drop interface."}, "canonical_link": "https://wiadomo.co/prof-marek-migalski-w-pis-jest-pozar-ktory-gasza-benzyna/"}