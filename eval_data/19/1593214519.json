{"source_url": "http://gilioli.blogautore.espresso.repubblica.it", "url": "http://gilioli.blogautore.espresso.repubblica.it/2020/04/29/piu-che-un-disegno-uno-scarabocchio/", "title": "Pi\u00f9 che un disegno, uno scarabocchio", "top_image": "http://gilioli.blogautore.espresso.repubblica.it/files/2020/04/tris-150x150.jpg", "meta_img": "http://gilioli.blogautore.espresso.repubblica.it/files/2020/04/tris-150x150.jpg", "images": ["http://www.gravatar.com/avatar/0b11aefef4744907d1c5365b82c9fa47?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/wp-content/themes/espresso2012/img/lespresso-logo.png", "http://gilioli.blogautore.espresso.repubblica.it/files/2020/04/tris.jpg", "http://www.gravatar.com/avatar/72d77499c52f9de7220e0ec747eb08a5?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/wp-content/plugins/sociable-30/images/default/16/facebook.png", "http://www.gravatar.com/avatar/69d0617d691fa9b561dc3fa80aba357a?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/files/2020/04/tris-150x150.jpg", "http://gilioli.blogautore.espresso.repubblica.it/wp-content/plugins/sociable-30/images/default/16/linkedin.png", "http://gilioli.blogautore.espresso.repubblica.it/wp-content/plugins/sociable-30/images/default/16/tumblr.png", "http://a.gedidigital.it/253822047730481/wt.pl?p=321,0&cg1=espresso&cg2=noscript", "http://gilioli.blogautore.espresso.repubblica.it/wp-content/plugins/sociable-30/images/default/16/twitter.png", "http://www.gravatar.com/avatar/8f296e44e3538f0f2673fb36e759ab96?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/files/2018/03/giglioli244.jpg", "http://www.gravatar.com/avatar/9a7f1ecf3785cddeab0908938d9f83d1?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/wp-content/plugins/sociable-30/images/default/16/googlebookmark.png", "http://www.gravatar.com/avatar/8dad5b85a8682e87bcf2daffd5d376b6?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://www.gravatar.com/avatar/f55eab904689434da47399d2bc118a80?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://www.gravatar.com/avatar/ad82f5d9dd70b7b5a4fd99813751db09?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/wp-content/plugins/sociable-30/images/default/16/googlebuzz.png", "http://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "http://www.gravatar.com/avatar/dde665a172fab7fd0eb9ff7b7ab8f9d4?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://gilioli.blogautore.espresso.repubblica.it/wp-content/plugins/sociable-30/images/default/16/wikio.png", "http://www.gravatar.com/avatar/1cb3e812f75f44151d09c271180605d6?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://www.gravatar.com/avatar/0c8ee313cba9742bfcc8397cef708b3c?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://www.gravatar.com/avatar/04b85116b6a7e430fda7d4a725db8f46?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://www.gravatar.com/avatar/946992f55823dd783259fa32d92ea4a9?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G", "http://www.gravatar.com/avatar/a3c79f6ee854a092014b5452ea61015f?s=32&d=http%3A%2F%2Fwww.gravatar.com%2Favatar%2Fad516503a11cd5ca435acc9bb6523536%3Fs%3D32&r=G"], "movies": [], "text": "Sul cosiddetto \"disegno per sostituire Conte\" mi sono fatto un'idea abbastanza chiara, seppure del tutto personale.\n\nE cio\u00e8 che il proposito, in diversi soggetti politici ed economici, c'\u00e8 - mi pare indubitabile, talvolta \u00e8 perfino \"in chiaro\" - ma \u00e8 scomposto, impreciso e contraddittorio nel suo esito finale. Che alcuni vorrebbero in un modo, altri in un altro.\n\nInziamo dalla prima parte: chi vorrebbe sostituire Conte.\n\nUna larga parte degli imprenditori, \u00e8 chiaro, dentro e fuori Confindustria, capeggiata peraltro dal falco del nord Bonomi.\n\nQuesti sono prima di tutto furiosi per la prudenza con cui il governo attuale si sta muovendo nelle riaperture e trovano inaccettabile che abbia ascoltato pi\u00f9 i consigli gli scienziati che non le esigenze dell'economia. Ma pi\u00f9 in generale, guardando avanti, vogliono un governo \"affidabile\" (per loro) nei prossimi anni, dopo la botta del virus.\n\nPoi c'\u00e8 una parte della Chiesa cattolica, che in Italia conta ancora. Non il Papa, che ha rimesso i vescovi in riga, ma quelli che appunto a Bergoglio si oppongono (la Chiesa non \u00e8 mai stata un monolite, ma ora \u00e8 davvero divisa pro e contro Francesco).\n\nQuindi ci sono le questioni geopolitiche: secondo qualcuno, anche in Italia, la Farnesina \u00e8 scivolata troppo verso Russia e Cina, c'\u00e8 bisogno di un rinsaldamento atlantista.\n\nInfine ci sono i giochi di palazzo, che poi alla fine contano per i numeri in Parlamento (per fortuna, siamo ancora una democrazia parlamentare).\n\nQuesti giochi vedono ad esempio un Renzi molto attivo e probabilmente con un suo progetto per mandare a casa Conte. Come consensi oggi vale meno di Fratoianni, ma ha un gruppo parlamentare non insignificante: 30 deputati e 17 senatori.\n\nAnche Berlusconi \u00e8 tornato in gioco, nel senso che non si \u00e8 appiattito sugli altri due alleati della destra e si \u00e8 offerto, in caso, di far parte di qualcosa di nuovo e diverso, col Pd e non solo. Berlusconi ha quasi 100 deputati e una sessantina di senatori, non poca roba.\n\nPoi ci sono i due ex alleati, la Lega e il M5S, che in Parlamento sono i due gruppi pi\u00f9 forti.\n\nLa Lega non \u00e8 pi\u00f9 marmorea e monocratica come un anno fa. Salvini ha fatto degli zigzag assurdi da quando \u00e8 iniziato il virus e sta inevitabilmente perdendo consensi. Da quando la questione migranti non \u00e8 pi\u00f9 al centro del dibattito sembra aver perso la bussola (ora pare diventato pure macroniano) e gli imprenditori del nord (piccoli e grandi) guardano molto pi\u00f9 volentieri a Zaia.\n\nDel M5S si sa: fosse per l'ala Di Battista il governo Conte nemmeno sarebbe nato, Grillo invece vuole tenere in piedi Conte a cui \u00e8 sempre pi\u00f9 vicino. Il gruppo parlamentare (il pi\u00f9 grande di tutti, alle Camere) \u00e8 sua volta diviso e a livello organizzativo formale solo un reggente (Crimi).\n\nInfine Fratelli d'Italia: Meloni \u00e8 in crescita nei sondaggi e in questa fase con una reattivit\u00e0 politica maggiore rispetto alla Lega, vuol far cadere Conte ma non \u00e8 disposta ad appoggiare nessuna formula \"istituzionale\" o pasticciata che sia, perch\u00e9 da questa posizione guadagna ulteriori consensi.\n\nIn altre parole: il \"partito mandare a casa Conte\" \u00e8 sicuramente potente ma ha al suo interno componenti diversissime tra loro e per intenzioni, cio\u00e8 sul dopo: una volta mandato a casa, che si fa, chi si mette al suo posto?\n\nEscluse le elezioni (per infinite ragioni) questo \"partito\" non \u00e8 compatto n\u00e9 sulla persona (Draghi? Zaia? Cottarelli? Colao? Franceschini? Enrico Letta? Altri da inventare?) sia dal punto di vista della possibile maggioranza che lo sosterrebbe in Parlamento, assai incerta perch\u00e9 i numeri contano ma le forze politiche sono divise al loro interno, quindi allo stato non si sa quanti appoggerebbero chi.\n\nOvviamente, data la sua forza soprattutto nell'economia, non \u00e8 escluso che questo variegato \"partito\" riesca a ottenere il suo primo risultato, cio\u00e8 mandare a casa Conte. Magari approfittando del possibile collasso sociale, se come temuto questo avverr\u00e0 nei prossimi mesi. Ma pi\u00f9 che un vero e proprio disegno, questo mi sembra allo stato uno scarabocchio.", "keywords": [], "meta_keywords": [""], "tags": [], "authors": ["Di Alessandro Gilioli"], "publish_date": "Wed Apr 29 00:00:00 2020", "summary": "", "article_html": "", "meta_description": "Sul cosiddetto \"disegno per sostituire Conte\" mi sono fatto un'idea abbastanza chiara, seppure del tutto personale.\r\n\r\nE cio\u00e8 che il proposito, in diversi soggetti politici ed economici, c'\u00e8 - mi pare indubitabile, talvolta \u00e8 perfino &quo...", "meta_lang": "it", "meta_favicon": "http://gilioli.blogautore.espresso.repubblica.it/wp-content/themes/espresso2012/img/favicon.ico", "meta_data": {"description": "Sul cosiddetto \"disegno per sostituire Conte\" mi sono fatto un'idea abbastanza chiara, seppure del tutto personale.\r\n\r\nE cio\u00e8 che il proposito, in diversi soggetti politici ed economici, c'\u00e8 - mi pare indubitabile, talvolta \u00e8 perfino &quo...", "viewport": "width=1000", "generator": "WordPress 2.8.4", "fb": {"admins": 100000390369341, "app_id": 210428205798087}, "og": {"title": "Pi\u00f9 che un disegno, uno scarabocchio", "description": "Sul cosiddetto", "type": "article", "url": "http://gilioli.blogautore.espresso.repubblica.it/2020/04/29/piu-che-un-disegno-uno-scarabocchio/", "site_name": "Piovono rane", "image": "http://gilioli.blogautore.espresso.repubblica.it/files/2020/04/tris-150x150.jpg"}, "twitter": {"card": "summary", "domain": "espresso.repubblica.it", "url": "http://gilioli.blogautore.espresso.repubblica.it/2020/04/29/piu-che-un-disegno-uno-scarabocchio/", "title": "Pi\u00f9 che un disegno, uno scarabocchio", "description": "Sul cosiddetto \"disegno per sostituire Conte\" mi sono fatto un'idea abbastanza chiara, seppure del tutto personale.\r\n\r\nE cio\u00e8 che il proposito, in diversi soggetti politici ed economici, c'\u00e8 - mi pare indubitabile, talvolta \u00e8 perfino &quo", "image": "http://gilioli.blogautore.espresso.repubblica.it/files/2020/04/tris-150x150.jpg"}}, "canonical_link": "http://gilioli.blogautore.espresso.repubblica.it/2020/04/29/piu-che-un-disegno-uno-scarabocchio/"}