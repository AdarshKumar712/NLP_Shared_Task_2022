{"source_url": "https://www.ladigetto.it", "url": "https://www.ladigetto.it/interno/salute/96182-coronavirus-oggi-il-punto-con-medici-convenzionati.html", "title": "Coronavirus, oggi il punto con medici convenzionati", "top_image": "https://www.ladigetto.it/files/banners/Mas_ciccia_sequenza_401468915.gif", "meta_img": "", "images": ["https://www.ladigetto.it/themes/adigetto/img/printer_icon.gif", "https://www.ladigetto.it/thumbnail.php?file=userphoto/Bornancin_787599326.jpg&size=summary_small", "https://www.ladigetto.it/thumbnail.php?file=userphoto/Astice_673118812.jpg&size=summary_small", "https://www.ladigetto.it/themes/adigetto/img/uheader_left.png", "https://www.ladigetto.it/thumbnail.php?file=Franca_Merz_371563513.jpg&size=summary_small", "https://www.ladigetto.it/themes/adigetto/img/head_right.png", "https://www.ladigetto.it/files/banners/Striscia_ristoranti_321319464.jpg", "https://www.ladigetto.it/themes/adigetto/img/icon_twitter.png", "https://www.ladigetto.it/themes/adigetto/img/icon_email.png", "https://www.ladigetto.it/files/banners/Banner_Autonomia_oggi_fine_506686527.jpg", "https://www.ladigetto.it/files/banners/Golser_banner_200_2_661742880.jpg", "https://www.ladigetto.it/thumbnail.php?file=userphoto/Astrid_R_858715779.jpg&size=summary_small", "https://www.ladigetto.it/themes/adigetto/img/head_left.png", "https://www.ladigetto.it/files/banners/Trentovet_2_195955633.png", "https://www.ladigetto.it/thumbnail.php?file=userphoto/Sandra_matuella_243791231.jpg&size=summary_small", "https://www.ladigetto.it/files/banners/banner_ccb_258907588.gif", "https://www.ladigetto.it/thumbnail.php?file=userphoto/Fabrizio_Tucciarone_Q_965250076.jpg&size=summary_small", "https://www.ladigetto.it/files/banners/Logo_Santa_Chiara_200_164070412.jpg", "https://www.ladigetto.it/themes/adigetto/img/bar_left.png", "https://www.ladigetto.it/thumbnail.php?file=userphoto/giannip_964973012.jpg&size=summary_small", "https://www.ladigetto.it/files/banners/Radio_Italia_banner_755796043.jpg", "https://www.ladigetto.it/themes/adigetto/img/logo.png", "https://www.ladigetto.it/thumbnail.php?file=userphoto/Maurizio_Panizza_170151660.jpg&size=summary_small", "https://www.ladigetto.it/themes/adigetto/img/plain_text_icon.gif", "https://www.ladigetto.it/files/banners/Farmacie_di_turno_TN_766720955.jpg", "https://www.ladigetto.it/files/banners/pubb_winpix_859570717.jpg", "https://www.ladigetto.it/themes/adigetto/img/uheader_right.png", "https://www.ladigetto.it/files/banners/Mio_figlio_tra_bullismo_e_C_224773310.png", "https://www.ladigetto.it/files.php?file=Interno/Coronavirus_L_366087781.png", "https://www.ladigetto.it/themes/adigetto/img/bar_right.png", "https://www.ladigetto.it/files/banners/TANDEM2015_banner200x250px_ADIGETTO_906411046.gif", "https://www.ladigetto.it/files/banners/Meteo_Alto_Adige_453135202.jpg", "https://www.ladigetto.it/themes/adigetto/img/icon_feed.gif", "https://www.ladigetto.it/files/banners/Banner_Orso_Grigio_sequenza_2_518331449.gif", "https://www.ladigetto.it/thumbnail.php?file=Turismo/Cornelio_Galas_201204220.jpg&size=summary_small", "https://www.ladigetto.it/thumbnail.php?file=userphoto/Grillopiu_131938826.jpg&size=summary_small", "https://www.ladigetto.it/thumbnail.php?file=userphoto/Nadiapiu_828488415.jpg&size=summary_small", "https://www.ladigetto.it/files/banners/logo_CCF_bordato_950247457.jpg", "https://www.ladigetto.it/thumbnail.php?file=userphoto/Rubrica_Golf_225889099.jpg&size=summary_small", "https://www.ladigetto.it/files/banners/Banner_Adigetto_916502761.gif", "https://www.ladigetto.it/thumbnail.php?file=userphoto/Davide_Brugna_Q_405541634.jpg&size=summary_small", "https://www.ladigetto.it/files/banners/Stasera_in_TV_368646340.jpg", "https://www.ladigetto.it/files/banners/Film_a_Bolzano_330022935.jpg", "https://www.ladigetto.it/files/banners/gazzettadellevalli_977397351.gif", "https://www.ladigetto.it/files/banners/Cantinota_sequenza_2_142551412.gif", "https://www.ladigetto.it/cron_image.html", "https://www.ladigetto.it/files/banners/Banner_Brugna_Palma_177306785.gif", "https://www.ladigetto.it/files/banners/Banner_Ca_Amata_787315748.jpg", "https://www.ladigetto.it/files/banners/Stampa_online_223512221.jpg", "https://www.ladigetto.it/themes/adigetto/img/facebook.gif", "https://www.ladigetto.it/files/banners/Mas_ciccia_sequenza_401468915.gif", "https://www.ladigetto.it/files/banners/3_Chiavi_200_236740087.gif", "https://www.ladigetto.it/thumbnail.php?file=userphoto/Lucchi_ritratto_Q_193417906.jpg&size=summary_small", "https://www.ladigetto.it/themes/adigetto/img/comment_icon.gif", "https://www.ladigetto.it/thumbnail.php?file=userphoto/Giuseppe_Maiolo_881696530.jpg&size=summary_small", "https://www.ladigetto.it/thumbnail.php?file=Turismo/files_549925325.jpg&size=summary_small", "https://www.ladigetto.it/files/banners/Ristorante_Vecchia_Zambana_sequenza_766500962.gif", "https://www.ladigetto.it/files/banners/Film_in_Trentino_782532727.jpg", "https://www.ladigetto.it/files/banners/Pagine_Gialle_619747010.jpg", "https://www.ladigetto.it/files/banners/2_Camini_SS_269884997.gif", "https://www.ladigetto.it/imagecode.html?article_id=96182", "https://www.ladigetto.it/thumbnail.php?file=userphoto/Rubrica_Grande_Guerra_868615391.jpg&size=summary_small", "https://www.ladigetto.it/thumbnail.php?file=userphoto/larentis_410207676.jpg&size=summary_small", "https://www.ladigetto.it/files/banners/Golf_2_820409986.jpg", "https://www.ladigetto.it/files/banners/Farmacie_di_turno_BZ_466375627.jpg", "https://www.ladigetto.it/files/banners/Meteo_Trentino_706664898.jpg", "https://www.ladigetto.it/files/banners/Banner_Confidi_200x300_609412629.jpg"], "movies": [], "text": "08/02/2020\n\nL'azienda sanitaria ddel Trenrino ha affrontato i principali argomenti con i medici di medicina generale, di continuit\u00e0 assistenziale e i pediatri di libera scelta\n\nCome si comporta il coronavirus, come approcciare gli eventuali casi sospetti, probabili o confermati e quali le misure da adottare per proteggere la popolazione e i professionisti dal nuovo Coronavirus.\n\nQuesti i principali argomenti affrontati nel corso dell\u2019incontro che si \u00e8 tenuto oggi al Centro per i servizi sanitari di Trento con i referenti della task force coronavirus dell\u2019Apss e i medici di medicina generale, di continuit\u00e0 assistenziale e i pediatri di libera scelta.\n\n\n\nQuello di oggi \u00e8 stato uno degli incontri organizzati sul territorio dopo che, venerd\u00ec 31 gennaio, sono state capillarmente fornite a tutti medici convenzionati con il servizio sanitario provinciale le indicazioni sulle procedure volte a garantire ai professionisti un\u2019adeguata conoscenza dello schema organizzativo e dei percorsi operativi per fronteggiare questa prima fase dell\u2019emergenza.\n\n\n\nAd introdurre la giornata \u00e8 stato il direttore sanitario di Apss Pier Paolo Benetollo che ha ringraziato tutti i medici di medicina generale, i pediatri di libera scelta e i medici di continuit\u00e0 assistenziale per l\u2019impegno, in stretta collaborazione con i servizi di Apss, ad affrontare nel modo migliore possibile l'emergenza coronavirus.\n\nBenetollo ha inoltre ricordato la preziosa e costante collaborazione con la comunit\u00e0 cinese del Trentino alla quale ha rivolto un particolare ringraziamento.\n\n\n\n\u00abUna mattinata importante \u2013 ha detto Benetollo \u2013 per mantenere il massimo di unit\u00e0 fra tutti i sanitari, anche sul piano comunicativo, per cercare di arginare l'effetto confusivo che, sulla popolazione ma anche sui professionisti, rischia di essere indotto dal frenetico succedersi di informazioni, non sempre del tutto esatte e a volte addirittura vere e proprie fake news\u00bb.\n\nLa parola \u00e8 poi passata a Lucia Collini biologa dell\u2019Unit\u00e0 operativa di microbiologia e virologia dell\u2019ospedale Santa Chiara che \u00e8 intervenuta sulle caratteristiche del virus e sulle complesse tecniche di laboratorio disponibili per individuarlo, a Luca Fabbri coordinatore del Comitato per la sorveglianza e il controllo delle Infezioni correlate ai processi assistenziali (Cipass) dell\u2019Apss per la parte sui dispositivi di protezione individuale (DPI) e ad Arrigo Andrenacci direttore del Servizio territoriale, che ha illustrato l\u2019organizzazione e le azioni a supporto dei medici di famiglia.\n\nA chiudere la mattinata in rappresentanza del Dipartimento di prevenzione \u00e8 intervenuta Mariagrazia Zuccali medico di igiene che ha illustrato le modalit\u00e0 di presa in carico e monitoraggio delle persone in isolamento volontario nella struttura di Sardagna.\n\n\n\nNel corso dell\u2019incontro i medici sono stati informati che Apss \u00e8 riuscita ad acquisire gli unici kit diagnostici attualmente disponibili sul mercato, che possono fornire una risposta sulla presenza del virus nel giro di poche ore.\n\nSi tratta di strumenti diagnostici molto sofisticati che, naturalmente, possono essere utilizzati solo in laboratori altamente specializzati, quali il Laboratorio di microbiologia e virologia del Santa Chiara che in questa fase \u00e8 allertato 24 ore su 24, 7 giorni su 7.\n\nSono state ribadite le raccomandazioni gi\u00e0 divulgate nei giorni scorsi a cominciare dal fatto che le misure precauzionali per evitare il diffondersi del Coronavirus, sono le stesse di una serie di altre malattie respiratorie: l'igiene delle mani lavandole spesso con acqua e sapone o con soluzioni idroalcoliche, l\u2019uso di fazzoletti di carta che devono essere buttati dopo l\u2019utilizzo, lo starnutire o tossire in un fazzoletto o nel gomito flesso.\n\n\n\nNel caso di persone che rientrano dalla Cina, studenti compresi, \u00e8 stato confermato l\u2019invito a osservare un periodo di isolamento fiduciario per due settimane da effettuare a domicilio o in un centro di accoglienza.\n\nDurante il periodo di isolamento domiciliare fiduciario le persone vengono contattate telefonicamente due volte al giorno dal personale sanitario dell\u2019Apss, per verificare l\u2019eventuale insorgenza di sintomi quali febbre, tosse, mal di gola.\n\nAl termine del periodo di isolamento, Apss rilascia a ciascuna persona un\u2019attestazione che certifica l\u2019avvenuto isolamento domiciliare fiduciario senza manifestazione di sintomi della malattia, e quindi la piena sicurezza del rientro in comunit\u00e0.\n\n\n\nTra le indicazioni date ai medici nel caso in cui vengano a conoscenza di un \u00abcaso sospetto\u00bb l\u2019invito \u00e8 di contattare il medico referente del proprio ambito territoriale, reperibile ventiquattro ore su ventiquattro, sette giorni su sette, che organizzer\u00e0 la visita a domicilio insieme al medico di famiglia, fornendo al professionista sia i kit dei dispositivi di protezione individuale sia il materiale per eseguire, secondo i protocolli previsti, i tamponi nasofaringei da inviare al laboratorio Apss e all\u2019ospedale Spallanzani di Roma per gli esami necessari.\n\nFatto questo, nel giro di poche ore, si potr\u00e0 avere l\u2019esito.\n\n\u00a9 Riproduzione riservata", "keywords": [], "meta_keywords": [""], "tags": [], "authors": ["Di Daniela Larentis", "Di Nadia Clementi", "Di Sandra Matuella", "Di Giuseppe Maiolo", "Di Maurizio Panizza", "Di Luciana Grillo", "Di Daniele Bornancin", "Di Franca Merz", "Di Cornelio Galas", "Di Davide"], "publish_date": null, "summary": "", "article_html": "", "meta_description": "", "meta_lang": "en", "meta_favicon": "", "meta_data": {"generator": "Vivvo v4.6", "generation-time": "0s", "Description": "Coronavirus, oggi il punto con medici convenzionati", "Keywords": "Salute,Coronavirus, oggi il punto con medici convenzionati,,oggi,il,punto,con,medici,convenzionati"}, "canonical_link": ""}