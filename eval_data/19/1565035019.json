{"source_url": "https://web.archive.org", "url": "https://web.archive.org/web/20200406202456id_/https://fakty.interia.pl/raporty/raport-koronawirus-chiny/aktualnosci/news-australia-najwiekszy-akcelerator-pomaga-w-badaniu-koronawiru,nId,4415325", "title": "Australia: Najwi\u0119kszy akcelerator pomaga w badaniu koronawirusa", "top_image": "https://i.iplsc.com/-/0009X5421LY2CKWS-C411.jpg", "meta_img": "https://i.iplsc.com/-/0009X5421LY2CKWS-C411.jpg", "images": ["https://web.archive.org/i/interia_logo_b.svg", "https://i.iplsc.com/-/0009X5421LY2CKWS-C411.jpg", "https://web.archive.org/i/service_logo_s.svg", "https://i.iplsc.com/koronawirus-sars-cov-2-pod-mikroskopem/0009X5421LY2CKWS-C122-F4.jpg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://web.archive.org/p.gif", "https://i.iplsc.com/1/0009ZCATCL06VX2J-C321-F4.jpg"], "movies": [], "text": "Australijscy naukowcy u\u017cywaj\u0105 najwi\u0119kszego akceleratora cz\u0105stek na p\u00f3\u0142kuli po\u0142udniowej, aby pom\u00f3c w przyspieszeniu poszukiwa\u0144 szczepionki przeciwko COVID-19 - poinformowa\u0142a agencja AFP.\n\nZdj\u0119cie Koronawirus SARS-CoV-2 pod mikroskopem /USA TODAY Network/Sipa USA /East News\n\nJak powiedzia\u0142 AFP zarz\u0105dzaj\u0105cy akceleratorem prof. Andrew Peele, australijski synchrotron w Melbourne wykorzystuje intensywne promieniowanie rentgenowskie, emitowane przez przyspieszane przez akcelerator elektrony, w celu zbadania kluczowych bia\u0142ek wirusa.\n\nReklama\n\nDzia\u0142aj\u0105c jako swego rodzaju mikroskop, akcelerator pozwala naukowcom konstruowa\u0107 tr\u00f3jwymiarowe mapy bia\u0142ek na poziomie atomowym, co u\u0142atwia opracowanie lek\u00f3w wi\u0105\u017c\u0105cych si\u0119 z wirusem, potencjalnie zapobiegaj\u0105cych chorobie lub lecz\u0105cych j\u0105.\n\n\"\u015awiecimy na bia\u0142ka, a spos\u00f3b, w jaki rozpraszaj\u0105 promieniowanie, m\u00f3wi nam, gdzie jest ka\u017cdy atom w cz\u0105steczce bia\u0142ka SARS-CoV-2\" - powiedzia\u0142 Peele. \"Musisz wiedzie\u0107, jak to bia\u0142ko wygl\u0105da, by m\u00f3c zaprojektowa\u0107 lek, kt\u00f3ry si\u0119 z nim po\u0142\u0105czy\"- doda\u0142.\n\nNaukowcy z ca\u0142ego \u015bwiata wys\u0142ali zespo\u0142owi z Melbourne dziesi\u0105tki pr\u00f3bek bia\u0142ek, kt\u00f3re ich zdaniem mog\u0105 wi\u0105za\u0107 si\u0119 z wirusem SARS-CoV-2 w spos\u00f3b, kt\u00f3ry m\u00f3g\u0142by zminimalizowa\u0107 skutki infekcji lub chroni\u0107 przed zachorowaniem.\n\n\"Korzystaj\u0105c z naszej technologii, w ci\u0105gu pi\u0119ciu minut mo\u017cesz zrozumie\u0107, dlaczego lek dzia\u0142a lub nie dzia\u0142a po przy\u0142\u0105czeniu si\u0119 do bia\u0142ka\" - wyja\u015bni\u0142 Peele, por\u00f3wnuj\u0105c ten proces do uko\u0144czenia uk\u0142adanki.\n\nNaukowcy z ca\u0142ego \u015bwiata \u015bcigaj\u0105 si\u0119, aby opracowa\u0107 szczepionki i metody leczenia COVID-19, kt\u00f3rego pandemia zabi\u0142a ju\u017c dziesi\u0105tki tysi\u0119cy os\u00f3b i zainfekowa\u0142a ponad 750 tys. ludzi na ca\u0142ym \u015bwiecie.\n\nPawe\u0142 Wernicki", "keywords": [], "meta_keywords": [""], "tags": [], "authors": ["Autor", "Donwilson Odhiambo"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Australijscy, naukowcy, u\u017cywaj\u0105, najwi\u0119kszego, akceleratora, cz\u0105stek, p\u00f3\u0142kuli, po\u0142udniowej, pom\u00f3c, przyspieszeniu, poszukiwa\u0144, szczepionki, przeciwko, COVID19, poinformowa\u0142a, agencja", "Description": "Australia: Najwi\u0119kszy akcelerator pomaga w badaniu koronawirusa - fakty.interia.pl - Australijscy naukowcy u\u017cywaj\u0105 najwi\u0119kszego akceleratora cz\u0105stek na p\u00f3\u0142kuli po\u0142udniowej, aby pom\u00f3c w przyspieszeniu poszukiwa\u0144 szczepionki przeciwko COVID-19 -", "twitter": {"description": "Australijscy naukowcy u\u017cywaj\u0105 najwi\u0119kszego akceleratora cz\u0105stek na p\u00f3\u0142kuli po\u0142udniowej, aby pom\u00f3c w przyspieszeniu poszukiwa\u0144 szczepionki przeciwko COVID-19 - poinformowa\u0142a agencja AFP.", "card": "summary_large_image"}, "og": {"type": "article", "title": "Poszukiwania szczepionki na COVID-19 przyspiesz\u0105?", "description": "Kliknij i zobacz wi\u0119cej.", "image": "https://i.iplsc.com/-/0009X5421LY2CKWS-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-australia-najwiekszy-akcelerator-pomaga-w-badaniu-koronawiru,nId,4415325"}, "news_keywords": "fakty.interia.pl, Koronawirus z Chin, koronawirus z chin, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-australia-najwiekszy-akcelerator-pomaga-w-badaniu-koronawiru,nId,4415325"}