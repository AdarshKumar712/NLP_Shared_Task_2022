{"source_url": "https://web.archive.org", "url": "https://web.archive.org/web/20200623060647id_/https://www.evrensel.net/haber/398836/abd-senatosu-koronavirus-icin-8-3-milyar-dolarlik-butceye-onay-verdi", "title": "ABD Senatosu koronavir\u00fcs i\u00e7in 8,3 milyar dolarl\u0131k b\u00fct\u00e7eye onay verdi", "top_image": "https://www.evrensel.net/wm/haber/fb/upload/dosya/157567.jpg", "meta_img": "https://www.evrensel.net/wm/haber/fb/upload/dosya/157567.jpg", "images": ["https://www.evrensel.net/tema/evr19/img/255x170.jpg", "https://www.evrensel.net/tema/evr19/img/255x210.jpg", "https://www.evrensel.net/tema/evr19/img/255x420.jpg", "https://rev.evrensel.net/www/delivery/avw.php?zoneid=7&n=4f16dfd", "https://www.evrensel.net/upload/yazar/cache/100x100/yazar_de51e59b3e7675a6b28ca26c33371b430f0b1abf.jpg", "https://rev.evrensel.net/www/delivery/avw.php?zoneid=6&n=4f7ee6c", "https://www.evrensel.net/images/120/upload/dosya/162762.jpg", "https://www.evrensel.net/upload/yazar/cache/100x100/yazar_5b348e521f837be45f6862bdb2313a4c8b67061c.jpg", "https://www.evrensel.net/upload/dosya/157567.jpg", "https://www.evrensel.net/images/840/upload/dosya/157567.jpg", "https://www.evrensel.net/tema/evr19/img/ebulten.jpeg", "https://www.evrensel.net/images/840/upload/dosya/163295.jpg", "https://www.evrensel.net/upload/yazar/cache/100x100/yazar_d4ca79f00a49c6c4bfd72ce106b06fe993de1ec2.png", "https://www.evrensel.net/images/120/upload/dosya/159017.jpg", "https://www.evrensel.net/images/120/upload/dosya/156126.jpg", "https://www.evrensel.net/images/120/upload/dosya/159017.jpg                    ", "https://www.evrensel.net/images/570/upload/dosya/164163.jpg", "https://www.evrensel.net/wm/haber/fb/upload/dosya/157567.jpg", "https://www.evrensel.net/images/120/upload/dosya/157525.jpg", "https://www.evrensel.net/upload/yazar/cache/100x100/yazar_4a080115fbe76080e405e2071d4398a8fb38be78.jpg", "https://www.evrensel.net/upload/diger/link_0da2f7c47dc7b2abf311fa1a9403a8ad226fd430.jpg", "https://www.evrensel.net/tema/evrensel16/images/logobeyaz.png"], "movies": [], "text": "ABD Senatosu, her ge\u00e7en g\u00fcn yay\u0131lan yeni tip koronavir\u00fcs (Kovid-19) salg\u0131n\u0131 ile m\u00fccadele i\u00e7in 8,3 milyar dolarl\u0131k ek b\u00fct\u00e7e \u00f6ng\u00f6ren tasar\u0131y\u0131 kabul etti.\n\nSenato Tahsisat Komitesi Ba\u015fkan\u0131 Senat\u00f6r Richard Shelby ve Temsilciler Meclisi Tahsisat Komitesi Ba\u015fkan\u0131 Nita Lowey'nin belirlenen rakam \u00fczerinde anla\u015fmas\u0131n\u0131n ard\u0131ndan Senato b\u00fct\u00e7e tasar\u0131s\u0131n\u0131 oylamaya sundu.\n\nGenel Kuruldaki oylamada 1'e kar\u015f\u0131 96 \"evet\" oyu alan s\u00f6z konusu tasar\u0131, Temsilciler Meclisinin ard\u0131ndan Senato'dan da ge\u00e7erek imzalanmas\u0131 i\u00e7in ABD Ba\u015fkan\u0131 Donald Trump'\u0131n masas\u0131na g\u00f6nderildi.\n\nS\u00f6z konusu 8,3 milyar dolarl\u0131k b\u00fct\u00e7enin federal, eyalet ve yerel halk sa\u011fl\u0131k kurumlar\u0131n\u0131n koronavir\u00fcs salg\u0131n\u0131na kar\u015f\u0131 tedavi geli\u015ftirmesi, laboratuvar testleri, enfeksiyon kontrol\u00fc ve enfekte \u015fah\u0131slarla temas etmi\u015f olabilecek ki\u015filerin izlenmesi i\u00e7in kullan\u0131lmas\u0131 \u00f6ng\u00f6r\u00fcl\u00fcyor.\n\nDi\u011fer yandan Demokratlar, b\u00fct\u00e7eden pay alacak \u00f6zel ila\u00e7 firmalar\u0131n\u0131n \u00fcretecekleri a\u015f\u0131n\u0131n makul bir fiyattan sat\u0131lmas\u0131n\u0131 talep ederken, Cumhuriyet\u00e7iler ise bu talebe \"firmalar\u0131 cayd\u0131rabilece\u011fi\" gerek\u00e7esiyle kar\u015f\u0131 \u00e7\u0131kt\u0131.\n\nSENATOR PAUL'DAN \"HAYIR\" OYU\n\n\u00d6te yandan tasar\u0131ya tek hay\u0131r oyu veren Cumhuriyet\u00e7i Rand Paul oylama \u00f6ncesinde a\u00e7\u0131klama yaparak salg\u0131n ile m\u00fccadele i\u00e7in ayr\u0131lan b\u00fct\u00e7enin fazla oldu\u011funu ve \u00fclkenin d\u0131\u015f yard\u0131m hesaplar\u0131ndan kar\u015f\u0131lanmas\u0131 gerekti\u011fini vurgulad\u0131. Paul, \u201cKorkumuzun veya aciliyetin sorumsuzca davranmam\u0131za ve akl\u0131m\u0131z\u0131 kaybetmemize sebebiyet vermesine izin vermemeliyiz\u201d ifadesini kulland\u0131. (DI\u015e HABERLER)", "keywords": [], "meta_keywords": [""], "tags": [], "authors": ["Evrensel Gazetesi"], "publish_date": null, "summary": "", "article_html": "", "meta_description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in Donald Trump'a g\u00f6nderildi .", "meta_lang": "tr", "meta_favicon": "https://www.evrensel.net/tema/evrensel16/img/apple-touch-icon.png", "meta_data": {"title": "ABD Senatosu koronavir\u00fcs i\u00e7in 8,3 milyar dolarl\u0131k b\u00fct\u00e7eye onay verdi", "description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in Donald Trump'a g\u00f6nderildi .", "og": {"type": "website", "site_name": "Evrensel.net", "url": "https://www.evrensel.net/haber/398836/abd-senatosu-koronavirus-icin-8-3-milyar-dolarlik-butceye-onay-verdi", "title": "ABD Senatosu koronavir\u00fcs i\u00e7in 8,3 milyar dolarl\u0131k b\u00fct\u00e7eye onay verdi", "description": "ABD'de koronavir\u00fcs salg\u0131n\u0131 ile m\u00fccadele i\u00e7in istenen b\u00fct\u00e7e, Kongre'nin her iki kanad\u0131ndan da ge\u00e7erek imza i\u00e7in Donald Trump'a g\u00f6nderildi .", "image": {"identifier": "https://www.evrensel.net/wm/haber/fb/upload/dosya/157567.jpg", "height": 628, "width": 1200}}, "twitter": {"card": "summary_large_image", "site": "@evrenselgzt", "image": "https://www.evrensel.net/wm/haber/tw/upload/dosya/157567.jpg", "dnt": "on", "app": {"name": {"googleplay": "evrensel"}, "id": {"googleplay": "net.evrensel.android"}}}, "viewport": "width=device-width, initial-scale=1, shrink-to-fit=no", "author": "Evrensel Gazetesi", "apple-mobile-web-app-title": "Evrensel", "application-name": "Evrensel", "msapplication-TileColor": "#aa1218", "theme-color": "#aa1218", "msapplication-TileImage": "https://www.evrensel.net/app/evrensel-mobil-logo-144.png", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "ia": {"rules_url": "https://www.evrensel.net/rules.json"}, "fb": {"pages": 360933977920, "app_id": 1124553000937864}}, "canonical_link": "https://www.evrensel.net/haber/398836/abd-senatosu-koronavirus-icin-8-3-milyar-dolarlik-butceye-onay-verdi"}