{"source_url": "https://aostasera.it", "url": "https://aostasera.it/notizie/politica/terzo-pacchetto-misure-anticrisi-centro-destra-grave-lo-slittamento/", "title": "Terzo pacchetto misure anticrisi, Centro destra: \u201cGrave lo slittamento\u201d", "top_image": "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta.jpg", "meta_img": "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta.jpg", "images": ["https://aostasera.it/wp-content/themes/wp-bootstrap-starter/inc/assets/image/logo_piupress.png", "https://aostasera.it/wp-content/uploads/2018/07/aostasera-logo-max_5917.png", "https://aostasera.it/wp-content/uploads/2018/10/Piazza-Chanoux-Municipio-03-.jpg", "https://aostasera.it/wp-content/uploads/2018/06/aostasera-logo-min_5916.png", "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta-701x467.jpg", "https://aostasera.it/wp-content/uploads/2019/01/Consiglio-Regionale-Chiara-Minelli.jpg", "https://aostasera.it/wp-content/uploads/2019/12/DSC_0004.jpeg", "https://aostasera.it/wp-content/themes/wp-bootstrap-starter/inc/assets/image/logo_publin.png", "https://aostasera.it/wp-content/uploads/2019/08/Vall\u00e8\u00e8Notizie_banner300x200.gif", "http://www.aostasera.it/wp-content/uploads/2018/09/as_400x400.png", "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta.jpg"], "movies": [], "text": "Aosta - Secondo i coordinatori di Forza Italia e Fratelli d'Italia: \"Il tempo \u00e8 scaduto, il tessuto economico-produttivo \u00e8 in ginocchio e in attesa di risposte da troppo tempo. Risposte che, evidentemente, la dimezzata Giunta regionale non \u00e8 in grado di fornire\".\n\n\u201cIl tempo \u00e8 scaduto, il tessuto economico-produttivo \u00e8 in ginocchio e in attesa di risposte da troppo tempo. Risposte che, evidentemente, la dimezzata Giunta regionale non \u00e8 in grado di fornire\u201d. E\u2019 quanto affermano in una nota i coordinamenti regionali di Forza Italia e Fratelli d\u2019Italia in relazione alla notizia che il terzo pacchetto di misure anticrisi slitta al mese di giugno. Come comunicato ieri dal presidente della Regione, Renzo Testolin, alla II Commissione consiliare, lo slittamento \u00e8 motivato dall\u2019inserimento degli stanziamenti in materia di edilizia scolastica.\n\n\u201cI giorni passano, anzi passano le settimane, e la dimezzata Giunta regionale non \u00e8 ancora riuscita a trovare il tempo per depositare il disegno di legge relativo al terzo provvedimento anticrisi per famiglie, imprese, lavoratori e comuni, nonostante l\u2019annuncio in pompa magna di ormai una settimana fa. \u2013 sottolineano Forza Italia e Fratelli d\u2019Italia \u2013 Un fatto grave, che per l\u2019ennesima volta dimostra quali siano le reali priorit\u00e0 di coloro che governano attualmente la Valle d\u2019Aosta, impegnati in questi giorni in audizioni parallele a quelle gi\u00e0 effettuate dalla commissione allo scopo di promettere a chiunque interventi ad hoc se non addirittura ad personam, alla faccia di quei movimenti che, pur esprimendo il Presidente della Regione facente funzioni, hanno ancora il coraggio di invitare gli altri a mettere da parte gli interessi elettorali. Una ricerca spasmodica del consenso che si sta giocando sulla pelle di decine di migliaia di valdostani e del tessuto produttivo locale, costretti a elemosinare aiuti che in altre Regioni sono gi\u00e0 sui conti correnti dei beneficiari.\u201d\n\nSecondo i coordinatori regionali dei due movimenti, Emily Rini e Alberto Zucchi: \u201cSiamo in una situazione paradossale: chi governa ha annunciato a gran voce quanto contenuto nel terzo pacchetto di interventi, ma a oggi non ha depositato un bel niente, non permettendo cos\u00ec nemmeno la presentazione di proposte ed emendamenti al testo a chi come noi li ha gi\u00e0 pronti, in un\u2019ottica di collaborazione seria, concreta e costruttiva. Nel frattempo si ipotizza per\u00f2 la convocazione urgente del Consiglio regionale per correggere in corsa i pasticci contenuti nella seconda legge anticrisi del 17 aprile, che noi non abbiamo votato e che a oltre un mese dalla sua approvazione, ha visto poco o nulla finire nelle tasche di famiglie, piccoli commercianti, artigiani, ristoratori, lavoratori in cassa integrazione, partite Iva e lavoratori autonomi valdostani. Alla faccia della solita Giunta regionale dimezzata, che aveva annunciato per il 10 maggio l\u2019attivazione di tutte le misure contenute nella legge 5/2020\u2033.", "keywords": [], "meta_keywords": [""], "tags": ["terzo pacchetto misure anticrisi", "fase2", "coronavirus"], "authors": [], "publish_date": "Fri May 22 12:32:35 2020", "summary": "", "article_html": "", "meta_description": "Secondo i coordinatori di Forza Italia e Fratelli d'Italia: \"Il tempo \u00e8 scaduto, il tessuto economico-produttivo \u00e8 in ginocchio e in attesa", "meta_lang": "it", "meta_favicon": "", "meta_data": {"viewport": "width=device-width, initial-scale=1", "description": "Secondo i coordinatori di Forza Italia e Fratelli d'Italia: \"Il tempo \u00e8 scaduto, il tessuto economico-produttivo \u00e8 in ginocchio e in attesa", "og": {"locale": "it_IT", "type": "article", "title": "Terzo pacchetto misure anticrisi, Centro destra: \"Grave lo slittamento\" - Aostasera", "description": "Secondo i coordinatori di Forza Italia e Fratelli d'Italia: \"Il tempo \u00e8 scaduto, il tessuto economico-produttivo \u00e8 in ginocchio e in attesa", "url": "https://aostasera.it/notizie/politica/terzo-pacchetto-misure-anticrisi-centro-destra-grave-lo-slittamento/", "site_name": "Aostasera", "image": {"identifier": "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta.jpg", "secure_url": "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta.jpg", "width": 1920, "height": 1280}}, "article": {"tag": "terzo pacchetto misure anticrisi", "section": "Politica", "published_time": "2020-05-22T12:32:35+00:00"}, "twitter": {"card": "summary_large_image", "description": "Secondo i coordinatori di Forza Italia e Fratelli d'Italia: \"Il tempo \u00e8 scaduto, il tessuto economico-produttivo \u00e8 in ginocchio e in attesa", "title": "Terzo pacchetto misure anticrisi, Centro destra: \"Grave lo slittamento\" - Aostasera", "image": "https://aostasera.it/wp-content/uploads/2020/01/Emili-Rini-presidente-del-Consiglio-regionale-della-Valle-dAosta.jpg"}, "generator": "WordPress 5.1.5", "onesignal": "wordpress-plugin"}, "canonical_link": "https://aostasera.it/notizie/politica/terzo-pacchetto-misure-anticrisi-centro-destra-grave-lo-slittamento/"}