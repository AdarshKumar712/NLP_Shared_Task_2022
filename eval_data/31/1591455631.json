{"source_url": "https://web.archive.org", "url": "https://web.archive.org/web/20200511002752id_/https://tvn24.pl/swiat/koronawirus-w-rosji-wladimir-putin-szczyt-pandemii-jeszcze-przed-nami-4568866?source=rss", "title": "Putin: przed nami skomplikowana i trudna droga", "top_image": "https://tvn24.pl/najnowsze/cdn-zdjecie-3mqnt3-wladimir-putin-na-wideokonferencji-poswieconej-walce-z-koronawirusem-4553846/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-3mqnt3-wladimir-putin-na-wideokonferencji-poswieconej-walce-z-koronawirusem-4553846/alternates/LANDSCAPE_1280", "images": ["https://tvn24.pl/najnowsze/cdn-zdjecie-3mqnt3-wladimir-putin-na-wideokonferencji-poswieconej-walce-z-koronawirusem-4553846/alternates/LANDSCAPE_1280"], "movies": [], "text": "W\u0142adimir Putin przed\u0142u\u017cy\u0142 okres zawieszenia aktywno\u015bci zawodowej w kraju do 11 maja. Dotychczas restrykcje mia\u0142y obowi\u0105zywa\u0107 do ko\u0144ca kwietnia, jednak jak m\u00f3wi\u0142 prezydent, Rosja nie osi\u0105gn\u0119\u0142a jeszcze szczytu pandemii COVID-19.\n\nRosyjski prezydent oceni\u0142, \u017ce w kraju uda\u0142o si\u0119 zahamowa\u0107 rozprzestrzenianie si\u0119 epidemii i liczba wykrywanych codziennie nowych przypadk\u00f3w koronawirusa wzgl\u0119dnie si\u0119 ustabilizowa\u0142a. Niemniej - ostrzeg\u0142 - sytuacja pozostaje \"bardzo trudna\" i szczyt epidemii jeszcze nie nast\u0105pi\u0142. - Jeste\u015bmy przed nowym, bodaj\u017ce najbardziej napi\u0119tym etapem walki z epidemi\u0105. Zagro\u017cenie, \u015bmiertelne niebezpiecze\u0144stwo wirusa utrzymuje si\u0119 i to mo\u017ce dotyczy\u0107 ka\u017cdego - o\u015bwiadczy\u0142 na spotkaniu z szefami region\u00f3w Rosji i cz\u0142onkami rz\u0105du.\n\nPAP/ EPA/ALEXEI DRUZHININ\n\n\"Przed nami skomplikowana i trudna droga\"\n\nOceni\u0142, \u017ce sytuacja w poszczeg\u00f3lnych regionach Federacji Rosyjskiej jest zr\u00f3\u017cnicowana. Zagro\u017cenie koronawirusem nie zniknie wsz\u0119dzie i nie nast\u0105pi to od razu, tak wi\u0119c znoszenie ogranicze\u0144 nie b\u0119dzie jednoczesne - doda\u0142, podkre\u015blaj\u0105c, \u017ce \"przed nami skomplikowana i trudna droga\".\n\nZaleci\u0142 opracowanie do 5 maja kryteri\u00f3w stopniowego rezygnowania z ogranicze\u0144, tak by regiony Rosji mia\u0142y tydzie\u0144, do 12 maja na przygotowanie si\u0119 do tego procesu. Dopu\u015bci\u0142 ewentualno\u015b\u0107, \u017ce w niekt\u00f3rych cz\u0119\u015bciach kraju utrzymanie restrykcji nadal b\u0119dzie konieczne.\n\nPutin przyzna\u0142, \u017ce epidemia koronawirusa mocno uderzy\u0142a w gospodark\u0119 i przedsi\u0119biorstwa. Zaleci\u0142 opracowanie kolejnego pakietu wsparcia dla biznesu i przygotowanie og\u00f3lnokrajowego planu dzia\u0142a\u0144 na rzecz normalizacji \u017cycia gospodarczego i odbudowania dochod\u00f3w ludno\u015bci i wzrostu gospodarki.\n\nMer Moskwy Siergiej Sobianin oceni\u0142 na spotkaniu, \u017ce w Moskwie i regionie moskiewskim nale\u017cy utrzyma\u0107 dotychczasowe restrykcyjne wymogi samoizolacji.\n\nPAP/EPA/ALEXEI DRUZHININ\n\nKoronawirus w Rosji\n\nW ci\u0105gu ostatniej doby w Rosji zmar\u0142o 72 pacjent\u00f3w zaka\u017conych koronawirusem, odnotowano tak\u017ce 6411 nowych zaka\u017ce\u0144, co jest najwy\u017cszym dot\u0105d wska\u017anikiem dotycz\u0105cym dobowej liczby wykrytych przypadk\u00f3w. \u0141\u0105czna liczba zgon\u00f3w si\u0119gn\u0119\u0142a 867. \u0141\u0105czna liczba zaka\u017ce\u0144 w Rosji wynosi 93 558. Jak zauwa\u017cy\u0142 dziennik \"Kommiersant\", Rosja znalaz\u0142a si\u0119 na \u00f3smym miejscu w\u015br\u00f3d kraj\u00f3w \u015bwiata pod wzgl\u0119dem liczby infekcji, wyprzedzaj\u0105c Chiny i Iran.\n\nJak poinformowa\u0142a szefowa pa\u0144stwowego urz\u0119du sanitarnego Rospotriebnadzor Anna Popowa, oko\u0142o 45 proc. Rosjan zaka\u017conych koronawirusem nie ma objaw\u00f3w choroby. Oko\u0142o 40 proc. chorych zakazi\u0142o si\u0119 poprzez bliskie kontakty wewn\u0105trz rodzin. Jedynie 5 proc. pacjent\u00f3w z koronawirusem zapad\u0142o na ci\u0119\u017ckie zapalenie p\u0142uc. Liczb\u0119 przypadk\u00f3w \u015bmiertelnych COVID-19 w Rosji Popowa oszacowa\u0142a na nie wi\u0119cej ni\u017c 1 procent.\n\nAutor:ft/kab", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "W\u0142adimir Putin przed\u0142u\u017cy\u0142 okres zawieszenia aktywno\u015bci zawodowej w kraju do 11 maja. Dotychczas restrykcje mia\u0142y obowi\u0105zywa\u0107 do ko\u0144ca kwietnia, jednak jak m\u00f3wi\u0142 prezydent, Rosja nie osi\u0105gn\u0119\u0142a jeszcze szczytu pandemii COVID-19.", "meta_lang": "", "meta_favicon": "/static/manifests/swiat/icons/favicon.ico", "meta_data": {"description": "W\u0142adimir Putin przed\u0142u\u017cy\u0142 okres zawieszenia aktywno\u015bci zawodowej w kraju do 11 maja. Dotychczas restrykcje mia\u0142y obowi\u0105zywa\u0107 do ko\u0144ca kwietnia, jednak jak m\u00f3wi\u0142 prezydent, Rosja nie osi\u0105gn\u0119\u0142a jeszcze szczytu pandemii COVID-19.", "mobile-web-app-capable": "yes", "theme-color": "#fff", "msapplication-TileImage": "/static/manifests/swiat/icons/mstile-150x150.png", "msapplication-config": "/static/manifests/swiat/browserconfig.xml", "apple-mobile-web-app-title": "swiat", "application-name": "swiat", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/swiat/koronawirus-w-rosji-wladimir-putin-szczyt-pandemii-jeszcze-przed-nami-4568866", "title": "Putin: przed nami skomplikowana i trudna droga", "description": "W\u0142adimir Putin przed\u0142u\u017cy\u0142 okres zawieszenia aktywno\u015bci zawodowej w kraju do 11 maja. Dotychczas restrykcje mia\u0142y obowi\u0105zywa\u0107 do ko\u0144ca kwietnia, jednak jak m\u00f3wi\u0142 prezydent, Rosja nie osi\u0105gn\u0119\u0142a jeszcze szczytu pandemii COVID-19.", "image": "https://tvn24.pl/najnowsze/cdn-zdjecie-3mqnt3-wladimir-putin-na-wideokonferencji-poswieconej-walce-z-koronawirusem-4553846/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-3mqnt3-wladimir-putin-na-wideokonferencji-poswieconej-walce-z-koronawirusem-4553846/alternates/LANDSCAPE_1280"}, "next-head-count": 51}, "canonical_link": "https://tvn24.pl/swiat/koronawirus-w-rosji-wladimir-putin-szczyt-pandemii-jeszcze-przed-nami-4568866"}