{"source_url": "https://web.archive.org", "url": "https://web.archive.org/web/20200526200016id_/https://www.rmf24.pl/raporty/raport-wybory-prezydenckie2020/najnowsze-fakty/news-rzeczpospolita-awantura-na-nowogrodzkiej-prezes-pis-chcial-d,nId,4478056", "title": "\"Rzeczpospolita\": Awantura na Nowogrodzkiej. Prezes PiS chcia\u0142 dymisji Sasina", "top_image": "https://i.iplsc.com/-/000A389JNL2G47P0-C411.jpg", "meta_img": "https://i.iplsc.com/-/000A389JNL2G47P0-C411.jpg", "images": ["https://i.iplsc.com/jacek-sasin/000A389LA3ID99JW-C123-F4.jpg", "https://i.iplsc.com/0007T0Q8S45GRKJY-C0.png", "https://web.archive.org/s/classic/ajax-loader.gif", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/-/0009QMO95TQ7RCF2-C0.jpg", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://i.iplsc.com/-/000A389JNL2G47P0-C411.jpg"], "movies": [], "text": "W weekend w siedzibie PiS na Nowogrodzkiej dosz\u0142o do awantury. Powodem by\u0142 minister Jacek Sasin - wynika z nieoficjalnych informacji \u201cRzeczpospolitej\u201d.\n\nJacek Sasin / Wojtek Jargi\u0142o / PAP\n\nPosz\u0142o g\u0142\u00f3wnie o Poczt\u0119 i przygotowanie do wybor\u00f3w. Kaczy\u0144ski si\u0119 w\u015bciek\u0142, \u017ce to tak wygl\u0105da, \u017ce to nie jest przygotowane. A odpowiada za to Sasin - m\u00f3wi informator \"Rzeczpospolitej\" . Wed\u0142ug gazety prezes PiS chcia\u0142 natychmiastowej dymisji ministra Jacka Sasina.\n\nZa szefem aktyw\u00f3w pa\u0144stwowych wstawi\u0142 si\u0119 premier Mateusz Morawiecki. T\u0142umaczy\u0142, \u017ce wywo\u0142ywanie kolejnego konfliktu politycznego, kiedy mamy ju\u017c gospodarczy, nie jest dobre - m\u00f3wi informator gazety.\n\n\"Rzeczpospolita\" pisze, \u017ce Kaczy\u0144ski mia\u0142 te\u017c pretensje do Sasina o patow\u0105 sytuacj\u0119 w g\u00f3rnictwie. Chodzi o fataln\u0105 sytuacj\u0119 Polskiej Grupy G\u00f3rniczej. Jak zauwa\u017ca dziennik, k\u0142opoty w tej pa\u0144stwowej sp\u00f3\u0142ce mog\u0105 odbi\u0107 si\u0119 na wynikach w wyborach prezydenckich. To ogromny elektorat, o kt\u00f3ry dba prezydent Andrzej Duda.\n\nPiS si\u0119 obawia, \u017ce \u017ale rozegrana sprawa z g\u00f3rnikami, od kt\u00f3rych zarz\u0105d sp\u00f3\u0142ki wraz z w\u0142a\u015bcicielem, czyli ministrem aktyw\u00f3w pa\u0144stwowych, \u017c\u0105da zgody na 20-procentow\u0105 obni\u017ck\u0119 p\u0142ac kosztem jednego dnia pracy, mo\u017ce przekre\u015bli\u0107 reelekcj\u0119 Dudy - zauwa\u017ca gazeta. W Polskiej Grupie G\u00f3rniczej pracuje blisko 40 tys. g\u00f3rnik\u00f3w, do tego trzeba doliczy\u0107 firmy oko\u0142og\u00f3rnicze i rodziny. Szacuje si\u0119, \u017ce chodzi o 100 tys. os\u00f3b, czyli potencjalnych wyborc\u00f3w.\n\nSam Jacek Sasin tak skomentowa\u0142 doniesienia \"Rzeczpospolitej\": Fejkowe media zn\u00f3w w natarciu. Wczoraj wieszczono dymisj\u0119 Prezydenta Andrzej Dudy, a dzi\u015b \"Rzeczpospolita\" dymisjonuje mnie. Ciekawe kto jutro?\n\n\n\n\n\nWicepremier Sasin o szczeg\u00f3\u0142ach g\u0142osowania korespondencyjnego: 22 tysi\u0105ce skrzynek pocztowych plus 5 tysi\u0119cy na poczcie. Rozwa\u017camy urz\u0119dy gmin Jakub Rutka / RMF FM\n\n\n\n\n\n\n\n", "keywords": [], "meta_keywords": [""], "tags": [], "authors": ["Rmf Fm", "Magdalena Party\u0142a"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "weekend, siedzibie, Nowogrodzkiej, dosz\u0142o, awantury, Powodem, minister, Jacek, Sasin, wynika, nieoficjalnych, informacji, Rzeczpospolitej", "Description": "\"Rzeczpospolita\": Awantura na Nowogrodzkiej. Prezes PiS chcia\u0142 dymisji Sasina - RMF24.pl - W weekend w siedzibie PiS na Nowogrodzkiej dosz\u0142o do awantury. Powodem by\u0142 minister Jacek Sasin - wynika z nieoficjalnych informacji \u201cRzeczpospolitej\u201d. - RMF24.pl", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A389JNL2G47P0-C411.jpg"}, "og": {"type": "article", "title": "\"Rzeczpospolita\": Awantura na Nowogrodzkiej. Prezes PiS chcia\u0142 dymisji Sasina", "description": "W weekend w siedzibie PiS na Nowogrodzkiej dosz\u0142o do awantury. Powodem by\u0142 minister Jacek Sasin - wynika z nieoficjalnych informacji \u201cRzeczpospolitej\u201d.", "image": "https://i.iplsc.com/-/000A389JNL2G47P0-C411.jpg", "url": "https://www.rmf24.pl/raporty/raport-wybory-prezydenckie2020/najnowsze-fakty/news-rzeczpospolita-awantura-na-nowogrodzkiej-prezes-pis-chcial-d,nId,4478056"}, "news_keywords": "RMF24.pl, Wybory prezydenckie 2020, wybory prezydenckie 2020, raport: koronawirus w polsce, raport: pandemia koronawirusa, polska, magdalena party\u0142a - redaktor, magdalena party\u0142a - dziennikarz, fakty, najnowsze", "article": {"section": "documentation"}}, "canonical_link": "https://www.rmf24.pl/raporty/raport-wybory-prezydenckie2020/najnowsze-fakty/news-rzeczpospolita-awantura-na-nowogrodzkiej-prezes-pis-chcial-d,nId,4478056"}