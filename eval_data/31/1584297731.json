{"source_url": "https://web.archive.org", "url": "https://web.archive.org/web/20200513213515id_/https://www.sabah.com.tr/gundem/2020/04/21/son-dakika-haberi-bilim-kurulundan-o-karar-oncesi-coronavirus-toplantisi", "title": "SON DAK\u0130KA HABER\u0130... Bilim Kurulu'ndan o karar \u00f6ncesi coronavir\u00fcs toplant\u0131s\u0131", "top_image": "https://iasbh.tmgrup.com.tr/23b440/960/505/0/0/1138/600?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "meta_img": "https://iasbh.tmgrup.com.tr/23b440/960/505/0/0/1138/600?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "images": ["https://isbh.tmgrup.com.tr/sbh/site/v3/i/ztk-2.png", "https://isbh.tmgrup.com.tr/sbh/site/v3/i/htop-logo-sabahvideo.png", "https://isbh.tmgrup.com.tr/sbh/site/v3/i/htop-logo-bebegim.png", "https://iasbh.tmgrup.com.tr/5339e0/752/395/0/0/1138/597?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "https://i.tmgrup.com.tr/i/i.gif", "https://isbh.tmgrup.com.tr/sbh/site/v3/i/htop-logo-sofra.png", "https://isbh.tmgrup.com.tr/sbh/site/v3/i/htop-logo-gunaydin.png", "https://isbh.tmgrup.com.tr/sbh/site/v3/i/htop-logo-bugunkusabah.png", "https://www.facebook.com/tr?id=2230124817313601&ev=PageView&noscript=1", "https://isbh.tmgrup.com.tr/sbh/site/v3/i/htop-logo-apara.png", "https://iasbh.tmgrup.com.tr/23b440/960/505/0/0/1138/600?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "https://isbh.tmgrup.com.tr/sbh/site/v3/i/htop-logo-sadecekadin.png", "https://isbh.tmgrup.com.tr/sbh/site/v3/i/ztk-1.png", "https://isbh.tmgrup.com.tr/sbh/site/v3/i/sabah-logo-170x71.png", "https://isbh.tmgrup.com.tr/sbh/site/v3/i/television-v2.svg", "https://isbh.tmgrup.com.tr/sbh/site/v3/i/htop-logo-sabahspor.png", "https://isbh.tmgrup.com.tr/sbh/site/v3/i/htop-logo-memurlar-trfinans.jpg", "https://isbh.tmgrup.com.tr/sbh/site/v3/i/htop-logo-otohaber.png", "https://d5nxst8fruw4z.cloudfront.net/atrk.gif?account=brl/k1aoqAD25T"], "movies": [], "text": "Sa\u011fl\u0131k Bakan\u0131 Fahrettin Koca, Coronavir\u00fcs Bilim Kurulu toplant\u0131s\u0131n\u0131n ard\u0131ndan bas\u0131n a\u00e7\u0131klamas\u0131 yapacak. Daha \u00f6nce Sa\u011fl\u0131k Bakanl\u0131\u011f\u0131n\u0131n Bilkent Yerle\u015fkesi'nde bir araya gelen Koronavir\u00fcs Bilim Kurulu art\u0131k video konferans y\u00f6ntemiyle toplant\u0131lar\u0131n\u0131 ger\u00e7ekle\u015ftiriyor. \u00d6\u011fleden sonra ba\u015flamas\u0131 beklenen Bilim Kurulu toplant\u0131s\u0131n\u0131n ard\u0131ndan Sa\u011fl\u0131k Bakan\u0131 Fahrettin Koca'n\u0131n son dakika a\u00e7\u0131klamalar\u0131 yapaca\u011f\u0131 belirtiliyor.\n\nSOKA\u011eA \u00c7IKMA YASA\u011eI \u00dc\u00c7\u00dcNC\u00dc KEZ VE 4 G\u00dcN OLARAK UYGULANACAK\n\nBilim Kurulu'nun coronavir\u00fcs ile m\u00fccadele kapsam\u0131nda tavsiye niteli\u011findeki son dakika kararlar\u0131 kapsam\u0131nda \u0130\u00e7i\u015fleri Bakanl\u0131\u011f\u0131 daha \u00f6nce 2 kez haftasonu 31 ilde soka\u011fa \u00e7\u0131kma yasa\u011f\u0131 uygulam\u0131\u015ft\u0131. Ramazan ay\u0131 \u00f6ncesinde bu yasaklar\u0131n faydas\u0131n\u0131n g\u00f6r\u00fclmesi nedeniyle hastal\u0131\u011f\u0131 bir an \u00f6nce yenmek i\u00e7in bu hafta 4 g\u00fcn uygulanaca\u011f\u0131 belirtilen yasak i\u00e7in Bilim Kurulu'nun yeni bir de\u011ferlendirme yap\u0131p yapmayaca\u011f\u0131 bilinmiyor.\n\nKOCA'NIN A\u00c7IKLAMASI BEKLEN\u0130YOR\n\nKamuoyu ve medya mensuplar\u0131 4 g\u00fcnl\u00fck bu yasak \u00f6ncesinde toplant\u0131n\u0131n ard\u0131ndan gelecek Sa\u011fl\u0131k Bakan\u0131 Fahrettin Koca'n\u0131n son dakika a\u00e7\u0131klamalar\u0131na kilitlendi.\n\n4 G\u00dcNL\u00dcK YASAK \u00d6NCES\u0130 NOTLAR;\n\nRamazan\u0131n ba\u015flayacak olmas\u0131 nedeniyle 21-22 Nisan'da, market ve bakkallar\u0131n \u00e7al\u0131\u015fma saatleri 08.00-23.00 olarak belirlendi.\n\n- 23 ve 24 Nisan'da market ve bakkallar 09.00-14.00 aras\u0131nda faaliyet g\u00f6sterecek, vatanda\u015flar ikametlerine yak\u0131n market ve bakkallara gidip gelebilecek.\n\n- Ramazan nedeniyle soka\u011fa \u00e7\u0131kma k\u0131s\u0131tlamas\u0131 yap\u0131lacak g\u00fcnlerde, evlere paket servis \u015feklinde olmak \u00fczere lokanta ve restoran tarz\u0131 i\u015f yerleri a\u00e7\u0131k olacak.\n\n- Ekmek da\u011f\u0131t\u0131m\u0131n\u0131n d\u00fczenli olmas\u0131 amac\u0131yla vali ve kaymakamlar ba\u015fkanl\u0131\u011f\u0131nda olu\u015fturulacak komisyon, her mahalle i\u00e7in da\u011f\u0131t\u0131m plan\u0131 yapacak.\n\n- Soka\u011fa \u00e7\u0131kma k\u0131s\u0131tlamas\u0131 s\u00fcresince ekmek \u00fcretiminin yap\u0131ld\u0131\u011f\u0131 f\u0131r\u0131n ve unlu mamul satan i\u015f yerleri ile tatl\u0131 \u00fcreten yerler a\u00e7\u0131k olacak.\n\n- Hafta sonu gazeteler; gazete \u015firketlerinin ara\u00e7lar\u0131, tespit edilecek i\u00e7me suyu bayileri ve Vefa Sosyal Destek Birimleri arac\u0131l\u0131\u011f\u0131yla da\u011f\u0131t\u0131lacak.\n\n- Tar\u0131msal \u00fcretimin devaml\u0131l\u0131\u011f\u0131 i\u00e7in gerekli ekim-dikim, sulama-ila\u00e7lama faaliyetleri kapsam\u0131nda izin verilenler k\u0131s\u0131tlamadan muaf tutulacak.\n\n- Ba\u015fta sa\u011fl\u0131k ve g\u00fcvenlik olmak \u00fczere kamu d\u00fczeninin tesisi amac\u0131yla, kamu g\u00f6revlilerinin toplu ula\u015f\u0131mlar\u0131n\u0131 teminen belediyelerce tedbir al\u0131nacak.\n\n- Kamu g\u00fcvenli\u011finin sa\u011flanmas\u0131 ile acil \u00e7a\u011fr\u0131 merkezleri, AFAD ve K\u0131z\u0131lay ile Vefa Sosyal Destek Birimleri'nde g\u00f6revli olanlar k\u0131s\u0131tlamadan muaf olacak.", "keywords": [], "meta_keywords": [""], "tags": ["Bilim Kurulu", "Sa\u011fl\u0131k Bakanl\u0131\u011f\u0131"], "authors": [], "publish_date": "Tue Apr 21 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://isbh.tmgrup.com.tr/sbh/site/v3/i/apple-touch-icon.png", "meta_data": {"viewport": "width=device-width, initial-scale=1", "copyright": "Copyright \u00a9 2003-2020, TURKUVAZ HABERLE\u015eME VE YAYINCILIK A.\u015e", "tagCategory": "G\u00fcndem", "fb": {"app_id": 789602864423016, "pages": "114291218610934,127186677347072,789692601086430,844339542262894,258650277494174,209480082851172,149445305115395"}, "Description": "Coronavir\u00fcsle m\u00fccadele kapsam\u0131nda Sa\u011fl\u0131k Bakanl\u0131\u011f\u0131 Bilim Kurulu bug\u00fcn bir toplant\u0131 daha yap\u0131yor. Planland\u0131\u011f\u0131 \u015fekilde ger\u00e7ekle\u015fen Bilim Kurulu toplant\u0131s\u0131n\u0131n ard\u0131ndan Sa\u011fl\u0131k Bakan\u0131 Fahrettin Koca'n\u0131n a\u00e7\u0131klama yapmas\u0131 bekleniyor. Toplant\u0131da al\u0131nacak son dakika kararlar\u0131 ve durum de\u011ferlendirmesine...", "twitter": {"card": "summary_large_image", "site": "@Sabah", "image": "https://iasbh.tmgrup.com.tr/23b440/960/505/0/0/1138/600?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "description": "Haberin devam\u0131...", "title": "SON DAK\u0130KA HABER\u0130... Bilim Kurulu'ndan o karar \u00f6ncesi coronavir\u00fcs toplant\u0131s\u0131", "url": "https://www.sabah.com.tr/gundem/2020/04/21/son-dakika-haberi-bilim-kurulundan-o-karar-oncesi-coronavirus-toplantisi"}, "og": {"title": "SON DAK\u0130KA HABER\u0130... Bilim Kurulu'ndan o karar \u00f6ncesi coronavir\u00fcs toplant\u0131s\u0131", "type": "article", "site_name": "Sabah", "description": "Coronavir\u00fcsle m\u00fccadele kapsam\u0131nda Sa\u011fl\u0131k Bakanl\u0131\u011f\u0131 Bilim Kurulu bug\u00fcn bir toplant\u0131 daha yap\u0131yor. Planland\u0131\u011f\u0131 \u015fekilde ger\u00e7ekle\u015fen Bilim Kurulu toplant\u0131s\u0131n\u0131n ard\u0131ndan Sa\u011fl\u0131k Bakan\u0131 Fahrettin Koca'n\u0131n a\u00e7\u0131klama yapmas\u0131 bekleniyor. Toplant\u0131da al\u0131nacak son dakika kararlar\u0131 ve durum de\u011ferlendirmesine...", "image": {"identifier": "https://iasbh.tmgrup.com.tr/23b440/960/505/0/0/1138/600?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "secure_url": "https://iasbh.tmgrup.com.tr/23b440/960/505/0/0/1138/600?u=https://isbh.tmgrup.com.tr/sbh/2020/04/21/son-dakika-haberi-bilim-kurulundan-o-karar-oncesi-coronavirus-toplantisi-1587455893605.jpg", "width": 960, "height": 505}, "url": "https://www.sabah.com.tr/gundem/2020/04/21/son-dakika-haberi-bilim-kurulundan-o-karar-oncesi-coronavirus-toplantisi"}, "tagContentType": "haber"}, "canonical_link": "https://www.sabah.com.tr/gundem/2020/04/21/son-dakika-haberi-bilim-kurulundan-o-karar-oncesi-coronavirus-toplantisi"}