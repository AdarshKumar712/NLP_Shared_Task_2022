{"source_url": "https://web.archive.org", "url": "https://web.archive.org/web/20200108174849id_/https://www.haberler.com/bursa-turizmine-dossodossi-dopingi-12793910-haberi/", "title": "Bursa turizmine 'DossoDossi' dopingi", "top_image": "https://foto.haberler.com/haber/2020/01/07/bursa-turizmine-dossodossi-dopingi-12793910_amp.jpg", "meta_img": "https://foto.haberler.com/haber/2020/01/07/bursa-turizmine-dossodossi-dopingi-12793910_amp.jpg", "images": ["https://web.archive.org/static/images/sosyal/icons/google.png", "https://web.archive.org/static/images/haberler_logo_vektor.svg", "https://foto.haberler.com/haber/2020/01/07/bursa-turizmine-dossodossi-dopingi-12793910_o.jpg", "https://web.archive.org/static/images/blank.gif", "https://web.archive.org/static/images/sosyal/icons/instagram.png", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://web.archive.org/static/images/sosyal/icons/whatsapp.png", "https://www.haberler.com/static/images/blank.gif", "https://web.archive.org/static/images/footer-logo.png", "https://web.archive.org/static/images/sosyal/icons/facebook.png", "https://b.scorecardresearch.com/p?c1=2&c2=11114222&cv=2.0&cj=1", "https://foto.haberler.com/haber/2020/01/07/bursa-turizmine-dossodossi-dopingi-12793910_amp.jpg", "https://web.archive.org/static/images/sosyal/icons/twitter.png"], "movies": [], "text": "07.01.2020 16:52 | Son G\u00fcncelleme: 07.01.2020 16:58\n\nY\u0131lda iki kez d\u00fczenlenen ve onlarca \u00fclkeden y\u00fczlerce tekstil \u00fcr\u00fcn\u00fc al\u0131c\u0131s\u0131n\u0131 ayn\u0131 platformda bulu\u015fturan DossoDossi Fashion Show, 8 y\u0131l aradan sonra Bursa'da yeniden sekt\u00f6r profesyonellerini a\u011f\u0131rlamaya ba\u015flad\u0131. 7-10 Aral\u0131k tarihleri aras\u0131nda Merinos Atat\u00fcrk Kongre ve K\u00fclt\u00fcr Merkezi'nde (Merinos AKKM) organize edilen etkinli\u011fi gezen B\u00fcy\u00fck\u015fehir Belediye Ba\u015fkan\u0131 Alinur Akta\u015f, i\u015f ile tatili birle\u015ftiren ve y\u00fczlerce markay\u0131 binlerce m\u00fc\u015fteriyle bulu\u015fturan fuar\u0131n Bursa'n\u0131n tan\u0131t\u0131m\u0131na b\u00fcy\u00fck katk\u0131 sa\u011flayaca\u011f\u0131n\u0131 s\u00f6yledi.\n\n\n\nAlan\u0131nda d\u00fcnyada say\u0131l\u0131 organizasyonlardan biri olarak kabul edilen DossoDossiFashion Show, Merinos AKKM Fuaye Salonu'nda ziyaret\u00e7i a\u011f\u0131rlamaya ba\u015flad\u0131. Konaklamas\u0131 Uluda\u011f'da olan, i\u015f g\u00f6r\u00fc\u015fmeleri de kongre merkezinde yap\u0131lan etkinli\u011fi, B\u00fcy\u00fck\u015fehir Belediye Ba\u015fkan\u0131 Alinur Akta\u015f da gezdi. Ba\u015fkan Akta\u015f'a, fuar alan\u0131ndaki incelemesinde DossoDossi'nin kurucusu Hikmet Eraslan da e\u015flik etti.\n\n\n\n100 farkl\u0131 marka ayn\u0131 platformda\n\n\n\nB\u00fcy\u00fck\u015fehir Belediye Ba\u015fkan\u0131 Alinur Akta\u015f, yapt\u0131\u011f\u0131 a\u00e7\u0131klamada, DossoDossi nedeniyle 30 \u00fclkeden yakla\u015f\u0131k 6 bin ki\u015finin Uluda\u011f'da konaklad\u0131\u011f\u0131n\u0131 ifade etti. Etkinli\u011fin ticari ili\u015fkileri sa\u011flaman\u0131n yan\u0131nda \u015fehrin tan\u0131t\u0131m\u0131na da b\u00fcy\u00fck katk\u0131 sa\u011flayaca\u011f\u0131n\u0131 belirten Ba\u015fkan Akta\u015f, \"DossoDossi, ilk organizasyonunu Ocak 2012'de ger\u00e7ekle\u015ftirmi\u015fti.8 y\u0131l aradan sonra yeniden Bursa'dalar. Buradaki organizasyon; sadece Uluda\u011f ile s\u0131n\u0131rl\u0131 kalm\u0131yor, \u015fehir merkezine de ta\u015f\u0131n\u0131yor. Merinos AKKM'de yakla\u015f\u0131k 100 farkl\u0131 marka, kurulan stantlarda 2020 ilkbahar-yaz kreasyonlar\u0131n\u0131 gelen \u00f6zel al\u0131m heyetleriyle payla\u015f\u0131yor. Tarihi mekanlara d\u00fczenlenecek turlar ile misafirlere \u015fehrimizi de tan\u0131tacaklar.Organizasyonda eme\u011fi ge\u00e7enlere te\u015fekk\u00fcr ediyorum\" dedi.\n\n\n\nGelecek sene daha da b\u00fcy\u00fcyecek\n\n\n\nDossoDossi Y\u00f6netim Kurulu Ba\u015fkan\u0131 Hikmet Eraslan ise Antalya'da ger\u00e7ekle\u015ftirdikleri etkinlikle \u015fehrin tan\u0131t\u0131m\u0131na, ad\u0131n\u0131n moda ile an\u0131lmas\u0131na b\u00fcy\u00fck katk\u0131 sa\u011flad\u0131klar\u0131n\u0131 ifade etti. Fuar\u0131 Bursa'ya ta\u015f\u0131yarakturizmde doping etkisi olu\u015fturmak istediklerini vurgulayan Eraslan, \"G\u00f6sterdi\u011fi hassasiyet nedeniyle Ba\u015fkan Akta\u015f'a te\u015fekk\u00fcr ediyorum. Uluda\u011f ve Bursa'ya sa\u011flanacak art\u0131 de\u011fer nedeniyle her t\u00fcrl\u00fc kolayl\u0131\u011f\u0131n sa\u011flanaca\u011f\u0131n\u0131 taahh\u00fct etti. Bu g\u00fcven nedeniyle buraday\u0131z\" diye konu\u015ftu. DossoDossi'nin her etkinli\u011finde 40-60 milyon dolar aras\u0131 i\u015flem hacminin ger\u00e7ekle\u015fti\u011fini hat\u0131rlatan Eraslan, \"T\u00fcrkiye'nin alan\u0131nda lider organizasyonuyuz. Hem sat\u0131\u015f port\u00f6y\u00fc hem de m\u00fc\u015fteri kitlesi ile e\u015fsiz konuma sahibiz. Bu organizasyonu gelecek sene Bursa'da b\u00fcy\u00fcterek devam ettirece\u011fiz\" \u015feklinde konu\u015ftu. - BURSA\n\nKaynak: \u0130HA", "keywords": [], "meta_keywords": [""], "tags": ["Merinos", "Bursa", "Uluda\u011f"], "authors": [], "publish_date": null, "summary": "", "article_html": "", "meta_description": "Y\u0131lda iki kez d\u00fczenlenen ve onlarca \u00fclkeden y\u00fczlerce tekstil \u00fcr\u00fcn\u00fc al\u0131c\u0131s\u0131n\u0131 ayn\u0131 platformda bulu\u015fturan DossoDossi Fashion Show, 8 y\u0131l aradan sonra Bursa'da yeniden sekt\u00f6r profesyonellerini a\u011f\u0131rlamaya ba\u015flad\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "Y\u0131lda iki kez d\u00fczenlenen ve onlarca \u00fclkeden y\u00fczlerce tekstil \u00fcr\u00fcn\u00fc al\u0131c\u0131s\u0131n\u0131 ayn\u0131 platformda bulu\u015fturan DossoDossi Fashion Show, 8 y\u0131l aradan sonra Bursa'da yeniden sekt\u00f6r profesyonellerini a\u011f\u0131rlamaya ba\u015flad\u0131.", "image": "https://foto.haberler.com/haber/2020/01/07/bursa-turizmine-dossodossi-dopingi-12793910_amp.jpg", "medium": "news", "dateCreated": "2020-01-07T16:52:00+03:00", "dateUpdated": "2020-01-07T16:58:04+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Bursa turizmine 'DossoDossi' dopingi", "description": "Y\u0131lda iki kez d\u00fczenlenen ve onlarca \u00fclkeden y\u00fczlerce tekstil \u00fcr\u00fcn\u00fc al\u0131c\u0131s\u0131n\u0131 ayn\u0131 platformda bulu\u015fturan DossoDossi Fashion Show, 8 y\u0131l aradan sonra Bursa'da yeniden sekt\u00f6r profesyonellerini a\u011f\u0131rlamaya ba\u015flad\u0131.", "url": "https://www.haberler.com/bursa-turizmine-dossodossi-dopingi-12793910-haberi/", "image": {"identifier": "https://foto.haberler.com/haber/2020/01/07/bursa-turizmine-dossodossi-dopingi-12793910_amp.jpg", "secure_url": "https://foto.haberler.com/haber/2020/01/07/bursa-turizmine-dossodossi-dopingi-12793910_amp.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/bursa-turizmine-dossodossi-dopingi-12793910-haberi/"}