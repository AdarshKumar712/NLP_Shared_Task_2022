{"source_url": "https://www.ilsecoloxix.it", "url": "https://www.ilsecoloxix.it/savona/2020/02/27/news/coronavirus-salgono-a-16-i-casi-positivi-in-liguria-tornano-a-casa-12-ospiti-dell-hotel-di-alassio-quarantena-nelle-loro-abitazioni-1.38523132", "title": "Coronavirus, salgono a 16 i casi positivi in Liguria. Tornano a casa 12 ospiti dell\u2019hotel di Alassio: quarantena nelle loro abitazioni", "top_image": "https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "meta_img": "https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "images": ["https://www.gelestatic.it/thimg/unsafe/fit-in/390x220/https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "https://www.gelestatic.it/cless/common/2018-v1/img/lazy.png"], "movies": [], "text": "Genova \u2013 I timori sono stati confermati cos\u00ec come reggono le prospettive pi\u00f9 tranquillizzanti: come prevedibile il contagio da coronavirus, in Liguria, si \u00e8 allargato e, a ieri sera, il laboratorio dell\u2019ospedale San Martino ha sfornato il sedicesimo test positivo, aumentando cos\u00ec di quattordici unit\u00e0 il numero di contagiati registrati fino a marted\u00ec. La buona notizia \u00e8 che anche nei casi - sei - in cui \u00e8 stato necessario il ricovero in ospedale, le condizioni dei pazienti sono rimaste ampiamente sotto controllo. Tra questi \u00e8 compreso un caso di polmonite, per cui \u00e8 stato disposto il trasferimento, ieri sera, dall\u2019ospedale di Albenga all\u2019hub regionale del policlinico San Martino.\n\nI sei ricoverati in Liguria sono in buone condizioni\n\nSono nel complesso in miglioramento i malati di coronavirus ricoverati negli ospedali liguri. Al San Martino in Malattie infettive risultano esserci sono cinque pazienti, secondo il dato aggiornato ad oggi, pi\u00f9 un paziente con sospetto in attesa di risposta ma in buone condizioni generali. La paziente di 74 anni, la paziente \u201czero\u201d in Liguria tra gli ospiti nei due alberghi di Alassio, \u00e8 in costante miglioramento. Altre tre pazienti di anni 68, 76 e 86 anni sono in buone condizioni generali. La paziente proveniente dall'Ospedale di Albenga di 86 anni che presenta una polmonite \u00e8 in condizioni stabili rispetto a ieri, con lieve miglioramento del sensorio. E solo questa paziente ha iniziato la terapia antivirale. Il paziente ricoverato presso Malattie Infettive dell'Azienda Socio Sanitaria Asl 5 di Spezia \u00e8 ancora febbricolare, le condizioni generali sono buone e non presenta sintomi respiratori.\n\nLa situazione ad Alassio\n\nQuindici casi su sedici positivi sono riconducibili tutti alla stessa radice, vale a dire le comitive di turisti lombardi e piemontesi ospitati da due alberghi di Alassio. \u00abIl cluster principale resta questo - ha detto il presidente della Regione Liguria, Giovanni Toti - mentre il caso registrato nello Spezzino per il momento \u00e8 isolato. E questo ci fa ben sperare\u00bb. Tutti i test sulla cerchia di frequentazioni del cinquantenne, nei giorni scorsi in visita a Codogno, in piena zona rossa, sono infatti risultati negativi.\n\nPer rompere l\u2019isolamento forzato a cui sono sottoposti da giorni i 145 di Alassio, ieri, con il supporto del dipartimento nazionale di Protezione civile, la Liguria e i rappresentanti delle Regioni di provenienza dei \u201cconfinati\u201d negli hotel hanno parlamentato a lungo. E, alla fine, \u00e8 stata trovata una soluzione. \u00abAbbiamo convenuto che fosse pi\u00f9 che mai opportuno smontare l\u2019assembramento - dice l\u2019assessore ligure alla Protezione civile Giacomo Giampedrone - se tutto va come previsto, entro la serata di domani (oggi per chi legge ndr), negli alberghi resteranno il personale di servizio e i proprietari\u00bb.\n\nUn primo trasferimento di dodici ospiti(video qui in alto), originari delle province di Milano e Pavia, \u00e8 stato autorizzato ieri in serata. Per loro, il periodo di quarantena potr\u00e0 proseguire a casa. Gli ulteriori trasferimenti sono in programma per oggi: un gruppo di trentadue persone, originarie della provincia di Asti (i quattro positivi non dovrebbero muoversi), saranno portati in una struttura, in Piemonte, messa a disposizione dall\u2019Esercito. Lo stesso destino attende la comitiva pi\u00f9 nutrita, quella di Castiglione d\u2019Adda, che per\u00f2 non torner\u00e0 a casa. Anche in questo caso, per il periodo di osservazione sar\u00e0 disposto il soggiorno forzato in una struttura militare in Liguria.\n\nL\u2019evoluzione di questi giorni sar\u00e0 decisiva per soppesare le iniziative da adottare la settimana prossima. \u00ab\u00c8 importante che ad Alassio non ci siano al momento casi fra la popolazione locale\u00bb, sottolinea il direttore del dipartimento di Igiene del San Martino, Giancarlo Icardi. Questo elemento \u00e8 stato decisivo finora per scongiurare l\u2019adozione di provvedimenti pi\u00f9 drastici, come successo altrove. \u00ab\u00c8 evidente che per avere maggiori margini di tranquillit\u00e0 sar\u00e0 necessario temporeggiare ancora qualche giorno\u00bb.\n\nAllo stesso modo, rassicurano le notizie dalla Spezia. Anche in questo caso per dichiarare il cessato allarme sar\u00e0 necessario un po\u2019 pi\u00f9 tempo. Com\u2019\u00e8 logico, pi\u00f9 i casi restano confinati - obiettivo primario della mobilitazione - pi\u00f9 il contagio diventa gestibile.\n\nIl governatore ligure e i vertici della sanit\u00e0, per tutta la giornata di ieri, sono rimasti in contatto con Roma. Oltre a un approccio pi\u00f9 conservativo sui test - i tamponi d\u2019ora in avanti vanno fatti solo a chi presenta dei sintomi - la Protezione civile ha organizzato l\u2019arrivo di una massiccia fornitura di mascherine. \u00abAlla Liguria ne spetta qualche migliaio - le parole di Toti - non appena ne entreremo in possesso le distribuiremo in base alle necessit\u00e0 a tutti i soggetti interessati\u00bb. La consegna, per\u00f2, ha subito un ritardo: \u00abI dispositivi non sono arrivati - dice la vice presidente con delega alla Sanit\u00e0, Sonia Viale - ed \u00e8 un fatto davvero grave, perch\u00e9 non consente ai nostri operatori di svolgere in sicurezza le attivit\u00e0. Il governo deve porre rimedio al pi\u00f9 presto\u00bb.\n\nIl sindaco di Asti: \u00abAbbiamo un caso di contagio da Alassio\u00bb\n\nUn caso di positivit\u00e0 al Coronavirus \u00e8 stato riscontrato ad Asti. E' quanto afferma il sindaco, Maurizio Rasero, secondo il quale si tratta di una delle persone che nei giorni scorsi erano tornate da un soggiorno nella localit\u00e0 ligure di Alassio. Ora si trova all'ospedale Cardinal Massaia in isolamento. \u00abNon ci sono pericoli di contagio\u00bb, scrive il primo cittadino.\n\nDue coppie in isolamento a Bergeggi\n\nNel pomeriggio \u00e8 atteso l'esito di un tampone effettuato su una persona residente a Bergeggi. Si tratta di due coppie che vivono nel comune savonese sotto osservazione da diversi giorni dopo che loro stessi si erano autodenunciati. Una coppia perch\u00e9 di ritorno da un viaggio in aree a rischio e una coppia perch\u00e9 di recente si era recata nelle zone ora in quarantena in Lombardia.\n\nNei giorni scorsi erano monitorate da Asl ma le condizioni di salute erano stabili. Ieri i primi sintomi e la decisione di trasferire nel nosocomio del capoluogo il paziente in attesa del test.\n\nLa conferenza stampa di ieri sera alle 19 nella sede della Regione Liguria\n\nLe persone in sorveglianza attiva in Liguria\n\nLe persone tenute sotto osservazione, la cosiddetta sorveglianza attiva, sono fisiologicamente in crescita. A ieri sera erano 33 quelle monitorate alla Asl 1 Imperiese, 218 quelle in carico alla Asl 2 di Savona - un numero a cui contribuisce il cluster di Alassio - 46 quelle affidate alla Asl 3, 70 quelle sotto la responsabilit\u00e0 della Asl 4 Chiavarese e 217 gestite dalla Asl 5 Spezzina, cifra composta in buona parte dal gruppo di sbandieratori di Levanto e dalle persone entrate in contatto con l\u2019uomo di 54 anni, tuttora ricoverato al reparto Malattie infettive del S. Andrea della Spezia.\n\nGenova, una studentessa cinese in quarantena a casa di un amico\n\nUna studentessa cinese di 28 anni della provincia di Wuhan, arrivata marted\u00ec dalla Cina in Italia, con volo da Pechino a Dubai e da Dubai a Milano Malpensa, \u00e8 stata posta in quarantena a casa di un amico a Genova, dove \u00e8 stata rintracciata dopo che per 24 ore di lei si erano perse le tracce. Secondo quanto riferisce l'edizione Liguria-Piemonte del Giornale, la donna \u00e8 stata invitata a mettersi in quarantena dalle autorit\u00e0 di Malpensa. Sottoposta a visita medica con la misurazione delle febbre, che ha dato esito negativo, le \u00e8 stato detto di raggiungere il proprio domicilio, la Casa dello Studente a Genova. Non si sa con quale mezzo abbia raggiunto Genova. Si \u00e8 scoperto che invece di andare alla Casa dello Studente la donna \u00e8 andata a casa di un amico riferisce Il Giornale. Per 24 ore non \u00e8 stata rintracciabile, fino a ieri sera, quando \u00e8 stata trovata e invitata a rimanere chiusa nell'abitazione del suo conoscente per la quarantena.\n\nNegativo l\u2019uomo arrivato nella notte tra marted\u00ec e mercoled\u00ec al San Martino\n\nSi \u00e8 rivelato un falso allarme quello innescato dall\u2019arrivo al pronto soccorso del San Martino, nella notte di ieri, di un uomo che ha affermato di essere entrato in contatto con il cinquantenne spezzino. Per precauzione, il paziente e 19 operatori sono stati messi in isolamento. I test, per\u00f2, sono risultati negativi. \u00abRibadiamo che non bisogna raggiungere in autonomia il pronto soccorso in caso di sospetta infezione ma di rivolgersi al 112\u00bb. La Regione si riserva di sporgere denuncia.\n\nImprese, la Camera di Commercio di Genova studia contromisure\n\nLa Camera di Commercio di Genova sta raccogliendo le istanze delle associazioni di categoria in merito alle conseguenze economiche e occupazionali delle misure di sicurezza adottate per arginare il contagio da Coronavirus. \u00abIl mondo imprenditoriale genovese ritiene che l\u2019attuale contesto stia causando enormi danni alla nostra economia, in tutti i comparti, e che sia importante poter affrontare - spiega l\u2019ente - questo delicato argomento con la necessaria obiettivit\u00e0, fermo restando la necessit\u00e0 di adottare tutte le misure sanitarie necessarie\u00bb. Per quel che riguarda i propri dipendenti e la propria utenza, la Camera di Commercio di Genova ha deciso, \u00abda oggi e fino al termine dell\u2019emergenza, di aumentare il numero dei dipendenti che si avvarranno del sistema di lavoro agile, di potenziare i servizi erogati in via telematica, modalit\u00e0 in cui le Camere di Commercio sono all\u2019avanguardia della pubblica amministrazione, e di privilegiare gli sportelli telefonici e la posta elettronica per contribuire a ridurre l\u2019afflusso di pubblico nelle sedi camerali\u00bb. Intanto, luned\u00ec 2 marzo alle 15, su richiesta dell\u2019assessore regionale allo Sviluppo economico Benveduti, si terr\u00e0 un tavolo di crisi con le istituzioni e gli operatori economici liguri per fare il quadro della situazione e capire quali richieste avanzare al governo e quali soluzioni adottare subito a livello locale.", "keywords": [], "meta_keywords": [""], "tags": [], "authors": ["Roberto Sculli", "Video Di A. Codato", "Redazione Xix", "Marco Grasso"], "publish_date": "Thu Feb 27 00:00:00 2020", "summary": "", "article_html": "", "meta_description": "Sei\u00a0persone ricoverate\u00a0in ospedale. Ma le loro condizioni sono sotto controllo", "meta_lang": "it", "meta_favicon": "https://gelestatic.it/cless/ilsecoloxix/2018-v1/img/favicon.ico", "meta_data": {"robots": "index", "description": "Sei\u00a0persone ricoverate\u00a0in ospedale. Ma le loro condizioni sono sotto controllo", "viewport": "width=device-width, initial-scale=1.0", "title": "Coronavirus, salgono a 16 i casi positivi in Liguria. Tornano a casa 12 ospiti dell\u2019hotel di Alassio: quarantena nelle loro abitazioni - savona - Il Secolo XIX", "thumb": "https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "edition": "None", "article": {"published_time": "2020-02-27", "modified_time": "2020-02-27", "section": "ilsecoloxix savona", "publisher": "https://www.facebook.com/IlSecoloXIX", "content_tier": "free"}, "twitter": {"card": "summary_large_image", "site": "@ilsecoloxix", "title": "Coronavirus, salgono a 16 i casi positivi in Liguria. Tornano a casa 12 ospiti dell\u2019hotel di Alassio: quarantena nelle loro abitazioni", "description": "Sei\u00a0persone ricoverate\u00a0in ospedale. Ma le loro condizioni sono sotto controllo", "image": "https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "url": "https://www.ilsecoloxix.it/savona/2020/02/27/news/coronavirus-salgono-a-16-i-casi-positivi-in-liguria-tornano-a-casa-12-ospiti-dell-hotel-di-alassio-quarantena-nelle-loro-abitazioni-1.38523132"}, "fb": {"app_id": 373595856054149}, "og": {"site_name": "Il Secolo XIX", "type": "article", "title": "Coronavirus, salgono a 16 i casi positivi in Liguria. Tornano a casa 12 ospiti dell\u2019hotel di Alassio: quarantena nelle loro abitazioni", "description": "Sei\u00a0persone ricoverate\u00a0in ospedale. Ma le loro condizioni sono sotto controllo", "image": "https://www.ilsecoloxix.it/image/contentid/policy:1.38523131:1582786779/hotel%20alassio%20ok.JPG?f=detail_558&h=720&w=1280&$p$f$h$w=3f83562", "url": "https://www.ilsecoloxix.it/savona/2020/02/27/news/coronavirus-salgono-a-16-i-casi-positivi-in-liguria-tornano-a-casa-12-ospiti-dell-hotel-di-alassio-quarantena-nelle-loro-abitazioni-1.38523132"}, "format-detection": "telephone=no"}, "canonical_link": "https://www.ilsecoloxix.it/savona/2020/02/27/news/coronavirus-salgono-a-16-i-casi-positivi-in-liguria-tornano-a-casa-12-ospiti-dell-hotel-di-alassio-quarantena-nelle-loro-abitazioni-1.38523132"}