{"source_url": "https://web.archive.org", "url": "https://web.archive.org/web/20201127043725id_/https://it.notizie.yahoo.com/trump-ho-salvato-centinaia-di-060430565.html", "title": "Trump: \"Ho salvato centinaia di vite umane\"", "top_image": "https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414", "meta_img": "https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414", "images": ["https://s.yimg.com/cv/apiv2/default/20190501/placeholder.gif", "https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414", "https://s.yimg.com/rz/p/yahoo_news_it-IT_h_p_newsv2.png", "https://s.yimg.com/ny/api/res/1.2/p1cVjaNuSWv0Ekr0nA7l_w--/YXBwaWQ9aGlnaGxhbmRlcjt3PTE5MjtoPTQ4/https://s.yimg.com/os/creatr-uploaded-images/2018-12/cb179f50-f7be-11e8-9aff-56ac6de7db36", "https://s.yimg.com/rz/p/yahoo_news_it-IT_h_w_newsv2.png", "https://s.yimg.com/ny/api/res/1.2/.8OYhQytGNgQF.UKF8r9Mg--/YXBwaWQ9aGlnaGxhbmRlcjt3PTk2MDtoPTU0MA--/https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414"], "movies": [], "text": "Trump\n\nDonald Trump \u00e8 intervenuto al Bok center di Tulsa, in Oklahoma, per il primo comizio dopo l\u2019emergenza coronavirus. Ecco quanto dichiarato dal presidente degli Stati Uniti.\n\nLe parole del presidente Trump\n\n\u201cSiete dei guerrieri\u201d, sono queste le parole utilizzate da Donald Trump per salutare i fan giunti al Bok center di Tulsa, in Oklahoma, per ascoltare il suo primo comizio dopo l\u2019emergenza Covid-19. \u201cGrazie Oklahoma abbiamo ripreso la nostra campagna, abbiamo visto fake news in queste settimane, voi siete guerrieri, abbiamo un gruppo fantastico qui a Oklahoma. La maggioranza silenziosa \u00e8 pi\u00f9 forte che mai\u201d. Un pubblico inferiore alle attese, quello di fronte al quale ha parlato il presidente degli Stati Uniti, che ha ovviamente trattato l\u2019argomento coronavirus. A tal proposito ha affermato: \u201cHo salvato centinaia di vite umane\u201c, sottolineando l\u2019importanza delle misure prese per fronteggiare la pandemia e attribuendo al grande numero di test effettuati il record di casi e di morti.\n\nTrump ha anche voluto ironizzare, dicendo che il Covid-19 ha pi\u00f9 nomi di \u201cqualsiasi altra malattia della storia\u201d, per poi aggiungere che \u201cmolti lo chiamano virus, molti la chiamano influenza, ha 19 nomi diversi. Io lo chiamo Kung-flu\u201d. Proseguendo il suo discorso il presidente degli Stati Uniti ha anche detto di aver chiesto di \u201crallentare i test\u201d in quanto pi\u00f9 sono i test svolti, maggiore \u00e8 il numero dei casi riscontrati. Una frase che non \u00e8 passata di certo inosservata, con la Casa Bianca che si \u00e8 ritrovata ad intervenire affermando: \u201c\u00c8 ovvio che l\u2019abbia detto scherzando. Siamo molto orgogliosi dei 25 milioni di test fatti\u201d.\n\nMeno pubblico del previsto\n\nA dispetto delle aspettative vi era molto meno gente del previsto ad assistere al comizio di Donald Trump al Bok center di Tulsa. Lo spazio interno non \u00e8 andato tutto esaurito come sperato e anche all\u2019esterno vi era scarsa folla. Gli organizzatori, infatti, attendevano circa 40 mila persone davanti al palco esterno, dove il presidente degli Stati Uniti avrebbe dovuto tenere un discorso di 20 minuti. Alla fine l\u2019appuntamento \u00e8 stato annullato a causa della scarsa affluenza.", "keywords": [], "meta_keywords": [""], "tags": ["coronavirus"], "authors": [], "publish_date": null, "summary": "", "article_html": "", "meta_description": "Donald Trump \u00e8 intervenuto al Bok center di Tulsa, in Oklahoma, per il primo comizio dopo l'emergenza Covid-19.", "meta_lang": "it", "meta_favicon": "https://s.yimg.com/rz/l/favicon.ico", "meta_data": {"oath": {"guce": {"consent-host": "guce.yahoo.com"}}, "news_keywords": "Donald Trump, presidente degli Stati Uniti, Bok center, Oklahoma", "twitter": {"title": "Trump: \"Ho salvato centinaia di vite umane\"", "description": "Donald Trump \u00e8 intervenuto al Bok center di Tulsa, in Oklahoma, per il primo comizio dopo l'emergenza Covid-19.", "site": "@yahoo_italia", "dnt": "on", "image": {"identifier": "https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414", "src": "https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414"}, "card": "summary_large_image"}, "og": {"title": "Trump: \"Ho salvato centinaia di vite umane\"", "url": "https://it.notizie.yahoo.com/trump-ho-salvato-centinaia-di-060430565.html", "description": "Donald Trump \u00e8 intervenuto al Bok center di Tulsa, in Oklahoma, per il primo comizio dopo l'emergenza Covid-19.", "type": "article", "image": {"identifier": "https://s.yimg.com/uu/api/res/1.2/xRdrLrIBQ1qDR5vQ2EOfNg--~B/aD03MjA7dz0xMjgwO2FwcGlkPXl0YWNoeW9u/https://media.zenfs.com/it/notizie_it_154/e2a4e88c5dec6b1bfc63e2ff1d50f414", "width": 1280, "height": 720}}, "al": {"android": {"url": "yahoo://article/view?uuid=e8cf0a2f-d4dd-3a75-9366-fac42ad274a0&src=web", "app_name": "Yahoo", "package": "com.yahoo.mobile.client.android.yahoo"}, "ios": {"url": "yahoo://article/view?uuid=e8cf0a2f-d4dd-3a75-9366-fac42ad274a0&src=web", "app_name": "Yahoo", "app_store_id": 304158842}}, "description": "Donald Trump \u00e8 intervenuto al Bok center di Tulsa, in Oklahoma, per il primo comizio dopo l'emergenza Covid-19.", "robots": "max-image-preview:large"}, "canonical_link": "https://it.notizie.yahoo.com/trump-ho-salvato-centinaia-di-060430565.html"}