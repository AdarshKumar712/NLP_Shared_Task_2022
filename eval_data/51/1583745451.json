{"source_url": "https://web.archive.org", "url": "https://web.archive.org/web/20200429183805id_/https://www.yeniasya.com.tr/gundem/pandemiyle-mucadeleye-katki-verecek-basaksehir-ikitelli-sehir-hastanesi-nin-ilk-etabi-acildi_517700", "title": "Pandemiyle m\u00fccadeleye katk\u0131 verecek: Ba\u015fak\u015fehir \u0130kitelli \u015eehir Hastanesi'nin ilk etab\u0131 a\u00e7\u0131ld\u0131", "top_image": "https://www.yeniasya.com.tr/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg", "meta_img": "https://www.yeniasya.com.tr/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg", "images": ["https://www.yeniasya.com.tr/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg", "https://web.archive.org/Sites/YeniAsya/Upload/images/Content/2020/04/20/basaksehir11.jpg", "data:image/gif;base64,R0lGODlhAQABAIAAAP///////yH5BAEKAAEALAAAAAABAAEAAAICTAEAOw==", "https://web.archive.org/Sites/YeniAsya/Upload/images/Content/2020/04/20/basaksehir333.jpg", "https://web.archive.org/Sites/YeniAsya/Upload/images/Content/2020/04/20/basaksehir222.jpg", "https://web.archive.org/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg"], "movies": [], "text": "\u00dclkenin d\u00f6rt bir yan\u0131nda hizmete sunulan \u015fehir hastaneleri yeni tip koronavir\u00fcs ile m\u00fccadeleye \u00f6nemli katk\u0131lar sa\u011flarken, Ba\u015fak\u015fehir \u0130kitelli \u015eehir Hastanesi de T\u00fcrkiye'nin en \u00f6nemli sa\u011fl\u0131k \u00fcslerinden birisi olarak sahip oldu\u011fu en son teknoloji, fiziki altyap\u0131, nitelikli yatak kapasitesi ile yeni tip koronavir\u00fcs ile m\u00fccadeleye \u00f6nemli bir katk\u0131 sa\u011flayacak.\n\nAlan\u0131nda \u00f6zelle\u015fmi\u015f \u00e7ok say\u0131da hastanenin bir arada oldu\u011fu, hizmet kalitesinin yan\u0131 s\u0131ra nitelikli insan kayna\u011f\u0131 ile \u00f6ne \u00e7\u0131kan, m\u00fckemmeliyet merkezlerinin adresi olarak g\u00f6sterilen \u015fehir hastaneleri, ba\u015fvuran hastalar\u0131n sa\u011fl\u0131kla ilgili sorunlar\u0131n\u0131n tamam\u0131n\u0131n tek bir merkezde \u00e7\u00f6z\u00fcld\u00fc\u011f\u00fc yerlerin ba\u015f\u0131nda geliyor.\n\nT\u00fcrkiye'de Kovid-19 ile m\u00fccadele kapsam\u0131nda bir\u00e7ok sa\u011fl\u0131k tesisinin de k\u0131sa s\u00fcre i\u00e7erisinde hizmete al\u0131nmas\u0131 planland\u0131. \u0130n\u015fa \u00e7al\u0131\u015fmalar\u0131na h\u0131z verilen Ba\u015fak\u015fehir \u0130kitelli \u015eehir Hastanesi'nin ilk etab\u0131 hizmete a\u00e7\u0131ld\u0131.\n\nBa\u015fak\u015fehir \u015eehir Hastanesi Hizmete Al\u0131m ve Yerli Solunum Cihaz\u0131 Teslim T\u00f6reni, Cumhurba\u015fkan\u0131 Recep Tayyip Erdo\u011fan, Sa\u011fl\u0131k Bakan\u0131 Fahrettin Koca ve Sanayi ve Teknoloji Bakan\u0131 Mustafa Varank'\u0131n kat\u0131ld\u0131\u011f\u0131 video konferans y\u00f6ntemiyle ger\u00e7ekle\u015ftirildi.\n\nHasta yataklar\u0131 istenildi\u011finde yo\u011fun bak\u0131m standartlar\u0131na d\u00f6n\u00fc\u015ft\u00fcr\u00fclebiliyor\n\nBa\u015fak\u015fehir \u0130kitelli \u015eehir Hastanesi, 789 bin metrekare \u00fczerine kurulu, toplamda 1 milyon 21 bin metrekare kapal\u0131 alana sahip.\n\nHastane bir\u00e7ok lojistik mekan\u0131 da bulundururken, 1713'\u00fc a\u00e7\u0131k 6 bin 421'i kapal\u0131 olmak \u00fczere toplamda 8 bin 134 ara\u00e7l\u0131k otopark kapasitesine sahip. Hastanenin, toplamda 725 muayene odas\u0131 ve 2 bin 682 hasta yata\u011f\u0131 mevcut.\n\nHasta yataklar\u0131n\u0131n her biri istenildi\u011finde yo\u011fun bak\u0131m standartlar\u0131na d\u00f6n\u00fc\u015ft\u00fcr\u00fclebilirken, hastanede 28 do\u011fum salonu, 90 ameliyathane, 16 yatakl\u0131 yan\u0131k \u00fcnitesi, yeni do\u011fan ve eri\u015fkin olmak \u00fczere toplamda 456 yo\u011fun bak\u0131m yata\u011f\u0131 bulunuyor.\n\nEnerji ve \u00e7evre dostu tasar\u0131mlarla in\u015fa edildi\n\nHastanede trijenerasyon sistemiyle y\u00fczde 50 enerji ihtiyac\u0131 kar\u015f\u0131lan\u0131yor, ya\u011fmur sular\u0131 depolanarak peyzaj sulamas\u0131nda kullan\u0131labiliyor.\n\nKamp\u00fcs i\u00e7i bisiklet yollar\u0131, park alanlar\u0131yla, hibrit ara\u00e7 \u015farj \u00fcniteleri i\u00e7eren, ye\u015fil bina sertifikas\u0131 alacak seviyede enerji ve \u00e7evre dostu tasar\u0131mlarla in\u015fa edilen hastane, \u0130stanbul'un Avrupa Yakas\u0131'nda en modern teknik donan\u0131ma sahip sa\u011fl\u0131k \u00fcss\u00fc olarak hizmet verecek.\n\nBa\u015fak\u015fehir \u015eehir Hastanesi'nin ard\u0131ndan Sancaktepe \u015eehir Hastanesi'nin de devreye al\u0131nmas\u0131yla birlikte \u0130stanbul'un iki yakas\u0131nda en modern teknik donan\u0131ma sahip iki b\u00fcy\u00fck sa\u011fl\u0131k \u00fcss\u00fc olacak.\n\nAsya ile Avrupa'n\u0131n kav\u015fak noktas\u0131ndaki stratejik konumuyla d\u00fcnyan\u0131n say\u0131l\u0131 b\u00fcy\u00fck\u015fehirlerinden olan \u0130stanbul, iki yakadaki \u015fehir hastaneleriyle birlikte sa\u011fl\u0131k altyap\u0131s\u0131 bak\u0131m\u0131ndan da d\u00fcnyan\u0131n en ba\u015fta gelen \u015fehirlerinden biri olacak.\n\n\u00d6te yandan, t\u00fcm kamp\u00fcste 3 bin 466 Full HD ve gece g\u00f6r\u00fc\u015f \u00f6zellikli kamera ile g\u00fcvenlik kontrol\u00fc yap\u0131labilecek.\n\nBa\u015fak\u015fehir \u015eehir Hastanesi 8 ayr\u0131 bran\u015f hastanesini i\u00e7inde bar\u0131nd\u0131r\u0131yor\n\nHastanenin \u00e7ocuk acil servis ve giri\u015finde toplam 30 bin metrekare i\u00e7erisinde hem \u00e7ocuk hem eri\u015fkin hem de kad\u0131n do\u011fum acil servisleri bulunuyor.\n\n\u00dc\u00e7 ana bloktan olu\u015fan Ba\u015fak\u015fehir \u015eehir Hastanesi, 8 ayr\u0131 bran\u015f hastanesini i\u00e7inde bar\u0131nd\u0131r\u0131yor.\n\nBu hastaneler, genel, \u00e7ocuk, ortopedi, n\u00f6roloji, kad\u0131n do\u011fum, KVC, onkoloji, fizik tedavi ve rehabilitasyon ile psikiyatri hastanelerinden olu\u015fuyor.\n\nHastane, tamam\u0131 hizmete girdi\u011finde Avrupa'n\u0131n tek kamp\u00fcste en fazla yo\u011fun bak\u0131m kapasitesine sahip hastanesi olacak.\n\nDeprem an\u0131nda dahi ameliyatlar aksamadan devam edebilecek\n\n\u0130stanbul'un deprem b\u00f6lgesinde yer almas\u0131 nedeniyle hastane deprem izolat\u00f6rleriyle donat\u0131ld\u0131.\n\nBinalar\u0131n depremden zarar g\u00f6rmesini azaltan izolat\u00f6rler, binalar\u0131n ta\u015f\u0131y\u0131c\u0131 sistemlerindeki hasarlar\u0131 minimize ediyor.\n\nBu teknoloji sayesinde, hastanede deprem an\u0131nda bile t\u00fcm operasyonel faaliyetler, ameliyatlar aksamadan devam edebilecek.\n\nHastane, ana hastane binas\u0131na yerle\u015ftirilen 2 bin 68 sismik izolat\u00f6rle \"D\u00fcnyan\u0131n En B\u00fcy\u00fck Sismik \u0130zolat\u00f6rl\u00fc Binas\u0131\" unvan\u0131na sahip olacak.\n\nKovid-19 ile m\u00fccadele s\u00fcrecinde pandemi hastanesi olarak hizmet verecek\n\nTam kapasiteyle 20 May\u0131s'ta faaliyete ge\u00e7mesi planlanan hastane, T\u00fcrkiye'nin pandemiyle m\u00fccadelesinde de \u00f6nemli g\u00f6revler \u00fcstlenecek.\n\nBug\u00fcn hizmete a\u00e7\u0131lan kad\u0131n do\u011fum ve \u00e7ocuk hastanelerinin yatakl\u0131 servisleri, Kovid-19 ile m\u00fccadele kapsam\u0131nda pandemi hastanesi olarak kullan\u0131lacak.\n\nSadece pandemi hastalar\u0131 hedeflendi\u011fi i\u00e7in do\u011frudan hasta muayenesi al\u0131nmayacak. \u0130l genelinde yat\u0131\u015f karar\u0131 verilmi\u015f hastalar\u0131n 112 arac\u0131l\u0131\u011f\u0131yla nakledilerek hastanede tedavilerine devam edilmesi planlan\u0131yor.\n\nHastanenin ilk etab\u0131nda hizmete al\u0131nan 155 yo\u011fun bak\u0131m yata\u011f\u0131n\u0131n da dahil oldu\u011fu 1035 nitelikli yatak daha sa\u011fl\u0131k sistemine katk\u0131 sa\u011flayacak. Hastanede ayr\u0131ca biri 303, di\u011feri 348 ki\u015fi kapasiteli iki konferans salonu da bulunuyor.\n\n\u015eehir hastanesinde 5 laboratuvar hizmet verecek\n\nBa\u015fak\u015fehir \u0130kitelli \u015eehir Hastanesi, 5 bin 608 metrekare kapal\u0131 alana sahip 5 laboratuvar\u0131 da i\u00e7inde bar\u0131nd\u0131r\u0131yor. Bug\u00fcn yap\u0131lan ilk etap a\u00e7\u0131l\u0131\u015f\u0131nda, Acil Laboratuvar\u0131 hizmete al\u0131nd\u0131.\n\nHizmete al\u0131nan laboratuvar, ayn\u0131 zamanda imm\u00fcn plazman\u0131n haz\u0131rlanabilmesi i\u00e7in gerekli altyap\u0131ya da sahip.\n\n25 farkl\u0131 noktada 127 kan alma koltu\u011fu bulunan hastane, t\u00fcm\u00fcyle devreye girdi\u011finde hem te\u015fhis hem de tedavide en geli\u015fmi\u015f cihazlarla hizmet verilecek.\n\n\u015eehir hastaneleri yerli ve milli teknolojik altyap\u0131 ile donat\u0131ld\u0131\n\n\u00d6te yandan, hastanenin ileti\u015fim ve bili\u015fim altyap\u0131s\u0131 da Turkcell taraf\u0131ndan son teknolojiyle donat\u0131ld\u0131. Daha \u00f6nce Yozgat, Adana, Elaz\u0131\u011f, Eski\u015fehir ve Bursa \u015fehir hastanelerinde de kullan\u0131lan Hastane Bilgi Y\u00f6netim Sistemi sayesinde t\u00fcm t\u0131bbi cihazlar; a\u011flar ve sens\u00f6rler arac\u0131l\u0131\u011f\u0131yla ileti\u015fim kuruyor.\n\nAyr\u0131ca hastayla ilgili yap\u0131lan her t\u00fcrl\u00fc t\u0131bbi test, radyoloji g\u00f6r\u00fcnt\u00fcleri, rapor gibi i\u015flem ve bilgiler, dijital ortamda doktorlara ula\u015ft\u0131r\u0131l\u0131yor.\n\nBu sistem sayesinde hastalar\u0131n te\u015fhis ve tedavi s\u00fcre\u00e7leri h\u0131zlan\u0131yor, doktorlar tek tu\u015fla hastalar\u0131n t\u00fcm sonu\u00e7lar\u0131na ula\u015fabiliyor. Hastane i\u00e7erisindeki bilgilendirme ekranlar\u0131na eklenen karekod ile doktor muayenesi i\u00e7in s\u0131ras\u0131n\u0131 bekleyen hastalar, mobil cihazlar\u0131ndan karekodu okutarak hastanenin herhangi bir yerinden de s\u0131ras\u0131n\u0131 takip edebiliyor.\n\nDijital altyap\u0131n\u0131n yan\u0131 s\u0131ra yenilik\u00e7i \u00e7\u00f6z\u00fcmlerin de vatanda\u015flarla bulu\u015fturuldu\u011fu hastanede, s\u00fcre\u00e7ler iyile\u015ftirilip hastalar\u0131n bekleme s\u00fcresi d\u00fc\u015f\u00fcr\u00fcl\u00fcrken, personelin de i\u015f y\u00fck\u00fc azalt\u0131l\u0131yor.", "keywords": [], "meta_keywords": [""], "tags": [], "authors": ["M. Latif Sali\u0307ho\u011flu", "K\u00e2z\u0131m G\u00fcle\u00e7y\u00fcz", "Said Y\u00fcksekda\u011f", "Yasemin G\u00fcle\u00e7y\u00fcz", "Ahmet Battal", "S\u00fcleyman K\u00f6smene", "\u0130brahim \u00d6zdabak", "Risale-I Nur'Dan"], "publish_date": null, "summary": "", "article_html": "", "meta_description": "\u00dclkenin d\u00f6rt bir yan\u0131nda hizmete sunulan \u015fehir hastaneleri yeni tip koronavir\u00fcs ile m\u00fccadeleye \u00f6nemli katk\u0131lar sa\u011flarken, Ba\u015fak\u015fehir \u0130kitelli \u015eehir Hastanesi de T\u00fcrkiye'nin en \u00f6nemli sa\u011fl\u0131k \u00fcslerinden birisi olarak sahip oldu\u011fu en son teknoloji, fiziki altyap\u0131, nitelikli yatak kapasitesi ile yeni tip koronavir\u00fcs ile m\u00fccadeleye \u00f6nemli bir katk\u0131 sa\u011flayacak.", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1, user-scalable=no", "title": "Pandemiyle m\u00fccadeleye katk\u0131 verecek: Ba\u015fak\u015fehir \u0130kitelli \u015eehir Hastanesi'nin ilk etab\u0131 a\u00e7\u0131ld\u0131", "description": "\u00dclkenin d\u00f6rt bir yan\u0131nda hizmete sunulan \u015fehir hastaneleri yeni tip koronavir\u00fcs ile m\u00fccadeleye \u00f6nemli katk\u0131lar sa\u011flarken, Ba\u015fak\u015fehir \u0130kitelli \u015eehir Hastanesi de T\u00fcrkiye'nin en \u00f6nemli sa\u011fl\u0131k \u00fcslerinden birisi olarak sahip oldu\u011fu en son teknoloji, fiziki altyap\u0131, nitelikli yatak kapasitesi ile yeni tip koronavir\u00fcs ile m\u00fccadeleye \u00f6nemli bir katk\u0131 sa\u011flayacak.", "image": "https://www.yeniasya.com.tr/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg", "copyright": "Yeni Asya Medya Grup", "medium": "news", "distribution": "global", "rating": "general", "robots": "index, follow", "expires": "never", "okunet": 0, "twitter": {"card": "summary", "site": "@yeniasya", "image": "https://www.yeniasya.com.tr/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg", "title": "Pandemiyle m\u00fccadeleye katk\u0131 verecek: Ba\u015fak\u015fehir \u0130kitelli \u015eehir Hastanesi'nin ilk etab\u0131 a\u00e7\u0131ld\u0131", "description": "\u00dclkenin d\u00f6rt bir yan\u0131nda hizmete sunulan \u015fehir hastaneleri yeni tip koronavir\u00fcs ile m\u00fccadeleye \u00f6nemli katk\u0131lar sa\u011flarken, Ba\u015fak\u015fehir \u0130kitelli \u015eehir Hastanesi de T\u00fcrkiye'nin en \u00f6nemli sa\u011fl\u0131k \u00fcslerinden birisi olarak sahip oldu\u011fu en son teknoloji, fiziki altyap\u0131, nitelikli yatak kapasitesi ile yeni tip koronavir\u00fcs ile m\u00fccadeleye \u00f6nemli bir katk\u0131 sa\u011flayacak.", "url": "https://www.yeniasya.com.tr/gundem/pandemiyle-mucadeleye-katki-verecek-basaksehir-ikitelli-sehir-hastanesi-nin-ilk-etabi-acildi_517700"}, "og": {"type": "article", "title": "Pandemiyle m\u00fccadeleye katk\u0131 verecek: Ba\u015fak\u015fehir \u0130kitelli \u015eehir Hastanesi'nin ilk etab\u0131 a\u00e7\u0131ld\u0131", "description": "\u00dclkenin d\u00f6rt bir yan\u0131nda hizmete sunulan \u015fehir hastaneleri yeni tip koronavir\u00fcs ile m\u00fccadeleye \u00f6nemli katk\u0131lar sa\u011flarken, Ba\u015fak\u015fehir \u0130kitelli \u015eehir Hastanesi de T\u00fcrkiye'nin en \u00f6nemli sa\u011fl\u0131k \u00fcslerinden birisi olarak sahip oldu\u011fu en son teknoloji, fiziki altyap\u0131, nitelikli yatak kapasitesi ile yeni tip koronavir\u00fcs ile m\u00fccadeleye \u00f6nemli bir katk\u0131 sa\u011flayacak.", "image": "https://www.yeniasya.com.tr/Sites/YeniAsya/Upload/images/Content/2020/04/20/thumbs_b_c_d3ab80025bb313ee7bfaf47bc6c1d37b.jpg", "site_name": "YEN\u0130 ASYA - Ger\u00e7ekten haber verir", "url": "https://www.yeniasya.com.tr/gundem/pandemiyle-mucadeleye-katki-verecek-basaksehir-ikitelli-sehir-hastanesi-nin-ilk-etabi-acildi_517700"}}, "canonical_link": "https://www.yeniasya.com.tr/gundem/pandemiyle-mucadeleye-katki-verecek-basaksehir-ikitelli-sehir-hastanesi-nin-ilk-etabi-acildi_517700"}