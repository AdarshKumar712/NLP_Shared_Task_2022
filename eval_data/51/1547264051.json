{"source_url": "https://web.archive.org", "url": "https://web.archive.org/web/20200314152816id_/https://www.haberler.com/buyuksehir-in-ilaclama-ve-dezenfekte-calismasi-13011671-haberi/", "title": "B\u00fcy\u00fck\u015fehir'in ila\u00e7lama ve dezenfekte \u00e7al\u0131\u015fmas\u0131 s\u00fcr\u00fcyor", "top_image": "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg", "meta_img": "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg", "images": ["https://web.archive.org/static/img/tasarim/bosluk.gif", "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg", "https://web.archive.org/static/img/tasarim/haberler-logo.svg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://b.scorecardresearch.com/p?c1=2&c2=11114222&cv=2.0&cj=1"], "movies": [], "text": "B\u00fcy\u00fck\u015fehir'in ila\u00e7lama ve dezenfekte \u00e7al\u0131\u015fmas\u0131 s\u00fcr\u00fcyor Erzurum B\u00fcy\u00fck\u015fehir Belediyesi'nde dezenfeksiyon seferberli\u011fi devam ediyor.\n\nErzurum B\u00fcy\u00fck\u015fehir Belediyesi'nde dezenfeksiyon seferberli\u011fi devam ediyor. Belediyeye ait toplu ula\u015f\u0131m ara\u00e7lar\u0131n\u0131n tamam\u0131n\u0131n ila\u00e7lanarak dezenfekte edildi\u011fi Erzurum'da, okullar, k\u00fct\u00fcphaneler ve kamuya ait ortak kullan\u0131m alanlar\u0131 i\u00e7in de harekete ge\u00e7ildi. Erzurum merkezdeki okullar, k\u00fct\u00fcphaneler ve bunlar\u0131n yan\u0131 s\u0131ra kamuya ait t\u00fcm ortak kullan\u0131m alanlar\u0131n\u0131 dezenfekte eden B\u00fcy\u00fck\u015fehir Belediyesi'ne ba\u011fl\u0131 Tar\u0131msal Hizmetler Daire Ba\u015fkanl\u0131\u011f\u0131 ekipleri, en ince ayr\u0131nt\u0131y\u0131 bile g\u00f6z \u00f6n\u00fcnde bulunduruyor.\n\n\n\nErzurum B\u00fcy\u00fck\u015fehir Belediye Ba\u015fkan\u0131 Mehmet Sekmen, vatanda\u015flar\u0131n toplu hizmet ald\u0131klar\u0131 hemen her ortamda rutin dezenfeksiyon i\u015flemini zaten uygulad\u0131klar\u0131n\u0131 an\u0131msatarak, \"Erzurum'da zaten periyodik aral\u0131klarla y\u00fcr\u00fctt\u00fc\u011f\u00fcm\u00fcz dezenfeksiyon i\u015flemlerini Koronavir\u00fcs'e kar\u015f\u0131 korunma tedbirleri kapsam\u0131nda \u015fu anda yo\u011funla\u015ft\u0131rm\u0131\u015f bulunuyoruz\" dedi.\n\n\n\nErzurum'da toplu ula\u015f\u0131m ara\u00e7lar\u0131, otob\u00fcs duraklar\u0131 ve kamuya a\u00e7\u0131k alanlar\u0131n ila\u00e7lanmas\u0131 suretiyle s\u0131kla\u015ft\u0131r\u0131lan dezenfekte s\u00fcrecine, okullar, k\u00fct\u00fcphaneler ve kamuya ait t\u00fcm ortak kullan\u0131m alanlar\u0131n\u0131 da dahil ettiklerini kaydeden Ba\u015fkan Mehmet Sekmen, \"S\u00fcre\u00e7te vir\u00fcse kar\u015f\u0131 hem sa\u011flam bir koruma kalkan\u0131 olu\u015fturmu\u015f ve hem de vatanda\u015flar\u0131m\u0131z\u0131n sa\u011fl\u0131\u011f\u0131 i\u00e7in hijyen fakt\u00f6r\u00fcn\u00fc \u00f6n planda tutmu\u015f olaca\u011f\u0131z. Ekiplerimiz bu manada \u00e7ok yo\u011fun bir \u00e7al\u0131\u015fma sergiliyor. Her t\u00fcrl\u00fc bakteri ve vir\u00fcs tehlikesini ortadan kald\u0131rabilecek nitelikteki dezenfektan ila\u00e7larla t\u00fcm toplu ve ortak kullan\u0131m alanlar\u0131n\u0131 steril hale getiriyoruz\" diye konu\u015ftu. Ba\u015fkan Sekmen, toplu korunma \u00e7al\u0131\u015fmalar\u0131n\u0131n yan\u0131nda, bireysel tedbirlerin de b\u00fcy\u00fck \u00f6nem ta\u015f\u0131d\u0131\u011f\u0131n\u0131n alt\u0131n\u0131 \u00e7izerek, \"Bu s\u00fcreci hep birlikte do\u011fru ad\u0131mlar atarak nihayete erdirece\u011fiz. Bu manada vatanda\u015flar\u0131m\u0131z da, ki\u015fisel olarak gerekli tedbirleri kesinlikle elden b\u0131rakmamal\u0131d\u0131r\" uyar\u0131s\u0131nda bulundu. - ERZURUM\n\nKaynak: \u0130HA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "B\u00fcy\u00fck\u015fehir'in ila\u00e7lama ve dezenfekte \u00e7al\u0131\u015fmas\u0131 s\u00fcr\u00fcyor Erzurum B\u00fcy\u00fck\u015fehir Belediyesi'nde dezenfeksiyon seferberli\u011fi devam ediyor.", "meta_lang": "tr", "meta_favicon": "/touch-icon-iphone.png", "meta_data": {"description": "B\u00fcy\u00fck\u015fehir'in ila\u00e7lama ve dezenfekte \u00e7al\u0131\u015fmas\u0131 s\u00fcr\u00fcyor Erzurum B\u00fcy\u00fck\u015fehir Belediyesi'nde dezenfeksiyon seferberli\u011fi devam ediyor.", "keywords": "Mehmet Sekmen, G\u00fcncel", "image": "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg", "medium": "news", "dateCreated": "2020-03-13T17:05:35+03:00", "dateUpdated": "2020-03-13T17:06:08+03:00", "msapplication-starturl": "https://www.haberler.com", "article": {"id": 13011671, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Mehmet Sekmen, G\u00fcncel"}, "og": {"url": "https://www.haberler.com/buyuksehir-in-ilaclama-ve-dezenfekte-calismasi-13011671-haberi/", "site_name": "Haberler.com", "locale": "tr_TR", "type": "article", "title": "B\u00fcy\u00fck\u015fehir'in ila\u00e7lama ve dezenfekte \u00e7al\u0131\u015fmas\u0131 s\u00fcr\u00fcyor", "description": "Erzurum B\u00fcy\u00fck\u015fehir Belediyesi'nde dezenfeksiyon seferberli\u011fi devam ediyor.", "image": {"identifier": "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg", "secure_url": "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg", "width": 640, "height": 358}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/buyuksehir-in-ilaclama-ve-dezenfekte-calismasi-13011671-haberi/", "card": "summary_large_image", "site": "Haberler", "title": "B\u00fcy\u00fck\u015fehir'in ila\u00e7lama ve dezenfekte \u00e7al\u0131\u015fmas\u0131 s\u00fcr\u00fcyor", "description": "Erzurum B\u00fcy\u00fck\u015fehir Belediyesi'nde dezenfeksiyon seferberli\u011fi devam ediyor.", "image": "https://foto.haberler.com/haber/2020/03/13/buyuksehir-in-ilaclama-ve-dezenfekte-calismas-13011671_o.jpg"}, "viewport": "width=device-width, initial-scale=0, user-scalable=yes, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/buyuksehir-in-ilaclama-ve-dezenfekte-calismasi-13011671-haberi/"}