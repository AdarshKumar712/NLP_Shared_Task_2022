{"source_url": "https://web.archive.org", "url": "https://web.archive.org/web/20200226171718id_/https://www.milliyet.com.tr/ekonomi/dev-sirketlere-korona-soku-5-milyon-sirket-risk-altinda-6152531", "title": "Dev \u015firketlere 'Korona' \u015foku! 5 milyon \u015firket risk alt\u0131nda", "top_image": "https://i2.milimaj.com/i/milliyet/75/0x0/5e54f25755428215446540ce.jpg", "meta_img": "https://i2.milimaj.com/i/milliyet/75/0x0/5e54f25755428215446540ce.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://s.milimaj.com/images/milliyet/milliyettv-logo-white.png", "https://s.milimaj.com/images/milliyet/milliyet_logo.png", "https://i2.milimaj.com/i/milliyet/75/0x410/5e54f25755428215446540ce.jpg", "https://i2.milimaj.com/i/milliyet/75/0x0/5e54f25755428215446540ce.jpg"], "movies": [], "text": "\u00c7in\u2019de ortaya \u00e7\u0131kan korona vir\u00fcs\u00fc \u00c7in ekonomisini oldu\u011fu kadar d\u00fcnya ekonomisini de tehdit eder boyuta ula\u015ft\u0131. \u00c7in\u2019in ekonomik olarak en aktif b\u00f6lgelerinden biri olan Hubei\u2019de ortaya \u00e7\u0131kan vir\u00fcs dolay\u0131s\u0131yla, \u00fcretim hatlar\u0131 ge\u00e7ici olarak durdu. Bu durum, k\u00fcresel arz zincirinde b\u00fcy\u00fck aksamalar\u0131n ya\u015fanmas\u0131na, k\u00fcresel piyasalarda risk i\u015ftah\u0131n\u0131n d\u00fc\u015fmesine ve alt\u0131n gibi g\u00fcvenli limanlara y\u00f6nelik ilginin artmas\u0131na neden oldu. D\u00fcnya Sa\u011fl\u0131k \u00d6rg\u00fct\u00fc\u2019n\u00fcn uluslararas\u0131 acil durum ilan etti\u011fi vir\u00fcs\u00fcn, yay\u0131lma riskinin yan\u0131 s\u0131ra arz zincirini ve k\u00fcresel ekonomiyi bundan sonra nas\u0131l etkileyece\u011fi \u00f6nemli bir soru i\u015fareti olarak \u00f6ne \u00e7\u0131k\u0131yor.\n\nVir\u00fcs, sat\u0131\u015f gelirleri 2 trilyon dolar\u0131 bulan 17 bin \u015firketi do\u011frudan ilgilendiriyor\n\n\n\nDun & Bradstreet tedarik zinciri verilerine dayanarak haz\u0131rlad\u0131\u011f\u0131 raporu, b\u00f6lgede faaliyet g\u00f6steren yakla\u015f\u0131k 49 bin i\u015fletmenin ba\u015fta Hong Kong olmak \u00fczere, Amerika, Japonya, Almanya gibi d\u00fcnyan\u0131n \u00f6nde gelen \u00fclkelerinde faaliyet g\u00f6steren \u015firketlerin i\u015ftirakleri veya \u015fubeleri oldu\u011funu g\u00f6steriyor. Dun & Bradstreet raporunda, vir\u00fcsten etkilenen b\u00f6lgeye en fazla ba\u011f\u0131ml\u0131 olan \u00fclkelerin ba\u015f\u0131nda Amerika\u2019n\u0131n geldi\u011fi onu Japonya, Almanya, \u0130ngiltere ve \u0130svi\u00e7re\u2019nin takip etti\u011fine dikkat \u00e7ekiliyor. Rapora g\u00f6re, korona vir\u00fcs\u00fcn\u00fcn etkisini yo\u011fun bir \u015fekilde hissettirdi\u011fi b\u00f6lgede 17 bin \u015firketin merkezi bulunuyor. Hong Kong, ABD, \u0130spanya, Almanya ve \u0130ngiltere men\u015feli bu \u015firketlerin toplam \u00e7al\u0131\u015fanlar\u0131n\u0131n say\u0131s\u0131 en az 1 milyon d\u00fczeyinde. Vir\u00fcs\u00fcn yaratt\u0131\u011f\u0131 risk alt\u0131nda kalan bu \u015firketlerin, toplam k\u00fcresel sat\u0131\u015f gelirleri ise 2 trilyon dolar civar\u0131nda.\n\nBirinci derecede tedarik\u00e7isi bu b\u00f6lgede olan \u015firketlerin b\u00fcy\u00fck k\u0131sm\u0131n\u0131, Amerikan \u015firketleri olu\u015fturuyor. Vir\u00fcs\u00fcn etkili oldu\u011fu b\u00f6lgede birinci derecede tedarik\u00e7isi olan \u015firketlerin y\u00fczde 92\u2019si Amerikan \u015firketleri. Amerika\u2019n\u0131n yan\u0131 s\u0131ra Kanada, \u0130ngiltere, Rusya ve \u0130sve\u00e7 merkezli \u015firketlerin vir\u00fcs\u00fcn etkiledi\u011fi b\u00f6lgede birinci derecede tedarik\u00e7isi bulunuyor. Dun & Bradstreet raporunda, bu \u015firketlerin tedarik zincirinde ortaya \u00e7\u0131kan aksamalar\u0131 en aza indirmek i\u00e7in vir\u00fcsten etkilenmeyen ba\u015fka b\u00f6lgelerdeki veya farkl\u0131 \u00fclkelerdeki tedarik\u00e7ilere y\u00f6nelebilece\u011fine dikkat \u00e7ekiliyor.\n\nEn \u00e7ok dayan\u0131kl\u0131 mallar sekt\u00f6r\u00fc risk alt\u0131nda\n\n\u00c7in\u2019de vir\u00fcs\u00fcn etkiledi\u011fi b\u00f6lgede birinci derecede tedarik\u00e7isi olan sekt\u00f6rlerin ba\u015f\u0131nda ise dayan\u0131kl\u0131 mallara ili\u015fkin toptan ticaret sekt\u00f6r\u00fc geliyor. Vir\u00fcs\u00fcn etkiledi\u011fi b\u00f6lgede tedarik\u00e7isi olan \u015firketlerin y\u00fczde 17,8\u2019i dayan\u0131kl\u0131 mallar\u0131n toptan ticareti sekt\u00f6r\u00fcnde yer al\u0131yor. Bunlar\u0131n y\u00fczde 10,6\u2019s\u0131n\u0131 dayan\u0131kl\u0131 olmayan mallar\u0131n toptan ticareti, y\u00fczde 4,8\u2019inin perakende ve s\u0131nai ve ticari makineler ve bilgisayarlar olu\u015fturuyor.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son Haberler - \u00c7in\u2019de ortaya \u00e7\u0131kt\u0131\u011f\u0131 g\u00fcnden beri t\u00fcm d\u00fcnyay\u0131 alarma ge\u00e7iren korona vir\u00fcs\u00fcn\u00fcn ekonomiye olas\u0131 etkilerini de\u011ferlendiren bir rapor a\u00e7\u0131kland\u0131. Vir\u00fcs\u00fcn ekonomik etkisinin iki senaryoya g\u00f6re analiz edildi\u011fi raporda, i\u00e7erisinde Fortune 1000\u2019de yer alan 938 k\u00fcresel devin yer ald\u0131\u011f\u0131 en az 5 milyon \u015firketin vir\u00fcs\u00fcn etkiledi\u011fi b\u00f6lgede tedarik\u00e7isinin bulunmas\u0131 dolay\u0131s\u0131yla risk alt\u0131nda oldu\u011funa dikkat \u00e7ekildi.", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.40.285", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/ekonomi/dev-sirketlere-korona-soku-5-milyon-sirket-risk-altinda-6152531", "title": "Dev \u015firketlere 'Korona' \u015foku! 5 milyon \u015firket risk alt\u0131nda", "type": "article", "image": "https://i2.milimaj.com/i/milliyet/75/0x0/5e54f25755428215446540ce.jpg", "site_name": "Milliyet", "description": "\u00c7in\u2019de ortaya \u00e7\u0131kt\u0131\u011f\u0131 g\u00fcnden beri t\u00fcm d\u00fcnyay\u0131 alarma ge\u00e7iren korona vir\u00fcs\u00fcn\u00fcn ekonomiye olas\u0131 etkilerini de\u011ferlendiren bir rapor a\u00e7\u0131kland\u0131. Vir\u00fcs\u00fcn ekonomik etkisinin iki senaryoya g\u00f6re analiz edildi\u011fi raporda, i\u00e7erisinde Fortune 1000\u2019de yer alan 938 k\u00fcresel devin yer ald\u0131\u011f\u0131 en az 5 milyon \u015firketin vir\u00fcs\u00fcn etkiledi\u011fi b\u00f6lgede tedarik\u00e7isinin bulunmas\u0131 dolay\u0131s\u0131yla risk alt\u0131nda oldu\u011funa dikkat \u00e7ekildi."}, "description": "Son Haberler - \u00c7in\u2019de ortaya \u00e7\u0131kt\u0131\u011f\u0131 g\u00fcnden beri t\u00fcm d\u00fcnyay\u0131 alarma ge\u00e7iren korona vir\u00fcs\u00fcn\u00fcn ekonomiye olas\u0131 etkilerini de\u011ferlendiren bir rapor a\u00e7\u0131kland\u0131. Vir\u00fcs\u00fcn ekonomik etkisinin iki senaryoya g\u00f6re analiz edildi\u011fi raporda, i\u00e7erisinde Fortune 1000\u2019de yer alan 938 k\u00fcresel devin yer ald\u0131\u011f\u0131 en az 5 milyon \u015firketin vir\u00fcs\u00fcn etkiledi\u011fi b\u00f6lgede tedarik\u00e7isinin bulunmas\u0131 dolay\u0131s\u0131yla risk alt\u0131nda oldu\u011funa dikkat \u00e7ekildi.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/ekonomi/dev-sirketlere-korona-soku-5-milyon-sirket-risk-altinda-6152531", "title": "Dev \u015firketlere 'Korona' \u015foku! 5 milyon \u015firket risk alt\u0131nda", "description": "\u00c7in\u2019de ortaya \u00e7\u0131kt\u0131\u011f\u0131 g\u00fcnden beri t\u00fcm d\u00fcnyay\u0131 a...", "image": "https://i2.milimaj.com/i/milliyet/75/0x0/5e54f25755428215446540ce.jpg"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.40.285", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/ekonomi/dev-sirketlere-korona-soku-5-milyon-sirket-risk-altinda-6152531"}