{"source_url": "https://web.archive.org", "url": "https://web.archive.org/web/20200618203910id_/https://www.ilsussidiario.net/news/coronavirus-usa-50-243-morti-886-709-casi-trump-choc-iniezioni-di-candeggina/2014025/", "title": "Coronavirus USA: 50.243 morti, 886.709 casi/ Trump choc: \u201cIniezioni di candeggina\u201d", "top_image": "https://cdnx.ilsussidiario.net/wp-content/uploads/2019/11/20/trump_4_lapresse1280.jpg", "meta_img": "https://cdnx.ilsussidiario.net/wp-content/uploads/2019/11/20/trump_4_lapresse1280.jpg", "images": ["data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://cdnx.ilsussidiario.net/wp-content/uploads/2019/11/20/trump_4_lapresse1280.jpg", "https://cdnx.ilsussidiario.net/wp-content/themes/ilsussidiario_theme/assets/images/logo.png"], "movies": [], "text": "Il Coronavirus negli USA sta causando un vero e proprio dramma: \u00e8 stato infatti raggiunto e abbattuto il muro dei 50mila decessi (50.243, per la precisione) dall\u2019inizio della pandemia ad oggi e i casi confermati sono ormai 886.709. Cifre che testimoniano quanto sia stato devastante l\u2019impatto del Covid-19 sulla societ\u00e0 statunitense, anche se nei giorni scorsi il presidente Donald Trump ha sottolineato come le misure restrittive abbiano sortito gli effetti sperati, contenendo il numero delle vittime. A proposito di Trump: il tycoon ha nuovamente stupito la sua nazione nel corso della conferenza stampa di ieri alla Casa Bianca, durante la quale ha suggerito di testare iniezioni di raggi ultravioletti, di disinfettanti e di candeggina nel corpo umano per provare a sterminare il virus. Immancabile, ovviamente, l\u2019indignazione collettiva, soprattutto tra i camici bianchi e gli esperti, che hanno definito il suggerimento del presidente \u201cirresponsabile e pericoloso\u201d, in quanto potrebbe indurre qualcuno a tentare autonomamente questa strada nella propria abitazione.\n\nCORONAVIRUS USA, TRUMP: \u201cSTIAMO FACENDO PROGRESSI\u201d\n\nAl di l\u00e0 di questa ennesima esternazione poco felice, Donald Trump durante il suo intervento alla White House ha sottolineato come la nazione stia registrando progressi nella lotta contro il Coronavirus e al suo entusiasmo ha fatto eco quello del vicepresidente a stelle e strisce, Mike Pence, il quale ha dichiarato: \u201cI dati continuano a mostrarci segnali incoraggianti, con molte aree metropolitane che hanno superato il picco\u201d. Tuttavia, il tycoon non ha escluso la possibilit\u00e0 di prolungare le linee guida circa il distanziamento sociale sino alla stagione estiva, poich\u00e9 \u201cdovremo sentirci davvero al sicuro prima di rimuoverle definitivamente\u201d. In queste ore, intanto, la Camera americana ha detto s\u00ec allo stanziamento di 484 miliardi di dollari per le PMI e per gli ospedali flagellati dal Covid-19. Questi fondi, come riferito dalle fonti giornalistiche locali, serviranno a finanziare il cosiddetto \u201cPaycheck Protection Program\u201d: ora, dopo l\u2019ok del Senato gi\u00e0 ottenuto, la palla passa a Trump: serve la sua firma per rendere effettivo il provvedimento.\n\n\n\n\u00a9 RIPRODUZIONE RISERVATA", "keywords": [], "meta_keywords": [""], "tags": ["Tags"], "authors": ["Https", "Www.Ilsussidiario.Net Autori Alessandro-Nidi"], "publish_date": "Fri Apr 24 06:42:27 2020", "summary": "", "article_html": "", "meta_description": "Coronavirus USA: 50.243 morti, 886.709 casi. America nella tragedia, Trump chocca il mondo: \"Iniettatevi candeggina nel corpo contro il Covid-19", "meta_lang": "it", "meta_favicon": "https://cdnx.ilsussidiario.net/wp-content/themes/ilsussidiario_theme/assets/images/favicons/apple-icon-57x57.png", "meta_data": {"google-site-verification": "-jXQSc-cW700pGu1_4TMi1htwMbbe9Af-qY1gEIjiYQ", "viewport": "width=device-width, initial-scale=1.0", "referrer": "unsafe-url", "msapplication-TileColor": "#ef8517", "msapplication-TileImage": "https://cdnx.ilsussidiario.net/wp-content/themes/ilsussidiario_theme/assets/images/favicons/ms-icon-144x144.png", "theme-color": "#ef8517", "author": "https://www.ilsussidiario.net/autori/alessandro-nidi/", "publisher": "https://www.ilsussidiario.net", "description": "Coronavirus USA: 50.243 morti, 886.709 casi. America nella tragedia, Trump chocca il mondo: \"Iniettatevi candeggina nel corpo contro il Covid-19", "robots": "index, follow", "og": {"locale": "it_IT", "type": "article", "title": "Coronavirus USA: 50.243 morti, 886.709 casi/ Trump choc: \"Iniezioni di candeggina\"", "description": "Coronavirus USA: 50.243 morti, 886.709 casi. America nella tragedia, Trump chocca il mondo: \"Iniettatevi candeggina nel corpo contro il Covid-19", "url": "https://www.ilsussidiario.net/news/coronavirus-usa-50-243-morti-886-709-casi-trump-choc-iniezioni-di-candeggina/2014025/", "site_name": "IlSussidiario.net", "updated_time": "2020-04-24T06:39:05+00:00", "image": {"identifier": "https://cdnx.ilsussidiario.net/wp-content/uploads/2019/11/20/trump_4_lapresse1280.jpg", "secure_url": "https://cdnx.ilsussidiario.net/wp-content/uploads/2019/11/20/trump_4_lapresse1280.jpg", "width": 1280, "height": 600, "alt": "terza guerra mondiale"}}, "article": {"publisher": "https://www.facebook.com/ilSussidiarionet/", "section": "Cronaca", "published_time": "2020-04-24T06:42:27+00:00", "modified_time": "2020-04-24T06:39:05+00:00"}, "twitter": {"card": "summary", "description": "Coronavirus USA: 50.243 morti, 886.709 casi. America nella tragedia, Trump chocca il mondo: \"Iniettatevi candeggina nel corpo contro il Covid-19", "title": "Coronavirus USA: 50.243 morti, 886.709 casi/ Trump choc: \"Iniezioni di candeggina\"", "site": "@ilsussidiario", "image": "https://cdnx.ilsussidiario.net/wp-content/uploads/2019/11/20/trump_4_lapresse1280.jpg", "creator": "@ilsussidiario"}}, "canonical_link": "https://www.ilsussidiario.net/news/coronavirus-usa-50-243-morti-886-709-casi-trump-choc-iniezioni-di-candeggina/2014025/"}