{"source_url": "https://www.gazzettadalba.it", "url": "https://www.gazzettadalba.it/2020/04/donazioni-raccolte-ad-alba-per-lasl-cn2-sfiorano-i-100mila-euro/", "title": "Donazioni raccolte ad Alba per l\u2019Asl Cn2 sfiorano i 100mila euro", "top_image": "https://www.gazzettadalba.it/wp-content/uploads/2020/03/coronavirus-1.jpg", "meta_img": "https://www.gazzettadalba.it/wp-content/uploads/2020/03/coronavirus-1.jpg", "images": ["https://www.gazzettadalba.it/wp-content/uploads/2017/07/grappoli-Moscato-80x60.jpg", "https://www.gazzettadalba.it/wp-content/uploads/2020/04/coronavirus-1-80x60.jpg", "https://www.gazzettadalba.it/wp-content/uploads/2020/03/coronavirus-1.jpg", "https://www.gazzettadalba.it/wp-content/uploads/2020/04/Libera-80x60.jpg", "https://www.gazzettadalba.it/wp-content/uploads/2019/04/prigione-carcere-80x60.jpg", "https://www.gazzettadalba.it/wp-content/uploads/2020/02/coronavirus-esame-analisi-sangue3-80x60.jpg", "https://www.gazzettadalba.it/wp-content/uploads/2020/03/coronavirus-1-678x381.jpg", "https://www.gazzettadalba.it/wp-content/uploads/2016/09/widget-gda-layout-copertina.jpg", "https://www.gazzettadalba.it/wp-content/uploads/2016/04/gazzettadalba-logo-trs.png"], "movies": [], "text": "ALBA Il Comune di Alba ha consegnato questa settimana quasi 100mila euro di donazioni all\u2019Asl Cn2. La raccolta era stata lanciata alcune settimane fa dal sindaco Carlo Bo per supportare chi, da inizio emergenza, \u00e8 in prima linea per affrontare il coronavirus. Il versamento \u00e8 solo una prima tranche, visto che la raccolta \u00e8 ancora aperta e le donazioni sono ancora possibili.\n\nQuesto l\u2019Iban: IT 56 R 03111 22501 0000 000 33119. Intestato a: Comune di Alba, servizio di tesoreria e aperto nella filiale Ubi banca di viale Vico 5 ad Alba.\n\nLe donazioni dovranno indicare la causale: Emergenza coronavirus.\n\nIl primo cittadino Carlo Bo commenta: \u00abRingrazio di cuore chi ha raccolto la sfida e si \u00e8 mobilitato per sostenere la nostra Asl. Sul conto corrente del Comune sono arrivate donazioni da realt\u00e0 imprenditoriali, da privati cittadini e associazioni. Tutti sentiamo un debito di riconoscenza verso chi ogni giorno mette a repentaglio la propria sicurezza per curare i nostri malati. Siamo consapevoli del grosso sforzo che si sta facendo nei nostri ospedali. Ogni risorsa in pi\u00f9 in mano all\u2019Asl pu\u00f2 servire per nuovi dispositivi di protezione, attrezzature, nuova forza lavoro. \u00c8 una battaglia che possiamo vincere solo restando uniti e continuando a rispettare le limitazioni, soprattutto ora che si avvicina la fase 2 dell\u2019emergenza\u00bb.\n\n\u00abCi tengo a ringraziare \u2013 dichiara il direttore generale dell\u2019Asl Cn2 Massimo Veglio \u2013 a nome personale e a nome della direzione dell\u2019azienda sanitaria, tutti i donatori per la generosit\u00e0 e per l\u2019ingente somma a noi pervenuta. Ci impegniamo a comunicare il modo in cui la stessa verr\u00e0 utilizzata\u00bb.", "keywords": [], "meta_keywords": [""], "tags": ["sindaco Carlo Bo", "Coronavirus"], "authors": [], "publish_date": "Fri Apr 17 07:39:32 2020", "summary": "", "article_html": "", "meta_description": "Il Comune di Alba ha consegnato questa settimana quasi 100mila euro di donazioni all\u2019Asl Cn2. La raccolta era stata lanciata alcune settimane fa dal sindaco", "meta_lang": "it", "meta_favicon": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-32x32.png", "meta_data": {"viewport": "width=device-width, initial-scale=1.0", "description": "Il Comune di Alba ha consegnato questa settimana quasi 100mila euro di donazioni all\u2019Asl Cn2. La raccolta era stata lanciata alcune settimane fa dal sindaco", "og": {"locale": "it_IT", "type": "article", "title": "Donazioni raccolte ad Alba per l\u2019Asl Cn2 sfiorano i 100mila euro", "description": "Il Comune di Alba ha consegnato questa settimana quasi 100mila euro di donazioni all\u2019Asl Cn2. La raccolta era stata lanciata alcune settimane fa dal sindaco", "url": "https://www.gazzettadalba.it/2020/04/donazioni-raccolte-ad-alba-per-lasl-cn2-sfiorano-i-100mila-euro/", "site_name": "Gazzetta d'Alba - Dal 1882 il settimanale di Alba, Langhe e Roero", "image": {"identifier": "https://www.gazzettadalba.it/wp-content/uploads/2020/03/coronavirus-1.jpg", "secure_url": "https://www.gazzettadalba.it/wp-content/uploads/2020/03/coronavirus-1.jpg", "width": 899, "height": 508, "alt": "Coronavirus Piemonte, il numero dei guariti sale a dieci, diciassette nuovi decessi e 312 ricoverati in terapia intensiva"}}, "article": {"publisher": "https://www.facebook.com/gazzettadalba", "tag": "sindaco Carlo Bo", "section": "Alba", "published_time": "2020-04-17T07:39:32+00:00"}, "twitter": {"card": "summary_large_image", "description": "Il Comune di Alba ha consegnato questa settimana quasi 100mila euro di donazioni all\u2019Asl Cn2. La raccolta era stata lanciata alcune settimane fa dal sindaco", "title": "Donazioni raccolte ad Alba per l\u2019Asl Cn2 sfiorano i 100mila euro", "site": "@gazzettadalba", "image": "https://www.gazzettadalba.it/wp-content/uploads/2020/03/coronavirus-1.jpg", "creator": "@gazzettadalba"}, "msapplication-TileImage": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-270x270.png"}, "canonical_link": "https://www.gazzettadalba.it/2020/04/donazioni-raccolte-ad-alba-per-lasl-cn2-sfiorano-i-100mila-euro/"}