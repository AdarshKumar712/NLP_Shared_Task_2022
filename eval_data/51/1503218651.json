{"source_url": "https://www.ilciriaco.it", "url": "https://www.ilciriaco.it/24/01/2020/lisola-ecologica-lascia-campo-genova-e-va-a-via-zoccolari-per-2-anni/", "title": "L\u2019isola ecologica lascia campo Genova e va a via Zoccolari per 2 anni", "top_image": "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari.jpg", "meta_img": "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari.jpg", "images": ["https://www.ilciriaco.it/wp-includes/images/rss.png", "https://www.ilciriaco.it/wp-content/uploads/2020/01/Gustarosso300X600_1.jpg", "https://www.ilciriaco.it/wp-content/uploads/2019/11/Festa-Pd-218x150.jpg", "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari.jpg", "https://www.ilciriaco.it/wp-content/uploads/2020/02/mercatari-218x150.jpg", "https://www.ilciriaco.it/wp-content/uploads/2019/11/campus-dante-alighieri-5-1-100x70.jpeg", "https://www.ilciriaco.it/wp-content/themes/Newspaper/images/icons/video-small.png", "https://www.ilciriaco.it/wp-content/uploads/2020/02/maxresdefault-11-218x150.jpg", "https://www.ilciriaco.it/wp-content/uploads/2019/04/logo-il-ciriaco-2019.png", "https://www.ilciriaco.it/wp-content/uploads/2019/06/marco-imbimbo-150x150.jpg", "https://www.ilciriaco.it/wp-content/uploads/2019/05/MarGIF.gif", "https://www.ilciriaco.it/wp-content/uploads/2020/01/festa-negrone-giacobbe-campo-genova-100x70.jpg", "https://www.ilciriaco.it/wp-content/uploads/2019/03/logo-il-ciriaco-footer_white.png", "https://www.ilciriaco.it/wp-content/uploads/2019/12/728x90-miba-1.jpg", "https://www.ilciriaco.it/wp-content/uploads/2019/05/Mar-728-x90-5.gif", "https://www.ilciriaco.it/wp-content/uploads/2020/02/tavolo-comuni-antismog-100x70.jpeg", "https://www.ilciriaco.it/wp-content/uploads/2020/02/14cebf15-8434-428b-a3f7-cc8e98c7b569-e1581354731910-100x70.jpg", "https://www.ilciriaco.it/wp-content/uploads/2020/02/opere-triennali-100x70.jpg", "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari-696x378.jpg", "https://www.ilciriaco.it/wp-content/themes/Newspaper/images/icons/ico-video-large.png"], "movies": [], "text": "Avellino \u2013 L\u2019isola ecologica di Campo Genova \u00e8 pronta a cambiare sede. Il Comune di Avellino, infatti, ha disposto l\u2019autorizzazione al trasferimento del centro di raccolta presso l\u2019area di via Zoccolari, meglio nota come l\u2019ex Cecchini, nei pressi dello stadio Partenio.\n\nIl trasferimento rientra nella pi\u00f9 vasta operazione di spostamenti che coinvolge il terminal dei bus e il mercato bisettimanale. Il primo \u00e8 stato gi\u00e0 delocalizzato sul piazzale dello stadio, mentre il secondo andr\u00e0 a Campo Genova, una volta completati i lavori. Quest\u2019ultima area verr\u00e0 lasciata libera dall\u2019isola ecologica, pronta a ritornare nella sua vecchia sede di via Zoccolari. Il gioco a incastri realizzato a Palazzo di Citt\u00e0 sta per essere concluso, quindi. Dopo il trasferimento del centro di raccolta, bisogner\u00e0 solo attendere la delocalizzazione del mercato per completare l\u2019opera, cosa che dovrebbe avvenire a inizio febbraio, stando a indicazioni giunte da Palazzo di Citt\u00e0.\n\nDa Piazza del Popolo definiscono come \u00abnecessario provvedere all\u2019individuazione di una nuova area in grado di ospitare il Centro di Raccolta comunale; che per tale scopo l\u2019Amministrazione comunale ha individuato l\u2019area sita in Via Zoccolari nei pressi dello Stadio Partenio gi\u00e0 utilizzata, in passato, dalla soc. A.S.A\u00bb recita l\u2019ordinanza.\n\nInoltre si precisa come \u00abla mancanza di una struttura idonea a supportare il nuovo sistema di gestione dei rifiuti (il porta a porta entrato in vigore nel 2018, ndr) comprometterebbe l\u2019organico ed efficiente svolgimento del pubblico servizio, determinando gravi disagi alla popolazione con conseguenze negative in merito all\u2019interrompersi dell\u2019abitudine consolidata di conferire determinate tipologie di rifiuti nel predetto centro\u00bb, prosegue l\u2019ordinanza specificando anche che, nel trasferimento dell\u2019isola ecologica da campo Genova a via Zoccolari, \u00absussistono condizioni di eccezionale ed urgente necessit\u00e0 di tutela e salute pubblica e dell\u2019 ambiente\u00bb.\n\nL\u2019intesa per l\u2019utilizzo dell\u2019area in questione \u00e8 stata gi\u00e0 raggiunta con il proprietario, l\u2019A.Ir., lo scorso 22 gennaio, sottoscrivendo il contratto a piazza del Popolo, con il Comune che si impegna a versare circa 3 mila euro al messe nelle casse della societ\u00e0 di trasporto pubblico, quale canone per l\u2019area. IrpiniAmbiente, invece, avr\u00e0 a disposizione la nuova sede del centro di raccolta per 24 mesi.", "keywords": [], "meta_keywords": [""], "tags": ["campo genova", "Prima Pagina/2", "air", "isola ecologica", "Irpiniambiente"], "authors": ["Please Enter Your Name Here"], "publish_date": "Thu Jan 23 23:30:48 2020", "summary": "", "article_html": "", "meta_description": "", "meta_lang": "it", "meta_favicon": "https://www.ilciriaco.it/wp-content/uploads/2019/03/favicon.png", "meta_data": {"viewport": "width=device-width, initial-scale=1.0", "og": {"image": {"identifier": "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari.jpg", "secure_url": "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari.jpg", "width": 955, "height": 519}, "locale": "it_IT", "type": "article", "title": "L'isola ecologica lascia campo Genova e va a via Zoccolari per 2 anni - IL CIRIACO - Quotidiano on line di Avellino e Provincia", "description": "Avellino \u2013 L\u2019isola ecologica di Campo Genova \u00e8 pronta a cambiare sede. Il Comune di Avellino, infatti, ha disposto l\u2019autorizzazione al trasferimento del centro di raccolta presso l\u2019area di via Zoccolari, meglio nota come l\u2019ex Cecchini, nei pressi dello stadio Partenio. Il trasferimento rientra nella pi\u00f9 vasta operazione di spostamenti che coinvolge il terminal dei \u2026", "url": "https://www.ilciriaco.it/24/01/2020/lisola-ecologica-lascia-campo-genova-e-va-a-via-zoccolari-per-2-anni/", "site_name": "IL CIRIACO - Quotidiano on line di Avellino e Provincia", "updated_time": "2020-01-27T15:18:49+00:00"}, "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/IlCiriaco/", "tag": "Prima Pagina/2", "section": "Avellino", "published_time": "2020-01-23T23:30:48+00:00", "modified_time": "2020-01-27T15:18:49+00:00"}, "fb": {"app_id": 2008212906153639}, "twitter": {"card": "summary_large_image", "description": "Avellino \u2013 L\u2019isola ecologica di Campo Genova \u00e8 pronta a cambiare sede. Il Comune di Avellino, infatti, ha disposto l\u2019autorizzazione al trasferimento del centro di raccolta presso l\u2019area di via Zoccolari, meglio nota come l\u2019ex Cecchini, nei pressi dello stadio Partenio. Il trasferimento rientra nella pi\u00f9 vasta operazione di spostamenti che coinvolge il terminal dei [\u2026]", "title": "L'isola ecologica lascia campo Genova e va a via Zoccolari per 2 anni - IL CIRIACO - Quotidiano on line di Avellino e Provincia", "site": "@ilCiriaco", "image": "https://www.ilciriaco.it/wp-content/uploads/2020/01/centro-raccola-isola-ecologica-via-zoccolari.jpg", "creator": "@ilCiriaco"}, "generator": "WordPress 5.2.5", "tec-api-version": "v1", "tec-api-origin": "https://www.ilciriaco.it"}, "canonical_link": "https://www.ilciriaco.it/24/01/2020/lisola-ecologica-lascia-campo-genova-e-va-a-via-zoccolari-per-2-anni/"}