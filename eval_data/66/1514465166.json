{"source_url": "https://web.archive.org", "url": "https://web.archive.org/web/20210412055611id_/https://zw.lt/wilno-wilenszczyzna/trudny-los-roma-na-litwie/", "title": "Trudny los Roma na Litwie", "top_image": "https://zw.lt/assets/Agnieszka-Awin-z-romskimi-dzieciakami-fot.-archiwum-prywatne-1024x768.jpg", "meta_img": "", "images": ["https://zw.lt:8443/resize/100x100/lauryno-kasciuno-spaudos-konferencija-5d94968ac501b.jpg", "https://zw.lt/assets/banner-fond-1.png", "https://zw.lt:8443/resize/393x180/podcast1-1.jpg", "https://zw.lt:8443/resize/x40/https://zw.lt/wp-content/themes/znadwilii_2019/assets/img/supp2.png", "https://zw.lt:8443/resize/393x180/na_wile\u0144skiej_ulicy_pst_nagranie-0059.jpg", "https://zw.lt/assets/banner-radio-1.png", "https://zw.lt:8443/resize/100x100/swieta-2.jpg", "https://zw.lt/assets/Agnieszka-Awin-z-romskimi-dzieciakami-fot.-archiwum-prywatne-1024x768.jpg", "https://zw.lt:8443/resize/393x180/vaida_genyte_zbigniew_lewicki-97-27.jpg", "https://zw.lt/wp-content/themes/znadwilii_2019/assets/img/app-store.svg", "https://zw.lt:8443/resize/100x100/ylyl.jpg", "https://zw.lt/wp-content/themes/znadwilii_2019/assets/img/istore.svg", "https://zw.lt:8443/resize/100x100/30-lecie_ZPL_Oddzia\u0142_miejski-8980.jpg", "https://zw.lt:8443/resize/100x100/kestutis-masiulis-5d89b0aca552b.jpg", "https://zw.lt:8443/resize/1280x/1536-1024.jpg", "https://zw.lt/wp-content/themes/znadwilii_2019/assets/img/zw-logo.png", "https://zw.lt:8443/resize/x40/https://zw.lt/wp-content/themes/znadwilii_2019/assets/img/supp_new.png", "https://zw.lt/assets/1540-1024-1024x681.jpg", "https://zw.lt:8443/resize/100x100/Opieki_2020_Kaplica_Ostrobramska-8969.jpg"], "movies": [], "text": "Historia litewskich Rom\u00f3w si\u0119ga czas\u00f3w Wielkiego Ksi\u0119stwa Litewskiego. Po zawarciu unii polsko-litewskiej przemieszczanie si\u0119 i osiedlanie na ca\u0142ym terytorium Rzeczypospolitej Obojga Narod\u00f3w sta\u0142o si\u0119 jeszcze \u0142atwiejsze. Wybitny badacz j\u0119zyka romskiego Antanas Salys twierdzi, \u017ce pierwsi Romowie przybyli na tereny dzisiejszej Litwy w po\u0142owie XV w. Trafili tu na podatny grunt, wynikaj\u0105cy z wieloetnicznego, wielokulturowego i wielowyznaniowego charakteru \u00f3wczesnego Wielkiego Ksi\u0119stwa Litewskiego.\n\nUwi\u0119zieni dekretem na Porubanku\n\nWraz z uzyskaniem przez Litw\u0119 niepodleg\u0142o\u015bci w 1918 r. Romowie stali si\u0119 pe\u0142noprawnymi obywatelami kraju. Wtedy te\u017c zacz\u0119li si\u0119 powoli osiedla\u0107. Sytuacja zmieni\u0142a si\u0119 w czasach II wojny \u015bwiatowej. Rom\u00f3w, podobnie jak \u017byd\u00f3w, dotkn\u0105\u0142 Holokaust.Natomiast w przeciwie\u0144stwie do tych drugich liczba ofiar eksterminacji Cygan\u00f3w dot\u0105d nie jest znana. Szacuje si\u0119, \u017ce w Europie nazi\u015bci zamordowali 500\u2013600 tys. Rom\u00f3w, na Litwie \u2013500 os\u00f3b, czyli jedn\u0105 trzeci\u0105 tej spo\u0142eczno\u015bci.\n\nPo wojnie na sytuacj\u0119 litewskich Rom\u00f3w najwi\u0119kszy wp\u0142yw mia\u0142 dekret Prezydium Rady Najwy\u017cszej ZSRSz 1956 r.\u201eo w\u0142\u0105czeniu Cygan\u00f3w do pracy i zakazie w\u0142\u00f3cz\u0119gostwa\u201d, kt\u00f3ry poniek\u0105d uwi\u0119zi\u0142 ich na Porubanku.\n\n\u2013W ten spos\u00f3b nowe w\u0142adze chcia\u0142y zmusi\u0107 Rom\u00f3w do pracy, a dzieci do obowi\u0105zku szkolnego \u2013m\u00f3wi\u201eKurierowi Wile\u0144skiemu\u201d Svetlana Novopolskaja, dyrektor Centrum Spo\u0142eczno\u015bci Romskiej w Wilnie.\n\nSentyment do Zwi\u0105zku Sowieckiego\n\nTabor dzieli si\u0119 na dwie cz\u0119\u015bci \u2013 G\u00f3rny, w kt\u00f3rym mieszkaj\u0105 litewscy i polscy Romowie, oraz Dolny, kt\u00f3ry zamieszkuj\u0105 przybyli w 1947 r. Romowie z Besarabii. Mieszka\u0144c\u00f3w dzieli nie tylko pochodzenie, lecz tak\u017ce religia. Romowie z G\u00f3rnego taboru s\u0105 katolikami, z Dolnego \u2013prawos\u0142awnymi.\n\nJak to si\u0119 sta\u0142o, \u017ce dzisiaj tabor s\u0142ynie przede wszystkim z narkotyk\u00f3w i nielegalnych zabudowa\u0144? \u2013Romowie mieszkali na terytorium ko\u0142chozu, kt\u00f3rego w\u0142adze wybudowa\u0142y barak mieszcz\u0105cy osiem rodzin. To oczywiste, \u017ce wszyscy si\u0119 nie zmie\u015bcili, ale istnia\u0142 obowi\u0105zek meldunkowy, w zwi\u0105zku z tym pod jednym adresem zameldowano 500 os\u00f3b \u2013t\u0142umaczy Novopolskaja.\n\nFot. Marian Paluszkiewicz/Kurier Wile\u0144ski\n\nBez dachu nad g\u0142ow\u0105, ale z obowi\u0105zkiem osiedlenia si\u0119 Romowie rozpocz\u0119li budow\u0119 cha\u0142up. Nielegalnie i z czego si\u0119 da. Sowietom taki stan rzeczy odpowiada\u0142 \u2013 problem mieszkalny uwa\u017cali za rozwi\u0105zany. W ten spos\u00f3b na terenie Porubanku powsta\u0142o blisko 100 dom\u00f3w.\n\n\u2013 Romowie dobrze wspominaj\u0105 czasy Zwi\u0105zku Sowieckiego. M\u00f3wi\u0105, \u017ce w\u00f3wczas mieli dach nad g\u0142ow\u0105, prac\u0119, a dzieci chodzi\u0142y do szko\u0142y \u2013opowiada dyrektor Centrum Spo\u0142eczno\u015bci Romskiej. Wskazuje, \u017ce czasy si\u0119 zmieni\u0142y wraz z odzyskaniem przez Litw\u0119 niepodleg\u0142o\u015bci. Wtedy powsta\u0142 problem nielegalnego budownictwa czy edukacji romskich dzieci.\n\nProblem zr\u00f3wnany z ziemi\u0105\n\nDzisiaj Romowie nale\u017c\u0105 do najs\u0142abiej wykszta\u0142conej, najbardziej zmarginalizowanej, najmniej zintegrowanej grupy spo\u0142ecznej na Litwie. Najwi\u0119kszy ich odsetek mieszka w Wilnie, do niedawna na Porubanku.\n\n\u2013 Obecnie na terenie taboru znajduj\u0105 si\u0119 24 domy. Ich rozbi\u00f3rka rozpocz\u0119\u0142a si\u0119 w grudniu 2004 r., kiedy \u00f3wczesny mer Wilna Art\u016bras Zuokas kaza\u0142 wjecha\u0107 tu z buldo\u017cerami. Z powierzchni ziemi znikn\u0119\u0142o wtedy kilka zabudowa\u0144. Podobne akcje si\u0119 powtarza\u0142y \u2013 t\u0142umaczy Novopolskaja, kt\u00f3ra Centrum Spo\u0142eczno\u015bci Romskiej zarz\u0105dza od pocz\u0105tk\u00f3w jego powstania, czyli od 2001 r. Zaznacza, \u017ce wyburzanie domostw nie rozwi\u0105zuje problem\u00f3w mieszkaniowych ani zjawiska handlu narkotykami.\n\n\u2013 Dzisiaj Romowie nie maj\u0105 pierwsze\u0144stwa do mieszkania socjalnego. Co z tego, \u017ce na wynajem dostaj\u0105 samorz\u0105dowy dodatek w wysoko\u015bci 89 euro, je\u017celi nikt im nie chce niczego wynaj\u0105\u0107? Nasi pracownicy, kt\u00f3rzy pomagaj\u0105 w poszukiwaniu lokum dla Rom\u00f3w, niemal zawsze s\u0142ysz\u0105 odmow\u0119 po tym, jak potencjalny wynajmuj\u0105cy us\u0142yszy, \u017ce w jego mieszkaniu zamieszka romska rodzina. Co w takim przypadku ci ludzie maj\u0105 robi\u0107? Je\u017celi chodzi o narkotyki w taborze, to nale\u017ca\u0142oby zapyta\u0107 funkcjonariuszy policji, jak te substancje tu trafiaj\u0105. Przecie\u017c kto\u015b to przewozi przez granic\u0119\u2026 \u2013 zwraca uwag\u0119 Novopolskaja.\n\nIntegrowa\u0107, a nie asymilowa\u0107\n\nO tym, \u017ce Romowie s\u0105 jedn\u0105 z najbardziej nielubianych grup etnicznych w kraju, \u015bwiadcz\u0105 badaniaz 2019 r., przeprowadzone przez Litewskie Centrum Bada\u0144 Spo\u0142ecznych na zam\u00f3wienie Instytutu Bada\u0144 Etnicznych. 63 proc. ankietowanych nie chce mie\u0107 za s\u0105siad\u00f3w Rom\u00f3w, 39 proc. nie chce z nimi pracowa\u0107, a 65 proc. nie zdecyduje si\u0119 na wynaj\u0119cie przedstawicielom tej grupy mieszkania.\n\n\u2013 Od wielu lat te wyniki pozostaj\u0105 na takim samym poziomie. Niestety\u2026 \u2013wzdycha SvietlanaNovopolskaja. Pytamy wi\u0119c, czy po 20 latach pracy widzi sens w tym, co robi. \u2013 Oczywi\u015bcie. Musimy pracowa\u0107, i\u015b\u0107 do przodu. Mamy mas\u0119 projekt\u00f3w. Pomagamy m.in. uzyska\u0107 Romom odpowiednie kwalifikacje zawodowe. Ostatnio dzi\u0119ki naszemu projektowi jeden z naszych beneficjent\u00f3w zdoby\u0142 prawo jazdy r\u00f3\u017cnych kategorii i mo\u017ce by\u0107 kierowc\u0105 autobusu czy ci\u0119\u017car\u00f3wki. Wykszta\u0142cili\u015bmy trzy kucharki, jedn\u0105 manikiurzystk\u0119. Oni naprawd\u0119 chc\u0105 pracowa\u0107. Nie zapominajmy, \u017ce chodzi o integracj\u0119, a nie o asymilacj\u0119 \u2013 m\u00f3wi.\n\nAgnieszka Awin z romskimi dzieciakam -fot. archiwum prywatne\n\nStereotypy i nieufno\u015b\u0107\n\nAntropolo\u017cka Agnieszka Awin, kt\u00f3ra od pi\u0119ciu lat wsp\u00f3\u0142pracuje ze spo\u0142eczno\u015bci\u0105 romsk\u0105, m\u00f3wi w rozmowie z ,,Kurierem Wile\u0144skim\u201d, \u017ce antycyganizm czy romofobia istniej\u0105 w Europie od momentu pojawienia si\u0119 pierwszych Rom\u00f3w na Starym Kontynencie. Podobnie jak w przypadku antysemityzmu niech\u0119\u0107 do Rom\u00f3w nabra\u0142a charakteru politycznego, zakorzeni\u0142a si\u0119 w zbiorowej \u015bwiadomo\u015bci europejskiej, a jej apogeum by\u0142a systemowa zag\u0142ada Rom\u00f3w podczas II wojny \u015bwiatowej.\n\n\u2013 Cz\u0119sto nam si\u0119 wydaje, \u017ce problem romski i niech\u0119\u0107 do tej grupy jest zwi\u0105zana z taborem i handlem narkotykami. Tabor nie jest jednak t\u0105 prawdziw\u0105 puszk\u0105 Pandory \u2013 t\u0142umaczy.\n\nDodaje, \u017ce na problem integracji trzeba spojrze\u0107 z obu stron. \u2013 My jako dominuj\u0105ca wi\u0119kszo\u015b\u0107 musimy walczy\u0107 z nietolerancj\u0105 i zakorzenionymi w nas stereotypami, ale Romowie te\u017c powinni nam zaufa\u0107, wyrazi\u0107 ch\u0119\u0107 wsp\u00f3\u0142pracy. Tylko poprzez wsp\u00f3\u0142prac\u0119 i zaanga\u017cowanie si\u0119 r\u00f3\u017cnych warstw i jednostek mo\u017cemy osi\u0105gn\u0105\u0107 pozytywne rezultaty \u2013 zaznacza.\n\nAwin pracuje u podstaw, czyli z dzieciakami. W zwi\u0105zku z wyburzaniem taboru, w dzielnicy Naujininkai osiedla si\u0119 coraz wi\u0119cej Rom\u00f3w. Powsta\u0142o tu Centrum Integracji Dzieci \u201ePad\u0117k pritapti\u201d.\n\n\u2013 Dzieci i m\u0142odzie\u017c przychodz\u0105 do nas po szkole. Potrzebuj\u0105 wszechstronnej pomocy \u2013 od pisania po czytanie. Zdarza si\u0119, \u017ce uczniowie czwartej klasy s\u0105 niepi\u015bmienni. Udzielamy pomocy r\u00f3wnie\u017c osobom doros\u0142ym. Mocno anga\u017cujemy si\u0119 w dzia\u0142alno\u015b\u0107 edukacyjn\u0105 i projektow\u0105, ci\u0105gle szukamy nowych \u015brodk\u00f3w ekspresji artystycznej dla dzieci. Mieli\u015bmy ju\u017c projekt fotograficzny, teatralny, a w tym roku wydali\u015bmy komiks opowiadaj\u0105cy o historii Rom\u00f3w na Litwie \u2013 wymienia antropolo\u017cka.\n\nWskazuje, \u017ce praca jest bardzo wymagaj\u0105ca i wyczerpuj\u0105ca psychicznie. \u2013 Losy niekt\u00f3rych dzieci s\u0105 naprawd\u0119 smutne: mama w wi\u0119zieniu, brak ojca, mieszkanie z babci\u0105, a czasami w og\u00f3le bez opieki doros\u0142ych. Takim dzieciakom grozi sierociniec. I takich historii jest, niestety, wiele. Dzieci s\u0105 zm\u0119czone, przestraszone, z\u0142e. T\u0119 agresj\u0119 i z\u0142o\u015b\u0107 cz\u0119sto odczuwamy w naszym centrum \u2013 m\u00f3wi.\n\nAntycyganizm trzyma si\u0119 mocno\n\nCzy napi\u0119cie i stres wynikaj\u0105cy z pracy wp\u0142yn\u0105 na dalsze jej zaanga\u017cowanie? \u2013 Kiedy\u015b Irena Veisait\u0117, zapytana o to\u017csamo\u015b\u0107, opowiedzia\u0142a, \u017ce dop\u00f3ki b\u0119dzie \u017byd\u00f3wk\u0105, dop\u00f3ty na \u015bwiecie b\u0119dzie istnia\u0142 antysemityzm. Parafrazuj\u0105c jej s\u0142owa, mog\u0142abym powiedzie\u0107, \u017ce b\u0119d\u0119 pracowa\u0142a z Romami tak d\u0142ugo, jak d\u0142ugo b\u0119dzie na \u015bwiecie istnia\u0142 antycyganizm. Obawiam si\u0119, \u017ce to potrwa. Moje zaanga\u017cowanie wynika z antropologicznych zainteresowa\u0144, ale teraz swoj\u0105 prac\u0119 oceniam jako bardzo z\u0142o\u017con\u0105 i wielowarstwow\u0105. To nie jest jedynie praca socjalna i edukacyjna, to te\u017c rzecznikowanie, badania naukowe, obrona praw cz\u0142owieka, polityka, walka z systemow\u0105 dyskryminacj\u0105 na poziomie narodowym i mi\u0119dzynarodowym \u2013 podsumowuje antropolo\u017cka.", "keywords": [], "meta_keywords": [""], "tags": ["Religia", "Ziarno wiary", "Koronawirus"], "authors": ["Fot. Marian Pauszkiewicz"], "publish_date": "Fri Feb  7 04:02:00 2020", "summary": "", "article_html": "", "meta_description": "Ka\u017cdy z mieszka\u0144c\u00f3w Wilna i Wile\u0144szczyzny s\u0142ysza\u0142 o romskim taborze na Porubanku (lit. Kirtimai), ale jak wielu tam zajrza\u0142o? Dlaczego to miejsce cieszy si\u0119 z\u0142\u0105 s\u0142aw\u0105? Kim s\u0105 mieszka\u0144cy wile\u0144skiego taboru?", "meta_lang": "pl", "meta_favicon": "", "meta_data": {"og": {"title": "Trudny los Roma na Litwie - Wiadomo\u015bci Znad Wilii", "type": "article", "site_name": "Wiadomo\u015bci Znad Wilii", "locale": "pl_PL", "updated_time": "2019-11-18T18:00:00-24:00", "description": "Ka\u017cdy z mieszka\u0144c\u00f3w Wilna i Wile\u0144szczyzny s\u0142ysza\u0142 o romskim taborze na Porubanku (lit. Kirtimai), ale jak wielu tam zajrza\u0142o? Dlaczego to miejsce cieszy si\u0119 z\u0142\u0105 s\u0142aw\u0105? Kim s\u0105 mieszka\u0144cy wile\u0144skiego taboru?", "url": "https://zw.lt/wilno-wilenszczyzna/trudny-los-roma-na-litwie/", "image": {"identifier": "https://zw.lt/assets/1536-1024.jpg", "width": 1536, "height": 1024}}, "viewport": "width=device-width, initial-scale=1", "theme-color": "#03afa9", "description": "Ka\u017cdy z mieszka\u0144c\u00f3w Wilna i Wile\u0144szczyzny s\u0142ysza\u0142 o romskim taborze na Porubanku (lit. Kirtimai), ale jak wielu tam zajrza\u0142o? Dlaczego to miejsce cieszy si\u0119 z\u0142\u0105 s\u0142aw\u0105? Kim s\u0105 mieszka\u0144cy wile\u0144skiego taboru?", "robots": "index, follow, max-snippet:-1, max-image-preview:large, max-video-preview:-1", "article": {"publisher": "https://www.facebook.com/radioznadwilii", "published_time": "2020-02-07T04:02:00+00:00", "modified_time": "2021-03-26T13:22:50+00:00"}, "twitter": {"label1": "Written by", "data1": "Ilona Lewandowska", "label2": "Est. reading time", "data2": "5 minut"}}, "canonical_link": "https://zw.lt/wilno-wilenszczyzna/trudny-los-roma-na-litwie/"}