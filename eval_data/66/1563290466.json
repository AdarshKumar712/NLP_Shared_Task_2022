{"source_url": "https://web.archive.org", "url": "https://web.archive.org/web/20200331155512id_/https://www.polskieradio.pl/5/1222/Artykul/2443565", "title": "Prezydent: mamy zobowi\u0105zanie piel\u0119gnowa\u0107 pami\u0119\u0107 i strzec prawdy o tym, co si\u0119 tutaj wydarzy\u0142o", "top_image": "http://static.prsa.pl/images/fb7574ca-61fa-4c0f-850a-918dd5d7f2a6.jpg", "meta_img": "http://static.prsa.pl/images/fb7574ca-61fa-4c0f-850a-918dd5d7f2a6.jpg", "images": ["https://web.archive.org/style/responsive2/_img/pr2-logo.png", "https://static.prsa.pl/images/88372e66-4352-457f-a684-12639544d2fa.jpg", "https://web.archive.org/style/responsive2/_img/youtube.png", "https://web.archive.org/style/responsive2/_img/twitter.png", "https://static.prsa.pl/images/08e14bb3-73fc-4ad0-896b-628a04d9a19c.jpg", "https://web.archive.org/style/responsive2/_img/pr3-logo.png", "https://static.prsa.pl/images/c0a40454-617b-43af-8199-552ac68d3be2.jpg", "https://static.prsa.pl/images/21df168d-c196-4975-b769-ecf3c852dad2.jpg", "https://static.prsa.pl/images/03fb972e-4cae-4fd6-8c2f-65f80e090246.jpg", "https://static.prsa.pl/d6697faa-8c87-4805-8f5d-b8e24bcd0bc7.file", "https://static.prsa.pl/images/ea37252a-9573-4cf9-90b5-5d07888c88cf.jpg", "https://static.prsa.pl/images/3f5bf262-aed5-4ca5-88bc-b84ae6064666.jpg", "https://static.prsa.pl/images/413b8763-1dcf-4a6c-89f2-f9be7f32b7fb.jpg", "https://static.prsa.pl/3f5bf262-aed5-4ca5-88bc-b84ae6064666.file", "https://static.prsa.pl/17dad237-557c-48a6-a903-e990859f6d8b.file", "https://static.prsa.pl/images/aa6ca8d0-42fe-48cd-8767-bdcff24acb85.jpg", "https://static.prsa.pl/images/0057822a-d85c-48f1-a9d9-dd37136ecba8.jpg", "https://web.archive.org/style/responsive2/_img/facebook.png", "https://static.prsa.pl/images/39bdc78f-e2c9-4a89-bd04-caf33c02b8c7.jpg", "https://static.prsa.pl/images/c9a156bd-dde5-4441-8a10-3e84be745b09.jpg", "https://static.prsa.pl/images/0acee886-7b49-4575-b818-df8b24323cad.jpg", "https://web.archive.org/style/responsive2/_img/pr4-logo.png", "https://static.prsa.pl/images/6317bd25-8125-4b22-892b-fc8b634733bf.jpg", "https://static.prsa.pl/2266be55-2254-4f7a-a580-060fbab93c9b.file", "https://web.archive.org/style/responsive2/_img/pr41-logo.png", "http://static.prsa.pl/images/fb7574ca-61fa-4c0f-850a-918dd5d7f2a6.jpg", "https://web.archive.org/style/responsive2/_img/alertprsa.png", "https://web.archive.org/style/responsive2/_img/pr1-logo.png"], "movies": ["https://www.youtube.com/embed/NU0FqE2GvmY"], "text": "Na terenie by\u0142ego niemieckiego nazistowskiego obozu \u015bmierci Auschwitz-Birkenau odby\u0142y si\u0119 obchody 75. rocznicy jego wyzwolenia. W uroczysto\u015bciach wzi\u0119\u0142o udzia\u0142 200 ocalonych z Holokaustu i by\u0142ych wi\u0119\u017ani\u00f3w, a tak\u017ce delegacje z ca\u0142ego \u015bwiata\n\nPrezydent Andrzej Duda przypomnia\u0142 fragment opisu obozu autorstwa by\u0142ego wi\u0119\u017ania i pisarza Tadeusza Borowskiego. Jak zaznaczy\u0142, nasz kraj pami\u0119ta o okrucie\u0144stwie Auschwitz\n\nAndrzej Duda m\u00f3wi\u0142, \u017ce Auschwitz by\u0142o fabryk\u0105 \u015bmierci, a Holokaust zbrodni\u0105 wyj\u0105tkow\u0105 w dziejach ludzko\u015bci. Przypomnia\u0142, \u017ce tylko w tym obozie Niemcy zg\u0142adzili przesz\u0142o milion 100 tysi\u0119cy ludzi\n\nPrezydent podkre\u015bli\u0142, \u017ce w Polsce prawda o Holokau\u015bcie jest dobrze znana dzi\u0119ki relacjom \u015bwiadk\u00f3w\n\nPrezydent zabra\u0142 g\u0142os podczas poniedzia\u0142kowych uroczysto\u015bci upami\u0119tniaj\u0105cych 75. rocznic\u0119 wyzwolenia by\u0142ego niemieckiego nazistowskiego obozu koncentracyjnego i zag\u0142ady Auschwitz-Birkenau organizowanych przez Pa\u0144stwowe Muzeum Auschwitz-Birkenau. W uroczysto\u015bci wzi\u0119\u0142o udzia\u0142 ponad 60 delegacji z ca\u0142ego \u015bwiata.\n\n75. rocznica wyzwolenia Auschwitz - zobacz serwis specjalny\n\n\"Mijaj\u0105 ju\u017c trzy pokolenia od tamtego dnia\"\n\nAndrzej Duda rozpocz\u0105\u0142 swoje wyst\u0105pienie od przywo\u0142ania cytatu z opowiadania Tadeusza Borowskiego, wi\u0119\u017ania obozu. - My w Polsce dobrze znamy prawd\u0119 o tym, co si\u0119 tu dzia\u0142o, bo opowiadali nam to nasi rodacy, kt\u00f3rym Niemcy wytatuowali obozowe numery - m\u00f3wi\u0142.\n\nJak zaznaczy\u0142, \"mija 75 lat od zako\u0144czenia tego potwornego, przera\u017caj\u0105cego, zbrodniczego koszmaru, kt\u00f3ry w tym miejscu rozgrywa\u0142 si\u0119 przez blisko pi\u0119\u0107 lat\". - Mijaj\u0105 ju\u017c trzy pokolenia od tamtego dnia, 27 stycznia 1945 roku, kiedy kilka tysi\u0119cy wi\u0119\u017ani\u00f3w - wycie\u0144czonych okrucie\u0144stwem oprawc\u00f3w, niewolnicz\u0105 prac\u0105, g\u0142odem i chorobami - doczeka\u0142o si\u0119 wreszcie wyzwolenia przez \u017co\u0142nierzy Armii Czerwonej - powiedzia\u0142.\n\nSpeech by President of the Republic of Poland @AndrzejDuda during commemorative ceremony of the 75th anniversary of the liberation of the German Nazi Concentration and Extermination Camp #Auschwitz.https://t.co/EUWuAZ9YoY pic.twitter.com/VcAG4owR13 \u2014 Kancelaria Prezydenta (@prezydentpl) January 27, 2020\n\nPrezydent podkre\u015bli\u0142, \u017ce ma \"przywilej i zaszczyt\" ponowi\u0107 zobowi\u0105zanie, by \"zawsze piel\u0119gnowa\u0107 pami\u0119\u0107 i strzec prawdy o tym, co si\u0119 tutaj wydarzy\u0142o\".\n\nJak zaznaczy\u0142, Polacy przyj\u0119li to zobowi\u0105zanie na siebie ju\u017c wtedy, kiedy dokonywa\u0142 si\u0119 Holokaust, \"kiedy nasi poprzednicy z nara\u017caniem w\u0142asnego \u017cycia nie\u015bli ratunek mordowanym \u017bydom, jako pierwsi nie\u015bli \u015bwiatu prawd\u0119 o Zag\u0142adzie i domagali si\u0119 reakcji od \u015bwiatowych m\u0119\u017c\u00f3w stanu\". Doda\u0142, \u017ce wsp\u00f3\u0142cze\u015bni Polacy \u2013 \"r\u00f3wnie\u017c ze wzgl\u0119du na pami\u0119\u0107 o naszych bohaterskich rodakach, takich jak Witold Pilecki i Jan Karski\" \u2013 konsekwentnie trwaj\u0105 w tym zobowi\u0105zaniu.\n\nPrezydent o\u015bwiadczy\u0142, \u017ce ponawia to zobowi\u0105zanie \"w imieniu Rzeczypospolitej, kt\u00f3ra pierwsza sta\u0142a si\u0119 celem agresji nazistowskich Niemiec, kt\u00f3rej terytorium znalaz\u0142o si\u0119 pod okupacj\u0105, a nar\u00f3d zosta\u0142 poddany terrorowi, kt\u00f3ra stworzy\u0142a najwi\u0119kszy w Europie konspiracyjny ruch oporu przeciwko III Rzeszy, kt\u00f3rej \u017co\u0142nierze walczyli z Niemcami na wszystkich frontach II wojny \u015bwiatowej od jej pierwszego do ostatniego dnia, kt\u00f3rej sze\u015b\u0107 milion\u00f3w obywateli zgin\u0119\u0142o z r\u0105k hitlerowc\u00f3w, w tym trzy miliony \u017byd\u00f3w i kt\u00f3ra podejmuje wszelkie starania o zachowanie tego miejsca - terenu obozu Auschwitz \u2013 oraz wszystkich innych miejsc Zag\u0142ady, by\u0142ych niemieckich oboz\u00f3w, znajduj\u0105cych si\u0119 na naszych ziemiach\".\n\n\"Prawda o Holokau\u015bcie nie mo\u017ce umrze\u0107\"\n\nAndrzej Duda zaprosi\u0142 zgromadzonych na uroczysto\u015bciach przedstawicieli innych pa\u0144stw i narod\u00f3w, a tak\u017ce instytucji mi\u0119dzynarodowych \"i wszystkich ludzi dobrej woli na ca\u0142ym \u015bwiecie do udzia\u0142u w tym dziele\". - Niech b\u0119dzie to nasze wsp\u00f3lne zobowi\u0105zanie, podj\u0119te w obliczu ostatnich Ocalonych i \u015awiadk\u00f3w: nie\u015b\u0107 dalej w przysz\u0142o\u015b\u0107 przes\u0142anie i przestrog\u0119 dla ca\u0142ej ludzko\u015bci, kt\u00f3re p\u0142yn\u0105 z tego miejsca - apelowa\u0142.\n\nOcala\u0142a z Auschwitz: dzi\u0119kuj\u0119 Polsce, bo uczyni\u0142a z obozu miejsce pami\u0119ci znane na ca\u0142ym \u015bwiecie\n\nO\u015bwiadczy\u0142, \u017ce \"fa\u0142szowanie historii II wojny \u015bwiatowej, zaprzeczanie zbrodniom ludob\u00f3jstwa i negowanie Holokaustu oraz instrumentalne wykorzystywanie Auschwitz dla jakichkolwiek cel\u00f3w to bezczeszczenie pami\u0119ci ofiar, kt\u00f3rych prochy s\u0105 tutaj rozsypane\". - Prawda o Holokau\u015bcie nie mo\u017ce umrze\u0107. Pami\u0119\u0107 o Auschwitz musi trwa\u0107, \u017ceby Zag\u0142ada nigdy wi\u0119cej w historii \u015bwiata si\u0119 nie powt\u00f3rzy\u0142a - stwierdzi\u0142 Andrzej Duda.\n\nJak zauwa\u017cy\u0142, podczas rocznicowych uroczysto\u015bci obecni s\u0105 \"ostatni \u017cyj\u0105cy ocaleni, kt\u00f3rzy prze\u017cyli piek\u0142o Auschwitz\". - Ostatni z tych, kt\u00f3rzy na w\u0142asne oczy widzieli Zag\u0142ad\u0119. W\u015br\u00f3d nich ci, kt\u00f3rzy do\u015bwiadczyli losu narodu \u017cydowskiego, o kt\u00f3rym m\u00f3wi Psalm 44: \"zabijaj\u0105 nas przez ca\u0142y dzie\u0144, uwa\u017caj\u0105 nas za owce przeznaczone na rze\u017a\" - m\u00f3wi\u0142 prezydent.\n\nPrezydent @AndrzejDuda w #Auschwitz: Fa\u0142szowanie historii II W\u015a, zaprzeczanie zbrodniom ludob\u00f3jstwa i negowanie Holokaustu oraz instrumentalne wykorzystywanie Auschwitz dla jakichkolwiek cel\u00f3w \u2013 to bezczeszczenie pami\u0119ci ofiar, kt\u00f3rych prochy s\u0105 tutaj rozsypane. pic.twitter.com/AuBm1XU4Rm \u2014 Kancelaria Prezydenta (@prezydentpl) January 27, 2020\n\nJak doda\u0142, 61 delegacji z ca\u0142ego \u015bwiata zgromadzi\u0142o si\u0119 w poniedzia\u0142ek w 75. rocznic\u0119 wyzwolenia Auschwitz, aby wsp\u00f3lnie uczci\u0107 Mi\u0119dzynarodowy Dzie\u0144 Pami\u0119ci Ofiar Holokaustu. - Stajemy przed bram\u0105 obozu, w kt\u00f3rym \u015bmier\u0107 ponios\u0142o najwi\u0119cej ofiar i kt\u00f3ry sta\u0142 si\u0119 symbolem Zag\u0142ady. Sk\u0142adamy ho\u0142d wszystkim sze\u015bciu milionom \u017byd\u00f3w, zamordowanych w tym oraz innych obozach, gettach, miejscach ka\u017ani - o\u015bwiadczy\u0142 prezydent.\n\nJak zaznaczy\u0142, \"ludob\u00f3jstwo, pope\u0142nione tutaj przez funkcjonariuszy hitlerowskiej III Rzeszy, poch\u0142on\u0119\u0142o ponad milion trzysta tysi\u0119cy istnie\u0144 ludzkich\". Podkre\u015bli\u0142, \u017ce \"byli w\u015br\u00f3d nich Polacy, Romowie, je\u0144cy sowieccy \u2013 ale przede wszystkim \u017bydzi, kt\u00f3rych zg\u0142adzono tu przesz\u0142o milion sto tysi\u0119cy\".\n\n- Holokaust, kt\u00f3rego Auschwitz jest g\u0142\u00f3wnym miejscem i symbolem, by\u0142 zbrodni\u0105 wyj\u0105tkow\u0105 w ca\u0142ych dziejach ludzko\u015bci. Nienawi\u015b\u0107, szowinizm, nacjonalizm, rasizm, antysemityzm przybra\u0142y tu posta\u0107 masowego, zorganizowanego, metodycznego mordu. Nigdy indziej ani nigdzie indziej nie przeprowadzono eksterminacji ludzi w podobny spos\u00f3b - o\u015bwiadczy\u0142 polski przyw\u00f3dca.\n\nMarian Turski: Auschwitz nie spad\u0142 nagle z nieba\n\nJak podkre\u015bli\u0142, \u017bydzi z Polski, W\u0119gier, Francji, Holandii, Grecji i innych okupowanych kraj\u00f3w w ca\u0142ej Europie byli tu przywo\u017ceni bydl\u0119cymi wagonami, poddawani selekcji i pozbawiani ca\u0142ego mienia.\n\nG\u0142\u00f3wna uroczysto\u015b\u0107 75. rocznicy wyzwolenia niemieckiego nazistowskiego obozu koncentracyjnego i zag\u0142ady Auschwitz-Birkenau | #Auschwitz75 https://t.co/dZH5LSlalD \u2014 Kancelaria Prezydenta (@prezydentpl) January 27, 2020\n\n\"Zg\u0142adziwszy miliony, chcieli unicestwi\u0107 tak\u017ce pami\u0119\u0107 o nich\"\n\n- I w ogromnej wi\u0119kszo\u015bci natychmiast zabijani w komorach gazowych. I spalani w krematoryjnych piecach. Wszystko to trwa\u0142o zaledwie godziny, kwadranse, minuty. Fabryka \u015bmierci przez lata pracowa\u0142a z pe\u0142n\u0105 moc\u0105. Dymi\u0142y kominy, przetacza\u0142y si\u0119 transporty. Ludzie szli i szli, tysi\u0105cami. Na \u015bmier\u0107. Wszystko to dzisiaj trudno obj\u0105\u0107 umys\u0142em. Ogrom dokonanej tu zbrodni przera\u017ca. Ale nie wolno nam odwraca\u0107 od niej oczu. Nie wolno nam nigdy o niej zapomnie\u0107 - m\u00f3wi\u0142 prezydent.\n\nJak doda\u0142, kiedy zbli\u017ca\u0142 si\u0119 front, kt\u00f3ry mia\u0142 po\u0142o\u017cy\u0107 kres zbrodni, sprawcy usi\u0142owali zatrze\u0107 jej \u015blady. Niszczyli budynki i dokumentacj\u0119 ludob\u00f3jstwa. - Zg\u0142adziwszy miliony, chcieli unicestwi\u0107 tak\u017ce pami\u0119\u0107 o nich. To si\u0119 jednak nie uda\u0142o. Uratowani zostali \u015bwiadkowie, z kt\u00f3rych ostatnimi jeste\u015bcie wy, czcigodni Ocaleni. I zachowane zosta\u0142o to miejsce - materialny dow\u00f3d i symbol Holokaustu - zaznaczy\u0142 Andrzej Duda.\n\n- Raz jeszcze dzi\u0119kuj\u0119 wam, czcigodni Ocaleni, za wasze \u015bwiadectwo i wasz\u0105 tu dzisiaj obecno\u015b\u0107. Wieczna pami\u0119\u0107 wszystkim ofiarom Auschwitz. Wieczna pami\u0119\u0107 ofiarom Holokaustu - powiedzia\u0142 na zako\u0144czenie swojego wyst\u0105pienia prezydent.\n\nG\u0142\u00f3wne uroczysto\u015bci 75. rocznicy wyzwolenia Auschwitz-Birkenau\n\nmg", "keywords": [], "meta_keywords": [""], "tags": [], "authors": ["Foto", "Kancelaria Prezydenta", "Pap Andrzej Grygiel", "Polskie Radio"], "publish_date": null, "summary": "", "article_html": "", "meta_description": "Prezydent Andrzej Duda podkre\u015bli\u0142 podczas uroczysto\u015bci upami\u0119tniaj\u0105cych 75. rocznic\u0119 wyzwolenia by\u0142ego niemieckiego nazistowskiego obozu koncentracyjnego i zag\u0142ady Auschwitz-Birkenau, \u017ce ma \"przywilej i zaszczyt ponowi\u0107 zobowi\u0105zanie, by zawsze piel\u0119gnowa\u0107 pami\u0119\u0107 i strzec prawdy o tym, co si\u0119 tutaj wydarzy\u0142o\".", "meta_lang": "", "meta_favicon": "", "meta_data": {"viewport": "width=device-width, initial-scale=1.0", "robots": "index, follow", "og": {"title": "Prezydent: mamy zobowi\u0105zanie piel\u0119gnowa\u0107 pami\u0119\u0107 i strzec prawdy o tym, co si\u0119 tutaj wydarzy\u0142o", "type": "article", "url": "https://polskieradio.pl/art1222_2443565", "site_name": "PolskieRadio.pl", "description": "Prezydent Andrzej Duda podkre\u015bli\u0142 podczas uroczysto\u015bci upami\u0119tniaj\u0105cych 75. rocznic\u0119 wyzwolenia by\u0142ego niemieckiego nazistowskiego obozu koncentracyjnego i zag\u0142ady Auschwitz-Birkenau, \u017ce ma \"przywilej i zaszczyt ponowi\u0107 zobowi\u0105zanie, by zawsze piel\u0119gnowa\u0107 pami\u0119\u0107 i strzec prawdy o tym, co si\u0119 tutaj wydarzy\u0142o\".", "image": "http://static.prsa.pl/images/fb7574ca-61fa-4c0f-850a-918dd5d7f2a6.jpg"}, "twitter": {"card": "summary_large_image", "site": "@PolskieRadiopl1"}, "description": "Prezydent Andrzej Duda podkre\u015bli\u0142 podczas uroczysto\u015bci upami\u0119tniaj\u0105cych 75. rocznic\u0119 wyzwolenia by\u0142ego niemieckiego nazistowskiego obozu koncentracyjnego i zag\u0142ady Auschwitz-Birkenau, \u017ce ma \"przywilej i zaszczyt ponowi\u0107 zobowi\u0105zanie, by zawsze piel\u0119gnowa\u0107 pami\u0119\u0107 i strzec prawdy o tym, co si\u0119 tutaj wydarzy\u0142o\"."}, "canonical_link": "http://www.polskieradio.pl/5/1222/Artykul/2443565,Prezydent-mamy-zobowiazanie-pielegnowac-pamiec-i-strzec-prawdy-o-tym-co-sie-tutaj-wydarzylo"}