{"source_url": "https://web.archive.org", "url": "https://web.archive.org/web/20200620204231id_/https://www.trthaber.com/haber/bilim-teknoloji/mkekten-covid-19la-mucadeleye-termal-kamerali-destek-486937.html", "title": "MKEK'ten COVID-19'la m\u00fccadeleye termal kameral\u0131 destek", "top_image": "https://www.trthaber.com/resimler/1290000/1290423.jpg", "meta_img": "https://www.trthaber.com/resimler/1290000/1290423.jpg", "images": ["https://www.trthaber.com/resimler/1290000/1290423.jpg", "https://web.archive.org/static/images/twitter.png", "https://web.archive.org/static/images/e-mail.png", "https://web.archive.org/static/images/search-icon.png", "https://web.archive.org/web/20200620204231id_/https:/www.trthaber.com/haber/bilim-teknoloji/resimler/1316000/1316495.jpg", "https://web.archive.org/static/images/koronavirus-sitene-ekle-banner-300x250.jpg", "https://certify.alexametrics.com/atrk.gif?account=ep3uq1FYxz20cv", "https://web.archive.org/static/images/play-button-2.png", "https://web.archive.org/static/images/whatsapp.png", "https://web.archive.org/static/images/linkedin.png", "https://mc.yandex.ru/watch/50115481", "https://web.archive.org/static/images/google-news-button.png", "https://web.archive.org/static/images/facebook.png", "https://web.archive.org/web/20200620204231id_/https:/www.trthaber.com/haber/bilim-teknoloji/resimler/1316000/1316353.jpg", "https://www.trthaber.com/static/images/header-compact-logo.png"], "movies": [], "text": "T\u00fcrk savunma sanayiinin silah ve m\u00fchimmat \u00fcreticisi MKEK, salg\u0131n sonras\u0131nda ortaya \u00e7\u0131kan ihtiya\u00e7lar\u0131 kar\u015f\u0131lamak \u00fczere \u00e7e\u015fitli tipte maske, cerrahi maske makinesi ve solunum cihaz\u0131 gibi \u00fcr\u00fcnler ortaya koydu.\n\nBu \u00e7\u00f6z\u00fcmlerle yetinmeyen kurum, kalabal\u0131k ya da yo\u011fun insan ge\u00e7i\u015fi olan yerlerde ate\u015f \u00f6l\u00e7\u00fcmlerinin sosyal hayat\u0131 yava\u015flatmadan ve en do\u011fru \u015fekilde yap\u0131labilmesi i\u00e7in termal kamera sistemi geli\u015ftirmek i\u00e7in harekete ge\u00e7ti.\n\nTermal Kamera Sistemi \u00fcr\u00fcn haline getirildi\n\nBa\u015fka bir projede, yerli alt y\u00fckleniciyle termal sens\u00f6rler \u00fczerinden insan ve y\u00fcz s\u0131cakl\u0131\u011f\u0131n\u0131 alg\u0131lamaya y\u00f6nelik 1,5 y\u0131ld\u0131r \u00e7al\u0131\u015fma yapan kurum, salg\u0131nla birlikte bu \u00e7al\u0131\u015fmaya yo\u011funla\u015farak \"MKE Termal Kamera Sistemi\"ni \u00fcr\u00fcn haline getirdi. \u00c7al\u0131\u015fmalar sonunda ortaya ihra\u00e7 da edilebilecek nitelikte bir \u00fcr\u00fcn \u00e7\u0131kt\u0131.\n\n\u0130steklere g\u00f6re de\u011fi\u015ftirilebilen esnek yerli ve milli yaz\u0131l\u0131m altyap\u0131s\u0131 dolay\u0131s\u0131yla sisteme yeni analiz yetenekleri kazand\u0131r\u0131labilecek. Farkl\u0131 ama\u00e7larla kullanabilecek sistem, MKEK'nin mevcut silah sistemlerinin hedef tespit kabiliyetlerini art\u0131rmas\u0131na katk\u0131 verecek.\n\nSistem i\u00e7in halihaz\u0131rda bilinen en etkin termal sens\u00f6rler se\u00e7ildi. Yakla\u015f\u0131k 5-6 metrelik mesafeden kalabal\u0131klardaki ki\u015filerin v\u00fccut s\u0131cakl\u0131\u011f\u0131n\u0131 alg\u0131lamaya ba\u015flayan sistem, yakla\u015f\u0131k 3 metreden y\u00fcksek hassasiyetle tespit yapabiliyor.\n\nG\u00fcvenlik i\u00e7in ba\u015flad\u0131, sa\u011fl\u0131\u011fa \u00e7\u00f6z\u00fcm oldu\n\nMKEK Genel M\u00fcd\u00fcr\u00fc Yasin Akdere, Milli Savunma Bakan\u0131 Hulusi Akar'\u0131n talimat\u0131yla salg\u0131na y\u00f6nelik sorumluluk \u00fcstlendiklerini s\u00f6yledi.\n\n\u0130htiya\u00e7lar \u00e7er\u00e7evesinde \u00fcr\u00fcn portf\u00f6ylerini geni\u015fletmeye \u00e7al\u0131\u015ft\u0131klar\u0131n\u0131 dile getiren Akdere, \"Ak\u0131ll\u0131 m\u00fchimmat ve ak\u0131ll\u0131 silah geli\u015ftirme projesinin i\u00e7eri\u011finde olan termal g\u00f6r\u00fcnt\u00fcleme projesini ihtiya\u00e7 \u00e7er\u00e7evesinde termal kamerayla b\u00fct\u00fcnleyerek COVID-19 salg\u0131n\u0131yla m\u00fccadeleye destek vermeye \u00e7al\u0131\u015ft\u0131k.\" dedi.\n\nTermal Kamera Sistemi'nin hareketli halde ki\u015finin ate\u015fini \u00f6l\u00e7ebildi\u011fini, belirlenen de\u011ferin \u00fczerindeki tespitler i\u00e7in alarm \u00fcreterek g\u00f6revlileri bilgilendirdi\u011fini anlatan Akdere, \u015f\u00f6yle konu\u015ftu:\n\n\"Bug\u00fcne kadar geli\u015ftirdi\u011fimiz \u00fcr\u00fcnlerde oldu\u011fu gibi s\u00fcrekli yenilikler katmaya \u00e7al\u0131\u015f\u0131yoruz. Bu \u00fcr\u00fcne de \u00f6n\u00fcm\u00fczdeki g\u00fcnlerde ki\u015finin maske tak\u0131p takmad\u0131\u011f\u0131, sosyal mesafeye uyup uymad\u0131\u011f\u0131yla ilgili sistemleri de ekleyece\u011fiz.\n\n\u00dcr\u00fcn\u00fcm\u00fcz haz\u0131r, ba\u015fta kendi birimlerimizde olmak \u00fczere savunma sanayiinin ihtiya\u00e7lar\u0131n\u0131 kar\u015f\u0131layacak \u015fekilde \u00e7al\u0131\u015fmalar\u0131m\u0131z\u0131 tamamlad\u0131k. Hastanelerde, al\u0131\u015fveri\u015f merkezlerinde, okullarda kullan\u0131labilecek bir \u00fcr\u00fcn piyasaya s\u00fcrd\u00fck. Talepler de gelmeye ba\u015flad\u0131, bunlara da cevap verebilecek durumday\u0131z.\"\n\nYeni \u00fcr\u00fcnler yolda, s\u0131rada ihracat var\n\nSalg\u0131n dolay\u0131s\u0131yla cerrahi maske \u00fcretmeye ba\u015flad\u0131klar\u0131n\u0131 ancak temelde maskeyi \u00fcreten makineyi geli\u015ftirmeyi ama\u00e7lad\u0131klar\u0131n\u0131 belirten Akdere, bu anlay\u0131\u015fla geli\u015ftirdikleri makinenin yurt i\u00e7inden ve d\u0131\u015f\u0131ndan ciddi talep g\u00f6rd\u00fc\u011f\u00fcn\u00fc bildirdi.\n\nBu s\u00fcre\u00e7te OST\u0130M'deki alt y\u00fcklenicilerinden ciddi katk\u0131lar ald\u0131klar\u0131n\u0131 dile getiren Akdere, Sahra Solunum Cihaz\u0131'nda sona geldik. Bunun haricinde 3-4 \u00fcr\u00fcn\u00fcm\u00fcz\u00fc \u00f6n\u00fcm\u00fczdeki g\u00fcnlerde payla\u015faca\u011f\u0131z.\" diye konu\u015ftu.\n\nYasin Akdere, geli\u015ftirilen \u00fcr\u00fcnlerin ihracat\u0131na y\u00f6nelik olarak da \"\u00c7al\u0131\u015fmalar\u0131m\u0131z son h\u0131zla devam ediyor. Ger\u00e7ekten bir talep patlamas\u0131 ya\u015f\u0131yoruz. Sahra Solunum Cihaz\u0131, termal kamera ve cerrahi maske \u00fcretim makinelerimize ciddi talepler var. Bunlarla ilgili g\u00f6r\u00fc\u015fmelerimizi birka\u00e7 g\u00fcn i\u00e7erisinde tamamlayarak ihracata da katk\u0131 yapmay\u0131 planl\u0131yoruz.\" ifadesini kulland\u0131.", "keywords": [], "meta_keywords": ["mkek", "makina ve kimya end\u00fcstrisi kurumu", "termal kamera", "koronavir\u00fcs m\u00fccadele", "covid 19"], "tags": [], "authors": [], "publish_date": null, "summary": "", "article_html": "", "meta_description": "Makina ve Kimya End\u00fcstrisi Kurumu (MKEK), COVID-19 salg\u0131n\u0131yla m\u00fccadelede, kalabal\u0131k yerlerde v\u00fccut s\u0131cakl\u0131klar\u0131n\u0131 \u00f6l\u00e7me amac\u0131yla termal kamera sistemi geli\u015ftirdi.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Makina ve Kimya End\u00fcstrisi Kurumu (MKEK), COVID-19 salg\u0131n\u0131yla m\u00fccadelede, kalabal\u0131k yerlerde v\u00fccut s\u0131cakl\u0131klar\u0131n\u0131 \u00f6l\u00e7me amac\u0131yla termal kamera sistemi geli\u015ftirdi.", "keywords": "mkek, makina ve kimya end\u00fcstrisi kurumu, termal kamera, koronavir\u00fcs m\u00fccadele, covid 19", "og": {"title": "MKEK'ten COVID-19'la m\u00fccadeleye termal kameral\u0131 destek", "description": "Makina ve Kimya End\u00fcstrisi Kurumu (MKEK), COVID-19 salg\u0131n\u0131yla m\u00fccadelede, kalabal\u0131k yerlerde v\u00fccut s\u0131cakl\u0131klar\u0131n\u0131 \u00f6l\u00e7me amac\u0131yla termal kamera sistemi geli\u015ftirdi.", "image": "https://www.trthaber.com/resimler/1290000/1290423.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/bilim-teknoloji/mkekten-covid-19la-mucadeleye-termal-kamerali-destek-486937.html", "title": "MKEK'ten COVID-19'la m\u00fccadeleye termal kameral\u0131 destek", "description": "Makina ve Kimya End\u00fcstrisi Kurumu (MKEK), COVID-19 salg\u0131n\u0131yla m\u00fccadelede, kalabal\u0131k yerlerde v\u00fccut s\u0131cakl\u0131klar\u0131n\u0131 \u00f6l\u00e7me amac\u0131yla termal kamera sistemi geli\u015ftirdi.", "image": "https://www.trthaber.com/resimler/1290000/1290423.jpg"}}, "canonical_link": ""}