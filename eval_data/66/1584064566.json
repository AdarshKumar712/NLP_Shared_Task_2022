{"source_url": "https://web.archive.org", "url": "https://web.archive.org/web/20200427192337id_/https://www.turkiyegazetesi.com.tr/gundem/698145.aspx", "title": "T\u00fcrkiye'nin gururu", "top_image": "https://icdn.turkiyegazetesi.com.tr/images/anamanset/2020_04/turkiye-nin-gururu-1587430430.jpg", "meta_img": "https://icdn.turkiyegazetesi.com.tr/images/anamanset/2020_04/turkiye-nin-gururu-1587430430.jpg", "images": ["https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/images/albumler/2020_04/orta/el-salvador-da-mahkumlara-benzeri-gorulmemis-hucre-cezasi-1587977249.jpg", "https://icdn.turkiyegazetesi.com.tr/images/videolar/2020_04/koronadan-olmeden-once-dunyaya-boyle-seslenmisti-1588010240.jpg", "https://icdn.turkiyegazetesi.com.tr/images/haberler/2020_04/buyuk/turkiye-nin-gururu-1587430429.jpg", "https://icdn.turkiyegazetesi.com.tr/Templates/v1/images/logo.png", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/images/videolar/2020_04/15-temmuz-sehitler-koprusu-nde-olusan-trafik-havadan-goruntulendi-1587972553.jpg", "https://icdn.turkiyegazetesi.com.tr/images/videolar/2020_04/istanbul-da-uzun-bir-aranin-ardindan-trafik-yogunlugu-olustu-1588005495.jpg", "https://icdn.turkiyegazetesi.com.tr/images/albumler/2020_04/orta/japonya-da-parklara-gidilmesini-onlemek-icin-cicekler-budandi-1587970379.jpg", "https://icdn.turkiyegazetesi.com.tr/Templates/v1/images/twitter_share.png", "https://d5nxst8fruw4z.cloudfront.net/atrk.gif?account=brRyo1IWx810Y8", "https://icdn.turkiyegazetesi.com.tr/Templates/v1/images/yorum.png", "https://icdn.turkiyegazetesi.com.tr/images/anamanset/2020_04/turkiye-nin-gururu-1587430430.jpg", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/images/albumler/2020_04/orta/ispanya-da-cocuklar-6-hafta-sonra-sokaklara-kostu-1587990202.jpg"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nKoronavir\u00fcsle m\u00fccadelede nitelikli yatak kapasitesi ve y\u00fcksek teknolojiyle en b\u00fcy\u00fck katk\u0131y\u0131 sunan \u015fehir hastanelerine bir yenisi daha eklendi. Cumhurba\u015fkan\u0131 Recep Tayyip Erdo\u011fan\u2019\u0131n \u201chayalim ve r\u00fcyam\u201d dedi\u011fi Ba\u015fak\u015fehir \u015eehir Hastanesi hizmete girdi.\n\nVideo konferansla t\u00f6rene kat\u0131lan Erdo\u011fan, d\u00fcnyan\u0131n koronavir\u00fcs salg\u0131n\u0131yla kavruldu\u011fu bir d\u00f6nemde yap\u0131lan a\u00e7\u0131l\u0131\u015f\u0131n \u00f6nemine i\u015faret ederek \u015f\u00f6yle konu\u015ftu:\n\n\"Geli\u015fmi\u015f \u00fclkelerin sa\u011fl\u0131k sistemlerinin dahi \u00e7\u00f6kt\u00fc\u011f\u00fc, insanlar\u0131n evlerinde, hastane koridorlar\u0131nda yetersiz m\u00fcdahale sebebiyle \u00f6ld\u00fc\u011f\u00fc bir d\u00f6nemde, elimizdekinin k\u0131ymetini iyi bilmeliyiz. T\u00fcrkiye, yatak ve doktor say\u0131s\u0131nda de\u011filse bile yo\u011fun bak\u0131m yata\u011f\u0131 say\u0131s\u0131ndaki \u00fcst\u00fcnl\u00fc\u011f\u00fc ile bu s\u00fcrece ger\u00e7ekten olduk\u00e7a avantajl\u0131 girmi\u015ftir. \u015eu anda bu hastanemizin 1500'\u00fcn \u00fczerinde yatak kapasitesi var. Kendi kendimizi yeterli olman\u0131n hatta bunun \u00f6tesinde dostlar\u0131m\u0131za yard\u0131m eli uzatabilecek seviyede bulunmam\u0131z\u0131n \u00f6nemini bizzat ya\u015fayarak g\u00f6r\u00fcyoruz.\"\n\nBug\u00fcne kadar 10 \u015fehir hastanesini hizmete ald\u0131klar\u0131n\u0131 ifade eden Erdo\u011fan, \"Ne zaman ki bu \u00fclkede Ba\u015fbakan oldum, o s\u00fcre\u00e7te hep bunu s\u00f6yledim. \u015eehir hastaneleri benim r\u00fcyamd\u0131r, benim hayalimdir dedik ve elhamd\u00fclillah o g\u00fcnden itibaren ba\u015flad\u0131k ve \u015fehir hastanelerimizi in\u015fa ederek her ge\u00e7en g\u00fcn asgari t\u00fcm b\u00fcy\u00fck \u015fehirlerimizde bunlar\u0131 yapaca\u011f\u0131z. \u0130n\u015fas\u0131 devam eden 8 \u015fehir hastanesinin b\u00fcy\u00fck b\u00f6l\u00fcm\u00fcn\u00fc de bu y\u0131l sonuna kadar a\u00e7aca\u011f\u0131z\" dedi.\n\nBATILILAR \u0130NANAMIYOR\n\nCumhurba\u015fkan\u0131 Erdo\u011fan, salg\u0131n s\u00fcrecinin, T\u00fcrkiye'nin sa\u011fl\u0131k alt yap\u0131s\u0131n\u0131n g\u00fcc\u00fc yan\u0131nda sa\u011fl\u0131k hizmetlerinin \u00fccretsiz verilmesinin \u00f6nemini de g\u00f6sterdi\u011fini belirterek, \"\u00dclkemizde 1,5 milyon vatanda\u015f\u0131m\u0131z\u0131n \u00fccretsiz \u015fekilde evde bak\u0131m hizmetini alabildi\u011fini s\u00f6yledi\u011fimiz Bat\u0131l\u0131 dostlar\u0131m\u0131z sadece buna bile inanmakta g\u00fc\u00e7l\u00fck \u00e7ekiyor.\" diye konu\u015ftu.\n\nGELECE\u011e\u0130 D\u00dc\u015e\u00dcN\u00dcYORUZ\n\nErdo\u011fan, Ye\u015filk\u00f6y ve Sancaktepe'de hava ula\u015f\u0131m\u0131 olacak \u015fekilde tedbir al\u0131nd\u0131\u011f\u0131n\u0131 dile getirerek, \"Sancaktepe'de iki ula\u015f\u0131m imk\u00e2n\u0131m\u0131z var. Bir taraftan malum Sabiha G\u00f6k\u00e7en, bir taraftan hemen biti\u015fi\u011findeki pist var. Ye\u015filk\u00f6y'de zaten b\u00f6yle bir s\u0131k\u0131nt\u0131m\u0131z yok. Bununla uluslararas\u0131 camiaya da hizmet verme imk\u00e2n\u0131n\u0131 yakalayaca\u011f\u0131z. Sadece bug\u00fcne de\u011fil, 10 y\u0131l sonras\u0131na da cevap verecek bir yat\u0131r\u0131m\u0131 yap\u0131yoruz.\" dedi.\n\nAr\u00e7elik, Aselsan, Baykar, Biosis ve koordinat\u00f6r olmas\u0131 nedeniyle Sanayi ve Teknoloji Bakanl\u0131\u011f\u0131 ile Sa\u011fl\u0131k Bakanl\u0131\u011f\u0131na te\u015fekk\u00fcr eden Erdo\u011fan, \u015funlar\u0131 kaydetti: \"\u015eu anda Ba\u015fak\u015fehir \u015eehir Hastanemizin 115 ventilat\u00f6r\u00fc geldi, 100 de bug\u00fcn teslimat\u0131 yap\u0131ld\u0131 ve yine bir b\u00f6l\u00fcm\u00fc de peyderpey geliyor, gelecek. Bu ne demektir? Yani Ba\u015fak\u015fehir \u015eehir Hastanemizin b\u00f6yle bir s\u0131k\u0131nt\u0131s\u0131 yok ve olmayacak. \u00d6b\u00fcr tarafta Ye\u015filk\u00f6y in\u015fallah 1005 odas\u0131yla devreye giriyor. 1005 odayla ayn\u0131 \u015fekilde Sancaktepe devreye giriyor.\"\n\n\u0130STANBUL SA\u011eLIK BA\u015eKENT\u0130\n\nSa\u011fl\u0131k Bakan\u0131 Fahrettin Koca da konu\u015fmas\u0131nda, Ba\u015fak\u015fehir \u015eehir Hastanesi\u2019nin, Avrupa\u2019n\u0131n tek kamp\u00fcste en fazla yo\u011fun bak\u0131m kapasitesine sahip hastanesi olaca\u011f\u0131n\u0131 s\u00f6yledi. Hastanenin 789 bin metrekare \u00fczerine kuruldu\u011funu belirten Koca, \u201c725 muayene odas\u0131 ve 2 bin 682 hasta yata\u011f\u0131 var. 28 do\u011fum salonu, 90 ameliyathane, 426 yo\u011fun bak\u0131m yata\u011f\u0131 mevcut. \u0130stanbul, sa\u011fl\u0131k altyap\u0131s\u0131 ile d\u00fcnyan\u0131n ba\u015fkenti olacak\u201d diye konu\u015ftu.\n\n100 M\u00dcHEND\u0130S 1 AYDA \u00dcRETT\u0130\n\n\"5 bin solunum cihaz\u0131 yapaca\u011f\u0131z\"\n\nYerli solunum cihaz\u0131 teslim t\u00f6reninde konu\u015fan Sanayi ve Teknoloji Bakan\u0131 Mustafa Varank, salg\u0131nda en kritik ihtiya\u00e7lardan birinin yo\u011fun bak\u0131m solunum cihazlar\u0131 oldu\u011funu belirterek, \"Bug\u00fcn bu cihazlar\u0131 paras\u0131n\u0131 verseniz dahi alam\u0131yorsunuz. \u0130\u015fte bu y\u00fczden kendi imk\u00e2nlar\u0131m\u0131zla \u00fcretmek i\u00e7in harekete ge\u00e7tik. Onlarca m\u00fchendisimiz gece g\u00fcnd\u00fcz \u00e7al\u0131\u015ft\u0131lar ve 14 g\u00fcn gibi k\u0131sa bir s\u00fcrede seri \u00fcretim band\u0131ndan ilk yerli ve mill\u00ee yo\u011fun bak\u0131m solunum cihazlar\u0131n\u0131 indirdiler. \u0130n\u015fallah may\u0131s sonuna kadar 5 bin cihaz \u00fcretilmi\u015f olacak\" dedi.", "keywords": [], "meta_keywords": ["ba\u015fak\u015fehir \u015fehir hastanesi", "ba\u015fak\u015fehir hastanesi"], "tags": [], "authors": [], "publish_date": null, "summary": "", "article_html": "", "meta_description": "Cumhurba\u015fkan\u0131 Erdo\u011fan, \u0130stanbul'a in\u015fa edilen iki pandemi hastanesi i\u00e7in \"Sadece bug\u00fcne de\u011fil, 10 y\u0131l sonras\u0131na yat\u0131r\u0131m yap\u0131yoruz. Bu tesislerle d\u00fcnyaya da hizmet verece\u011fiz\" diye konu\u015ftu.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Cumhurba\u015fkan\u0131 Erdo\u011fan, \u0130stanbul'a in\u015fa edilen iki pandemi hastanesi i\u00e7in \"Sadece bug\u00fcne de\u011fil, 10 y\u0131l sonras\u0131na yat\u0131r\u0131m yap\u0131yoruz. Bu tesislerle d\u00fcnyaya da hizmet verece\u011fiz\" diye konu\u015ftu.", "keywords": "ba\u015fak\u015fehir \u015fehir hastanesi, ba\u015fak\u015fehir hastanesi", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "T\u00fcrkiye'nin  gururu", "description": "", "image": "https://icdn.turkiyegazetesi.com.tr/images/anamanset/2020_04/turkiye-nin-gururu-1587430430.jpg", "url": "https://www.turkiyegazetesi.com.tr/gundem/698145.aspx"}, "og": {"type": "Article", "title": "T\u00fcrkiye'nin  gururu", "url": "https://www.turkiyegazetesi.com.tr/gundem/698145.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/anamanset/2020_04/turkiye-nin-gururu-1587430430.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/gundem/698145.aspx"}