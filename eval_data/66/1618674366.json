{"source_url": "https://web.archive.org", "url": "https://web.archive.org/web/20200731235935id_/https://www.lastampa.it/esteri/2020/05/28/news/canada-va-avanti-il-processo-per-l-estradizione-in-usa-di-lady-huawei-1.38899366", "title": "Canada, prosegue il processo per l\u2019estradizione in Usa di Lady Huawei", "top_image": "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "meta_img": "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "images": ["https://www.gelestatic.it/thimg/unsafe/290x163/smart/https://www.repstatic.it/video/photo/2020/07/31/722775/722775-thumb-full-whatsapp_video_2020_07_31_at_103.jpg", "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "https://www.gelestatic.it/thimg/unsafe/290x163/smart/https://www.repstatic.it/video/photo/2020/07/30/722622/722622-thumb-full-s200730_signora_si_nasce.jpg", "https://www.gelestatic.it/thimg/24YtBepImVuckN05Oa1crnewQnQ=/fit-in/960x540/https%3A//www.lastampa.it/image/contentid/policy%3A1.38899365%3A1590645741/afp_xix_20200527_232012_009959.JPG%3Ff%3Ddetail_558%26h%3D720%26w%3D1280%26%24p%24f%24h%24w%3D13c9306", "https://www.gelestatic.it/thimg/unsafe/290x163/smart/https://www.repstatic.it/video/photo/2020/07/29/722480/722480-thumb-full-sgarbi_29072020.jpg"], "movies": [], "text": "Il processo per l\u2019estradizione di Meng Wanzhou negli Stati Uniti andr\u00e0 avanti. Lo ha stabilito un tribunale del Canada, dove Meng, cittadina cinese e figlia del fondatore miliardario di Huawei, Ren Zhengfei, \u00e8 stata arrestata nel dicembre 2018 su mandato delle autorit\u00e0 statunitensi. Nel suo ruolo di capo finanziario di Huawei, \u00e8 accusata di frode bancaria per aver ingannato l'HSBC sulla relazione di Huawei con una societ\u00e0 che opera in Iran, esponendo la banca a rischio di multe e penali per aver infranto le sanzioni statunitensi su Teheran.\n\nLa decisione sulla cosiddetta doppia criminalit\u00e0, un test chiave per l'estradizione, ha stabilito che le accuse di frode bancaria contro Meng sarebbero confermate in Canada. \"In questo caso \u00e8 possibile soddisfare il doppio requisito di criminalit\u00e0 per l'estradizione\", ha dichiarato il giudice della Corte Suprema della Columbia Britannica Heather Holmes nella sua sentenza di 23 pagine. Meng Wanzhou continuer\u00e0 quindi a vivere in un palazzo di Vancouver sulla base di rigorose condizioni di sicurezza.\n\nLa sentenza apre la strada all'udienza di estradizione per procedere alla seconda fase che inizier\u00e0 a giugno, mentre le arringhe finali sono previste tra l'ultima settimana di settembre e la prima di ottobre. Per la difesa di Meng il caso dovrebbe essere respinto perch\u00e9 il Canada non aveva in vigore sanzioni contro l'Iran e Meng non dovrebbe \"essere una pedina o un ostaggio\" nel rapporto Cina-USA.\n\nI legami tra le due superpotenze si stanno deteriorando costantemente in mezzo alle dispute sul commercio e sul futuro di Hong Kong. \"La sentenza di oggi in Canada \u00e8 solo l'inizio di un processo molto lungo. Siamo fiduciosi che alla fine sar\u00e0 fatta giustizia\", ha detto Reid Weingarten, un avvocato statunitense di Meng. In una nota ufficiale, Huawei ha fatto sapere di essere delusa dalla sentenza del tribunale canadese, ma di confidare nel fatto che il sistema giudiziario canadese alla fine prover\u00e0 l\u2019innocenza di Meng.\n\nIl People's Daily, il giornale ufficiale del Partito comunista cinese al potere, ha scritto che la sentenza \"render\u00e0 il Canada un patetico pagliaccio e un capro espiatorio nella lotta tra Cina e Stati Uniti\". L'ambasciata cinese a Ottawa ha espresso forte insoddisfazione e ferma opposizione alla decisione su Meng e ha protestato formalmente. Il portavoce del ministero degli Esteri cinese Zhao Lijian ha sollecitato l'immediato rilascio di Meng Wanzhou, affermando che \"Canada e Usa hanno usato arbitrariamente il trattato bilaterale sulle estradizioni\", violando \"sicurezza e diritti legittimi di un cittadino cinese\". Ottawa \"dovrebbe correggere i suoi errori per evitare di danneggiare\" i rapporti con Pechino.\n\nIntanto il Dipartimento di Giustizia degli Stati Uniti ha ringraziato il Canada per la sua continua assistenza. Il ministero della giustizia canadese ha detto che i suoi avvocati si sono impegnati ad andare avanti il pi\u00f9 velocemente possibile.", "keywords": [], "meta_keywords": [""], "tags": [], "authors": ["Bruno Ruffilli"], "publish_date": "Thu May 28 00:00:00 2020", "summary": "", "article_html": "", "meta_description": "Meng Wanzhou, Chief Financial Officer del gigante delle telecomunicazioni, \u00e8 accusata di frode bancaria. La Cina: a rischio i rapporti con Ottawa", "meta_lang": "it", "meta_favicon": "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "Meng Wanzhou, Chief Financial Officer del gigante delle telecomunicazioni, \u00e8 accusata di frode bancaria. La Cina: a rischio i rapporti con Ottawa", "title": "Canada, prosegue il processo per l\u2019estradizione in Usa di Lady Huawei - La Stampa - Ultime notizie di cronaca e news dall'Italia e dal mondo", "thumb": "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "siteBrand": "La Stampa - Ultime notizie di cronaca e news dall'Italia e dal mondo", "siteLabel": "La Stampa - Ultime notizie di cronaca e news dall'Italia e dal mondo", "editions": "novara,cuneo,verbano-cusio-ossola,vercelli,asti,roma,biella,torino,milano,alessandria,savona,aosta,imperia-sanremo", "tags": "huawei,canada", "twitter": {"card": "summary_large_image", "site": "@LaStampa", "title": "Canada, prosegue il processo per l\u2019estradizione in Usa di Lady Huawei", "description": "Meng Wanzhou, Chief Financial Officer del gigante delle telecomunicazioni, \u00e8 accusata di frode bancaria. La Cina: a rischio i rapporti con Ottawa", "image": "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "url": "https://www.lastampa.it/esteri/2020/05/28/news/canada-va-avanti-il-processo-per-l-estradizione-in-usa-di-lady-huawei-1.38899366"}, "fb": {"app_id": 869207869794513}, "og": {"site_name": "lastampa.it", "type": "article", "title": "Canada, prosegue il processo per l\u2019estradizione in Usa di Lady Huawei", "description": "Meng Wanzhou, Chief Financial Officer del gigante delle telecomunicazioni, \u00e8 accusata di frode bancaria. La Cina: a rischio i rapporti con Ottawa", "image": "https://www.lastampa.it/image/contentid/policy:1.38899365:1590645741/afp_xix_20200527_232012_009959.JPG?f=detail_558&h=720&w=1280&$p$f$h$w=13c9306", "url": "https://www.lastampa.it/esteri/2020/05/28/news/canada-va-avanti-il-processo-per-l-estradizione-in-usa-di-lady-huawei-1.38899366"}, "article": {"published_time": "2020-05-28T08:02+0200", "modified_time": "2020-05-28T08:57+0200", "publisher": "http://www.facebook.com/lastampa.it"}, "format-detection": "telephone=no"}, "canonical_link": "https://www.lastampa.it/esteri/2020/05/28/news/canada-va-avanti-il-processo-per-l-estradizione-in-usa-di-lady-huawei-1.38899366"}