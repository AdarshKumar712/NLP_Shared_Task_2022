{"source_url": "https://web.archive.org", "url": "https://web.archive.org/web/20201024035625id_/https://gazetakrakowska.pl/tatry-akcja-ratunkowa-na-swinicy-turysci-mimo-zakazu-ida-w-gory/ar/c1-14858153", "title": "Tatry. Akcja ratunkowa na \u015awinicy. Tury\u015bci mimo zakazu id\u0105 w g\u00f3ry", "top_image": "https://d-art.ppstatic.pl/kadry/k/r/1/97/8d/5e6d1b35d3774_o_original.jpg", "meta_img": "https://d-art.ppstatic.pl/kadry/k/r/1/97/8d/5e6d1b35d3774_o_original.jpg", "images": ["data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://d-pa.ppstatic.pl/frames/pa-def/dd/9e/il20201021_620335767_small.jpg", "https://s-nsk.ppstatic.pl/assets/nsk/v1.85.10/images/_sites/logo/svg/gol24.svg", "https://s-nsk.ppstatic.pl/assets/nsk/v1.85.10/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.85.10/images/_sites/logo/svg/stronakobiet.svg", "https://s-nsk.ppstatic.pl/assets/nsk/v1.85.10/images/_sites/logo/svg/gratka.svg", "https://s-nsk.ppstatic.pl/assets/nsk/v1.85.10/images/_sites/logo/svg/motofakty.svg", "https://s-nsk.ppstatic.pl/assets/nsk/v1.85.10/images/_sites/logo/svg/strefaagro.svg", "https://d-pa.ppstatic.pl/frames/pa-def/b4/6a/1_532397967_small.jpg", "https://s-nsk.ppstatic.pl/assets/nsk/v1.85.10/images/_sites/logo/svg/sportowy24.svg", "https://s-nsk.ppstatic.pl/assets/nsk/v1.85.10/images/_sites/logo/svg/strefabiznesu.svg", "https://d-art.ppstatic.pl/kadry/k/r/1/97/8d/5e6d1b35d3774_o_large.jpg", "https://s-nsk.ppstatic.pl/assets/nsk/v1.85.10/images/_defaults/tutorials/plachta/loading.svg", "https://s-nsk.ppstatic.pl/assets/nsk/v1.85.10/images/_sites/logo/svg/polskapress.svg", "https://d-art.ppstatic.pl/kadry/k/r/1/97/8d/5e6d1b35d3774_o_original.jpg"], "movies": [], "text": "Mimo zakazu wst\u0119pu w Tatry, tury\u015bci id\u0105 jednak w g\u00f3ry. Stra\u017c Tatrza\u0144skiego Parku Narodowego zawr\u00f3ci\u0142a w sobot\u0119 ok. 50 os\u00f3b, kt\u00f3re pr\u00f3bowa\u0142y dosta\u0107 si\u0119 do Morskiego Oka. Po po\u0142udniu ratownicy TOPR ruszyli na ratunek tury\u015bcie, kt\u00f3rzy zab\u0142\u0105dzi\u0142 w rejonie \u015awinicy.\n\n- Dostali\u015bmy wezwanie od turysty, kt\u00f3ry poszed\u0142 w g\u00f3ry, cho\u0107 nie powinien. W rejonie \u015awinicy m\u0119\u017cczyzna zab\u0142\u0105dzi\u0142. Nic mu si\u0119 fizycznie nie sta\u0142o. Nie potrafi\u0142 jednak zej\u015b\u0107. Na ratunek ruszy\u0142 \u015bmig\u0142owiec oraz sze\u015bciu ratownik\u00f3w - m\u00f3wi Bartek G\u0105sienica, ratownik TOPR. Ratownicy dotarli do m\u0119\u017cczyzny i aktualnie sprowadzaj\u0105 go na Kasprowy Wierch, gdy dotr\u0105, zostanie tylko dla nich uruchomiona kolejka linowa, kt\u00f3ra zwiezie ich do Ku\u017anic. Obecnie bowiem kolejna - r\u00f3wnie\u017c z uwagi na zagro\u017cenie epidemiologiczne - nie dzia\u0142a.\n\nOkazuje si\u0119, \u017ce to nie jedyny \u015bmia\u0142ek kt\u00f3ry mimo zakazu wybra\u0142 si\u0119 w g\u00f3ry. W sobot\u0119 stra\u017c Tatrza\u0144skiego Parku Narodowego zawr\u00f3ci\u0142a z drogi do Morskiego Oka ok. 50 os\u00f3b. Wiele os\u00f3b twierdzi\u0142o, \u017ce mieszka w Zakopanem na sta\u0142e - cho\u0107 nie mia\u0142o ze sob\u0105 dokument\u00f3w (zakaz wej\u015bcia w g\u00f3ry nie obowi\u0105zuje mieszka\u0144c\u00f3w powiatu tatrza\u0144skiego). Inni twierdzili, \u017ce w Tatrach czuj\u0105 si\u0119 bezpieczniej ni\u017c w du\u017cych miastach sk\u0105d pochodz\u0105.\n\nTak\u017ce w pi\u0105tek, gdy zakaz ju\u017c obowi\u0105zywa\u0142 tury\u015bci w\u0119drowali do Doliny Chocho\u0142owskiej, Ko\u015bcieliskiej, na Kalat\u00f3wki. Zakaz wej\u015bcia w Tatry zosta\u0142 wprowadzony w zwi\u0105zku z zagro\u017cenie koronawirusem. Po to, by ludzie z innych rejon\u00f3w Polski ni\u017c Podhale nie potraktowali dwutygodniowej kwarantanny jako czasu na wypad w g\u00f3ry. W\u0142adze TPN t\u0142umacz\u0105, \u017ce taka wycieczka oznacza podr\u00f3\u017c \u015brodkami komunikacji zbiorowej, czy korzystanie na miejscu z restauracji i karcz. A to sprzyja rozprzestrzenianiu si\u0119 koronawirusa. Stra\u017c parku b\u0119dzie kara\u0107 turyst\u00f3w \u0142ami\u0105cych zakaz wej\u015bcia na szlaki mandatem karnym. Ten mo\u017ce wynie\u015b\u0107 nawet 500 z\u0142.\n\nCzytaj tak\u017ce Gdzie jest koronawirus w Polsce i na \u015bwiecie? Zobacz mapy\n\nFLESZ - Koronawirus - kwarantanna w ca\u0142ej Polsce\n\nCzytaj tak\u017ce Jak dzia\u0142a test genetyczny na koronawirusa i gdzie mo\u017cna go wykona\u0107?", "keywords": [], "meta_keywords": [""], "tags": ["ci\u0119\u017cka siklawa", "koronawirus powiat suski", "\u015blub w tatrach", "nied\u017awiedz jaskinia mylna", "koronawirus mapa", "niedziela handel", "strefa czerwona koronawirus", "koronawirus zakopane", "nied\u017awiedz w tatrach", "odwr\u00f3cony wodospad", "koronawirus strefy", "strefa \u017c\u00f3\u0142ta koronawirus", "koronawirus zakaz", "akcja ratunkowa \u015bwinica", "koronawirus czerwona strefa", "czynne sklepy", "sekta natanka", "akcja ratunkowa w tatrach", "koronawirus tatry", "koronawirus \u015bwnica topr", "natanek koronawirus", "tatry wodospad", "msze w czerwonej strefie", "nied\u017awiedz na szlaku", "\u015blub na kasprowym wierchu", "koronawirus policja", "piotr natanek", "wiadomo\u015bci ma\u0142opolska", "niedziela zakupy", "strefa czerwona 24 10 2020", "film nied\u017awied\u017c", "\u015blub w g\u00f3rach", "koronawirus raport", "koronawirus", "handlowe 2020"], "authors": ["Mihau Sanok", "Fluorowany Statyniarz"], "publish_date": "Sat Mar 14 19:00:00 2020", "summary": "", "article_html": "", "meta_description": "Mimo zakazu wst\u0119pu w Tatry, tury\u015bci id\u0105 jednak w g\u00f3ry. Stra\u017c Tatrza\u0144skiego Parku Narodowego zawr\u00f3ci\u0142a w sobot\u0119 ok. 50 os\u00f3b, kt\u00f3re pr\u00f3bowa\u0142y dosta\u0107 si\u0119 do Morskiego Oka. Po po\u0142udniu ratownicy TOPR ruszyli na ratunek tury\u015bcie, kt\u00f3rzy zab\u0142\u0105dzi\u0142 w rejonie \u015awinicy.", "meta_lang": "pl", "meta_favicon": "https://s-nsk.ppstatic.pl/assets/nsk/v1.85.10/images/_sites/favicon/png/180/gazetakrakowska.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Gazeta Krakowska", "fb": {"pages": 114248191948499}, "description": "Mimo zakazu wst\u0119pu w Tatry, tury\u015bci id\u0105 jednak w g\u00f3ry. Stra\u017c Tatrza\u0144skiego Parku Narodowego zawr\u00f3ci\u0142a w sobot\u0119 ok. 50 os\u00f3b, kt\u00f3re pr\u00f3bowa\u0142y dosta\u0107 si\u0119 do Morskiego Oka. Po po\u0142udniu ratownicy TOPR ruszyli na ratunek tury\u015bcie, kt\u00f3rzy zab\u0142\u0105dzi\u0142 w rejonie \u015awinicy.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/97/8d/5e6d1b35d3774_o_small.jpg", "og": {"title": "Tatry. Akcja ratunkowa na \u015awinicy. Tury\u015bci mimo zakazu id\u0105 w g\u00f3ry", "description": "&nbsp;", "type": "article", "locale": "pl_PL", "site_name": "Gazeta Krakowska", "image": {"identifier": "https://d-art.ppstatic.pl/kadry/k/r/1/97/8d/5e6d1b35d3774_o_original.jpg", "height": 1000, "width": 1500, "type": "image/jpeg"}, "url": "https://gazetakrakowska.pl/tatry-akcja-ratunkowa-na-swinicy-turysci-mimo-zakazu-ida-w-gory/ar/c1-14858153"}, "twitter": {"description": "&nbsp;", "card": "summary_large_image", "title": "Tatry. Akcja ratunkowa na \u015awinicy. Tury\u015bci mimo zakazu id\u0105 w g\u00f3ry", "image": "https://d-art.ppstatic.pl/kadry/k/r/1/97/8d/5e6d1b35d3774_o_full.jpg"}, "article": {"published_time": "2020-03-14T19:00:00.000000+01:00", "modified_time": "2020-03-15T14:55:32.000000+01:00", "publisher": "https://www.facebook.com/Gazeta.Krakowska/", "author": "Redakcja", "tag": "koronawirus \u015bwnica topr"}, "msapplication-TileColor": "#265aff", "theme-color": "#265aff"}, "canonical_link": "https://gazetakrakowska.pl/tatry-akcja-ratunkowa-na-swinicy-turysci-mimo-zakazu-ida-w-gory/ar/c1-14858153"}