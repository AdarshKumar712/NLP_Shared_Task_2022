{"source_url": "https://web.archive.org", "url": "https://web.archive.org/web/20201030021226id_/https://www.fronda.pl/a/pandemia-covid-19-pretekstem-do-promowania-aborcji-farmakologicznej,143164.html", "title": "Pandemia Covid-19 pretekstem do promowania aborcji farmakologicznej", "top_image": "https://www.fronda.pl/site_media/media/uploads/article/aborcja2.jpg", "meta_img": "https://www.fronda.pl/site_media/media/uploads/article/aborcja2.jpg", "images": ["https://www.fronda.pl/site_media/media/uploads/article/.thumbnails/duda_polsat_news_zrzut-250x140.jpg", "https://www.fronda.pl/site_media/media/uploads/article/.thumbnails/von_der_leyen_yt_european_commission-250x140.jpg", "https://www.fronda.pl/site_media/media/uploads/article/.thumbnails/kard_muller_screen-250x140.jpg", "https://www.fronda.pl/site_media/media/uploads/article/.thumbnails/noz-publicdomainpictures-250x140.jpg", "https://www.fronda.pl/site_media/media/uploads/article/.thumbnails/wehw98efuwbefuiwbefuiwkebfwef-250x140.jpg", "https://www.fronda.pl/site_media/media/uploads/article/.thumbnails/strajk_kobiet_yt_viiv-250x140.jpg", "https://web.archive.org/assets/fort24-logo50px-circle.png", "https://www.fronda.pl/site_media/media/uploads/article/.thumbnails/wef89wefbwefjwefwkef-250x140.jpg", "https://www.fronda.pl/site_media/media//uploads/avatar/default.png", "https://www.fronda.pl/site_media/media/uploads/article/.thumbnails/jakubiak_83i9kej239iprj29ui3-250x140.jpg", "https://www.fronda.pl/site_media/media/uploads/article/.thumbnails/lukaszenka_yt_wilnoteka_lt-250x140.jpg", "https://www.fronda.pl/site_media/media/uploads/article/.thumbnails/strajk_kobiet_yt_kanalpolityczny-250x140.jpg", "https://www.fronda.pl/site_media/media/uploads/article/.thumbnails/wojsko_koronawirus_yt_mon-250x140.jpg", "https://www.fronda.pl/site_media/media/uploads/article/.thumbnails/poltawski-yt-_biuro_prasowe_konferencji_episkopatu_polski-250x140.jpg", "https://www.fronda.pl/site_media/media/uploads/article/.thumbnails/prof_marian_zembala_yt_sil_katowice-250x140.jpg", "https://www.fronda.pl/site_media/media/uploads/article/.thumbnails/atak_na_tvp_tt_mateusz_magdziarz-250x140.jpg", "https://www.fronda.pl/site_media/media/uploads/article/.thumbnails/czarnek_yt_tel_rep-250x140.jpg", "https://www.fronda.pl/site_media/media/uploads/article/.thumbnails/apoltawski-yt-_academicontv-250x140.jpg", "https://www.fronda.pl/site_media/media/uploads/article/.thumbnails/bp_zawitkowski_tt_episkopat_pl-250x140.jpg", "https://www.fronda.pl/site_media/media/uploads/article/.thumbnails/ziobro-yt-prawicowyinternet-250x140.jpg", "https://web.archive.org/assets/hwc-logo-h50px.png", "https://www.fronda.pl/site_media/media/uploads/article/.thumbnails/euro-euro-pixabaycc0-250x140.jpg", "https://www.fronda.pl/site_media/media/uploads/article/.thumbnails/vchfgjhgjuyi76ju76ijuy7i9i78-250x140.jpg", "https://pixel.quantserve.com/pixel/p-JsFw7fdpQ46q7.gif", "https://www.fronda.pl/site_media/media/uploads/article/.thumbnails/pila_dewastacja_figury_chrystusa_tt_dariusz_matecki-250x140.jpg", "https://www.fronda.pl/site_media/media/uploads/article/.thumbnails/komorowski_rptv-250x140.jpg", "https://www.fronda.pl/site_media/media/uploads/article/.thumbnails/marzena_nykiel_yt_tel_wpolsce-250x140.jpg", "https://www.fronda.pl/site_media/media/uploads/article/.thumbnails/jaceksasin-yt-telrep-250x140.jpg", "https://www.fronda.pl/site_media/media/uploads/article/.thumbnails/hdhfgsdyfgvsdfysdp978fsd9ftsd-250x140.jpg", "https://www.fronda.pl/site_media/media/uploads/article/.thumbnails/pandemiacovid-pixabay-dieterich01-250x140.jpg", "https://www.fronda.pl/site_media/media/uploads/article/.thumbnails/wef89weifbwiuefbwueifbwukef-250x140.jpg", "https://www.fronda.pl/site_media/media/uploads/article/.thumbnails/gwiazda_obrona_kosciola_tt_szymon_stachowiak-250x140.jpg", "https://www.fronda.pl/site_media/media/uploads/article/.thumbnails/wefhw9e8fwebfuiwbefukwbefkjwef-250x140.jpg", "https://www.fronda.pl/site_media/media/uploads/article/.thumbnails/2orydzyk-yt-radiomaryja-250x140.jpg", "https://www.fronda.pl/site_media/media/uploads/article/.thumbnails/rzeplinski_tvn24_screen-250x140.jpeg", "https://web.archive.org/assets/hollandhouse-logo50px-circle.png", "https://www.fronda.pl/site_media/media/uploads/avatar/.thumbnails/Kwadrat-48x48.jpg", "https://www.fronda.pl/site_media/media/uploads/article/.thumbnails/merkel-european_peoples_party-flickr-ccby20-250x140.jpg", "https://www.fronda.pl/site_media/media/uploads/article/.thumbnails/budka_sejm_gov_pl_222-250x140.jpg", "https://www.fronda.pl/site_media/media/uploads/article/.thumbnails/magierowski_screen_faktpl-250x140.jpg", "https://www.fronda.pl/site_media/media/uploads/article/.thumbnails/morawieckifot._adam_guz-kprm-250x140.jpg", "https://www.fronda.pl/site_media/media/uploads/article/.thumbnails/biedron-fot._jaros%C5%82aw_roland_kruk__wikipedia%2C_licence_cc-by-sa-3.0-250x140.jpg", "https://www.fronda.pl/site_media/media/uploads/article/.thumbnails/schneider-franciszek-yt-250x140.jpg", "https://www.fronda.pl/site_media/media/uploads/avatar/.thumbnails/default-50x50.png", "https://www.fronda.pl/site_media/media/uploads/article/.thumbnails/plod-aborcja-flickr-ccbysa20-suparna_sinha-250x140.jpg", "https://www.fronda.pl/site_media/media/uploads/article/.thumbnails/poltawska-yt-pollux-250x140.jpg", "https://www.fronda.pl/site_media/media/uploads/article/.thumbnails/hsvfhkasfvsdfy8dsyfsdfsdfsd89-250x140.jpg", "https://www.fronda.pl/site_media/media/uploads/article/.thumbnails/krzyz-modlitwa-pixabay-cc0-735x363-250x140.jpg", "https://www.fronda.pl/site_media/media/uploads/article/.thumbnails/islam_i_katolik-735x363-250x140.jpg", "https://web.archive.org/assets/logo.png", "https://www.fronda.pl/site_media/media/uploads/article/.thumbnails/we7w8efuibwefjvwehjwhjefvwef-250x140.jpg", "https://www.fronda.pl/site_media/media/uploads/article/.thumbnails/dziecko-stopki-pixabaycc0-250x140.jpg", "https://www.fronda.pl/site_media/media/uploads/article/.thumbnails/aborcja2-735x363.jpg", "https://www.fronda.pl/site_media/media/uploads/article/.thumbnails/spurek_yt_polskie_radio-250x140.jpg", "https://www.fronda.pl/site_media/media/uploads/article/.thumbnails/pobicie_ksiedza_mysliborz_tt_dariusz_matecki-250x140.jpg", "https://www.fronda.pl/site_media/media/uploads/article/.thumbnails/meczennicy-krzyz-krew-pixabay-250x140.jpg", "https://web.archive.org/assets/aniol.jpg", "https://www.fronda.pl/site_media/media/uploads/article/.thumbnails/tomasz-terlikowski-yt-salve-250x140.jpg", "https://www.fronda.pl/site_media/media//uploads/avatar/.thumbnails/ALEK_FOTO_BUTLER-50x50.jpg", "https://www.fronda.pl/site_media/media/uploads/article/.thumbnails/covid-szpital-borys_kozielski_-wiki-ccby40-250x140.jpg", "https://www.fronda.pl/site_media/media/uploads/article/.thumbnails/abw-yt-tvpinfo-250x140.jpg", "https://www.fronda.pl/site_media/media/uploads/article/.thumbnails/jaruzelska-yt-250x140.jpg", "https://www.fronda.pl/site_media/media/uploads/article/aborcja2.jpg", "https://www.fronda.pl/site_media/media/uploads/article/.thumbnails/wefh78weufibwhjefvwjhef-250x140.jpg", "https://www.fronda.pl/site_media/media/uploads/article/.thumbnails/kosiniak_yt_onet_rano-250x140.jpg", "https://www.fronda.pl/site_media/media/uploads/article/.thumbnails/sprzatamy_po_lewicy_zolnierze_chrystusa_fb_z_chrystusa-250x140.jpg", "https://www.fronda.pl/site_media/media/uploads/article/.thumbnails/pilnefronda-250x140.jpg", "https://www.fronda.pl/site_media/media//uploads/avatar/a1b0d90d839402261b4ee48b17b07e79.jpg", "https://www.fronda.pl/site_media/media/uploads/article/.thumbnails/dzihad_islam_yt_france_24_english-250x140.jpg", "https://web.archive.org/assets/holender-logo-h56px.png"], "movies": [], "text": "Mimo trwaj\u0105cej pandemii, agendy ONZ nie ustaj\u0105 w propagowaniu aborcji. Ochrona \u201epraw reprodukcyjnych i seksualnych\u201d ma by\u0107, zdaniem WHO i Funduszu Ludno\u015bciowego Narod\u00f3w Zjednoczonych, kluczowa dla walki ze skutkami rozprzestrzeniania si\u0119 koronawirusa. Podobne stwierdzenia znalaz\u0142y si\u0119 w planie przeciwdzia\u0142ania kryzysowi humanitarnemu podpisanym przez Sekretarza Generalnego ONZ. Mi\u0119dzynarodowe gremia wykorzystuj\u0105 obecn\u0105 sytuacj\u0119 g\u0142\u00f3wnie do promowania aborcji farmakologicznej. Wpisuje si\u0119 to w narracj\u0119 obecn\u0105 we wcze\u015bniejszych aktach ONZ, w kt\u00f3rych m.in. uznano niekt\u00f3re substancje poronne za \u201eleki podstawowe\u201d. Instytut Ordo Iuris przygotowa\u0142 analiz\u0119 na ten temat.\n\n\n\n\n\nW ramach walki ze skutkami pandemii koronawirusa, Organizacja Narod\u00f3w Zjednoczonych zajmuje si\u0119 w ostatnich tygodniach r\u00f3wnie\u017c realizowaniem ideologicznych postulat\u00f3w. Jest to widoczne w licznych dokumentach WHO i UNFPA \u2013 agend ONZ do spraw zdrowia i kwestii ludno\u015bciowych. Opr\u00f3cz niebudz\u0105cych w\u0105tpliwo\u015bci zalece\u0144 dotycz\u0105cych m.in. wzmocnienia s\u0142u\u017cby zdrowia, znajduj\u0105 si\u0119 w nich liczne odniesienia do \u201epraw reprodukcyjnych i seksualnych\u201d, do kt\u00f3rych zaliczana jest aborcja. Zdaniem ich autor\u00f3w, umo\u017cliwianie aborcji w jak najszerszym zakresie podczas pandemii, ma tak\u0105 sam\u0105 wag\u0119 jak np. ochrona kobiet w ci\u0105\u017cy.\n\n\n\nCo wi\u0119cej, agendy i dzia\u0142aj\u0105ce w ich ramach jednostki wyspecjalizowane (np. HRP \u2013 Human Reproduction Programme) postuluj\u0105, by w czasie pandemii jak najszerzej promowa\u0107 aborcj\u0119 farmakologiczn\u0105. Jak przekonuje przedstawicielka WHO dr Antonella Lavalanet, aborcja farmakologiczna, nawet bez kontroli lekarskiej, powinna by\u0107 przedstawiana kobietom jako najlepsze rozwi\u0105zanie, szczeg\u00f3lnie tam, gdzie dost\u0119p do aborcji jest z r\u00f3\u017cnych przyczyn ograniczany. Pomys\u0142 propagowania aborcji farmakologicznej \u2013 nawet do 24 tygodnia ci\u0105\u017cy \u2013 nie jest niczym nowym dla WHO. Latem zesz\u0142ego roku, agenda ta wyda\u0142a dokument, kt\u00f3ry wprost wskazuj\u0119 t\u0119 metod\u0119 jako najbardziej po\u017c\u0105dan\u0105 jej form\u0119. Ponadto, uznaje ona aborcj\u0119 farmakologiczn\u0105 za form\u0119 samoopieki. W niemal tym samym czasie, WHO wpisa\u0142a na list\u0119 \u201elek\u00f3w podstawowych\u201d dwie substancje poronne.\n\n\n\nPodobne tezy znajduj\u0105 si\u0119 w Global Humanitarian Response Plan COVID 19 \u2013 strategii podpisanej przez Sekretarza Generalnego ONZ Antonio Guterresa. Wskazuje on, m. in., na konieczno\u015b\u0107 zapewnienia wszystkim osobom dotkni\u0119tym przez kryzys humanitarny Minimalnego Pocz\u0105tkowego Pakietu Us\u0142ug z zakresu \u201ezdrowia reprodukcyjnego i seksualnego. Wed\u0142ug stworzonego w 2018 r. technicznym dokumentu wydanego pod auspicjami ONZ, pt. The Inter-Agency Field Manual on Reproductive Health in Humanitarian Settings, do kt\u00f3rego nawi\u0105zuje strategia, do pakietu tych us\u0142ug wchodzi\u0107 ma r\u00f3wnie\u017c aborcja.\n\n\n\n\u201eMaj\u0105c na uwadze wydawane przez WHO i UNFPA dokumenty i zalecenia, trudno oprze\u0107 si\u0119 wra\u017ceniu, \u017ce kryzys wywo\u0142any pandemi\u0105 COVID-19 stanowi pretekst do jeszcze wi\u0119kszego zintensyfikowania dzia\u0142a\u0144 tych gremi\u00f3w maj\u0105cych na celu narzucenie pa\u0144stwom rozwi\u0105za\u0144 godz\u0105cych w fundamentalne prawa cz\u0142owieka. Propagowanie aborcji farmakologicznej skutkuje podwa\u017ceniem obowi\u0105zuj\u0105cego prawa w pa\u0144stwach, kt\u00f3re jej co do zasady zakazuj\u0105, takich jak Polska. Proceder ten jest bowiem o wiele trudniej \u015bciga\u0107, co wykorzystuj\u0105 intensywnie proaborcyjne organizacje\u201d \u2013 podkre\u015bla Karolina Paw\u0142owska, Dyrektor Centrum Prawa Mi\u0119dzynarodowego Ordo Iuris.\n\nOrdo Iuris", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Mimo trwaj\u0105cej pandemii, agendy ONZ nie ustaj\u0105 w propagowaniu aborcji. Ochrona \u201epraw reprodukcyjnych i seksualnych\u201d ma by\u0107, zdaniem WHO i Funduszu Ludno\u015bciowego Narod\u00f3w Zjednoczonych, kluczowa dla walki ze skutkami\u00a0 rozprzestrzeniania si\u0119\u00a0 koronawiru", "meta_lang": "pl", "meta_favicon": "favicon.ico", "meta_data": {"viewport": "width=device-width, initial-scale=1", "theme-color": "#ff6600", "description": "Mimo trwaj\u0105cej pandemii, agendy ONZ nie ustaj\u0105 w propagowaniu aborcji. Ochrona \u201epraw reprodukcyjnych i seksualnych\u201d ma by\u0107, zdaniem WHO i Funduszu Ludno\u015bciowego Narod\u00f3w Zjednoczonych, kluczowa dla walki ze skutkami\u00a0 rozprzestrzeniania si\u0119\u00a0 koronawiru", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "og": {"title": "Pandemia Covid-19 pretekstem do promowania aborcji farmakologicznej", "description": "Mimo trwaj\u0105cej pandemii, agendy ONZ nie ustaj\u0105 w propagowaniu aborcji. Ochrona \u201epraw reprodukcyjnych i seksualnych\u201d ma by\u0107, zdaniem WHO i Funduszu Ludno\u015bciowego Narod\u00f3w Zjednoczonych, kluczowa dla walki ze skutkami\u00a0 rozprzestrzeniania si\u0119\u00a0 koronawiru", "url": "https://www.fronda.pl/a/pandemia-covid-19-pretekstem-do-promowania-aborcji-farmakologicznej,143164.html", "image": {"identifier": "https://www.fronda.pl/site_media/media/uploads/article/aborcja2.jpg", "width": 735, "height": 363}, "type": "article"}, "fb": {"app_id": 128886260612021}}, "canonical_link": "https://www.fronda.pl/a/pandemia-covid-19-pretekstem-do-promowania-aborcji-farmakologicznej,143164.html"}