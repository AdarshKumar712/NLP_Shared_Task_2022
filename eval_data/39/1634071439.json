{"source_url": "https://web.archive.org", "url": "https://web.archive.org/web/20200917162321id_/https://www.internethaber.com/kuzey-kore-liderinin-kiz-kardesinden-guney-koreye-askeri-harekat-tehdidi-2107998h.htm", "title": "Kuzey Kore liderinin k\u0131z karde\u015finden G\u00fcney Kore\u2019ye \"askeri harekat\" tehdidi", "top_image": "https://i.internethaber.com/2/714/402/storage/files/images/2020/06/14/kuzey-kore-liderinin-kiz-kardesinde-cWIh_cover.jpg.webp", "meta_img": "https://i.internethaber.com/2/714/402/storage/files/images/2020/06/14/kuzey-kore-liderinin-kiz-kardesinde-cWIh_cover.jpg.webp", "images": ["https://s.internethaber.com/assets/web/images/logo-menu.png", "https://s.internethaber.com/assets/web/images/logo.png", "https://i.internethaber.com/2/714/402/storage/files/images/2020/06/14/kuzey-kore-liderinin-kiz-kardesinde-cWIh_cover.jpg.webp", "https://s.internethaber.com/assets/web/images/logo-footer.png"], "movies": [], "text": "Kuzey Kore lideri Kim Jong-un'un k\u0131z karde\u015fi Kim Yo Jong, ordunun, G\u00fcney Kore'ye kar\u015f\u0131 \"gerekli ad\u0131mlar\u0131 atmas\u0131 ve planlamas\u0131\" i\u00e7in g\u00f6revlendirildi\u011fini bildirerek Seul y\u00f6netimini askeri harekat ile tehdit etti.\n\nAbone ol\n\nKuzey Kore Merkezi Haber Ajans\u0131n\u0131n (KCNA) haberine g\u00f6re Kim, G\u00fcney Koreli yetkililerle ili\u015fkileri koparman\u0131n tam zaman\u0131 oldu\u011funa inand\u0131\u011f\u0131n\u0131 ve yak\u0131nda bir sonraki eylemde bulunacaklar\u0131n\u0131 belirtti.\n\nKim, Seul y\u00f6netimine kar\u015f\u0131 ordunun gerekli ad\u0131mlar\u0131 atmas\u0131 ve planlamas\u0131 i\u00e7in g\u00f6revlendirildi\u011fini a\u00e7\u0131klayarak, G\u00fcney Kore\u2019yi \"d\u00fc\u015fman\" olarak nitelendirdi ve yak\u0131nda Seul'un iki \u00fclke s\u0131n\u0131r\u0131ndaki \"i\u015fe yaramaz\" irtibat b\u00fcrosunun \u00e7\u00f6k\u00fc\u015f\u00fcne tan\u0131k olaca\u011f\u0131n\u0131 kaydetti.\n\nG\u00fcney Kore\u2019ye kar\u015f\u0131 uygulanacak misillemenin bir sonraki ad\u0131m\u0131n\u0131 \u00fclkesinin askeri liderlerine b\u0131rakaca\u011f\u0131n\u0131 vurgulayan Kim, \"ordunun Kuzey Kore halk\u0131n\u0131n k\u0131zg\u0131nl\u0131\u011f\u0131n\u0131 yat\u0131\u015ft\u0131rmak i\u00e7in bir \u015feyler belirleyece\u011fini ve bunu kesinlikle yerine getireceklerine inand\u0131\u011f\u0131n\u0131\" aktard\u0131.\n\nKarde\u015f Kim'in a\u00e7\u0131klamas\u0131, Kuzey Kore D\u0131\u015fi\u015fleri Bakanl\u0131\u011f\u0131 ABD \u0130\u015fleri Departman\u0131 Genel Direkt\u00f6r\u00fc Kwon Jong Gun'un, G\u00fcney Kore'nin n\u00fckleer silah kar\u015f\u0131t\u0131 \u00e7\u0131k\u0131\u015flar\u0131n\u0131n gereksiz oldu\u011funu belirterek, bu s\u00f6ylemlerine son vermesi \u00e7a\u011fr\u0131s\u0131nda bulunmas\u0131n\u0131n ard\u0131ndan saatler sonra geldi.\n\nBro\u015f\u00fcr krizi\n\n10 Haziran'da G\u00fcney Kore Birle\u015fme Bakanl\u0131\u011f\u0131, s\u0131n\u0131rdan Kuzey Kore'ye bro\u015f\u00fcr balonlar\u0131 g\u00f6nderen \u00d6zg\u00fcr Kuzey Kore Sava\u015f\u00e7\u0131lar\u0131 ve Keunsaem gruplar\u0131 hakk\u0131nda polise \u015fikayette bulunaca\u011f\u0131n\u0131 a\u00e7\u0131klam\u0131\u015ft\u0131.\n\n9 Haziran'da Pyongyang y\u00f6netimin, G\u00fcney Kore ile t\u00fcm s\u0131n\u0131r \u00f6tesi ileti\u015fim hatlar\u0131n\u0131 kesece\u011fini duyurmu\u015ftu.\n\nKarar\u0131n, Kim Yo Jong ve Seul y\u00f6netiminin 2010'da 50 G\u00fcney Korelinin \u00f6l\u00fcm\u00fcne yol a\u00e7an iki sald\u0131r\u0131n\u0131n arkas\u0131ndaki isim oldu\u011funa inand\u0131\u011f\u0131 eski istihbarat birimi ba\u015fkan\u0131 Kim Yong Chol taraf\u0131ndan verildi\u011fi kaydedilmi\u015fti.\n\nG\u00fcney Kore'de, Kuzey s\u0131n\u0131r\u0131nda balonla bro\u015f\u00fcr atma, y\u0131llard\u0131r aktivistlerin ba\u015fvurdu\u011fu bir y\u00f6ntem. Kuzey Kore, bu eylemi kendisine y\u00f6nelik bir sald\u0131r\u0131 olarak de\u011ferlendiriyor.\n\nSeul y\u00f6netimi, gerilimin y\u00fcksek oldu\u011fu d\u00f6nemlerde bu t\u00fcr eylemleri \u00f6nlemek i\u00e7in b\u00f6lgeye polis ekipleri g\u00f6nderirken, Kuzey Kore'nin bunlar\u0131 tamamen yasaklamas\u0131 y\u00f6n\u00fcndeki \u00e7a\u011fr\u0131lar\u0131na aktivistlerin \u00f6zg\u00fcrce hareket etme hakk\u0131 bulundu\u011funu vurgulayarak direniyordu.\n\nKim Yo Jong, 4 Haziran'da, bro\u015f\u00fcrlerin yer ald\u0131\u011f\u0131 balonlar\u0131 u\u00e7uran ilticac\u0131lar i\u00e7in \"ana vatanlar\u0131na ihanet eden al\u00e7aklar ve melez k\u00f6pekler\" ifadesini kullanarak, \"G\u00fcney Koreli yetkililer, birtak\u0131m mazeretler sunarken bu durumun devam etmesine izin vermeyi s\u00fcrd\u00fcr\u00fcrse a\u011f\u0131r bir bedel \u00f6demek zorunda kalacakt\u0131r.\" s\u00f6zlerine yer vermi\u015fti.\n\nG\u00fcney ve Kuzey Kore aras\u0131nda, irtibat b\u00fcrosu arac\u0131l\u0131\u011f\u0131yla her g\u00fcn yerel saatle biri 09.00 ve di\u011feri 17.00'de olmak \u00fczere iki telefon g\u00f6r\u00fc\u015fmesi ger\u00e7ekle\u015ftiriliyordu.", "keywords": [], "meta_keywords": ["Kim Yo Jong", "Seul"], "tags": [], "authors": ["Internet Haber"], "publish_date": null, "summary": "", "article_html": "", "meta_description": "Kuzey Kore lideri Kim Jong-un'un k\u0131z karde\u015fi Kim Yo Jong, ordunun, G\u00fcney Kore'ye kar\u015f\u0131 \"gerekli ad\u0131mlar\u0131 atmas\u0131 ve planlamas\u0131\" i\u00e7in g\u00f6revlendirildi\u011fini bildirerek Seul y\u00f6netimini askeri harekat ile tehdit etti.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "apple-itunes-app": "app-id=366791984", "google-play-app": "app-id=com.mobilike.ihaber", "description": "Kuzey Kore lideri Kim Jong-un'un k\u0131z karde\u015fi Kim Yo Jong, ordunun, G\u00fcney Kore'ye kar\u015f\u0131 \"gerekli ad\u0131mlar\u0131 atmas\u0131 ve planlamas\u0131\" i\u00e7in g\u00f6revlendirildi\u011fini bildirerek Seul y\u00f6netimini askeri harekat ile tehdit etti.", "keywords": "Kim Yo Jong,Seul", "fb": {"pages": 100431406701471}, "og": {"title": "Kuzey Kore liderinin k\u0131z karde\u015finden G\u00fcney Kore\u2019ye \"askeri harekat\" tehdidi", "type": "article", "url": "https://www.internethaber.com/kuzey-kore-liderinin-kiz-kardesinden-guney-koreye-askeri-harekat-tehdidi-2107998h.htm", "description": "Kuzey Kore lideri Kim Jong-un'un k\u0131z karde\u015fi Kim Yo Jong, ordunun, G\u00fcney Kore'ye kar\u015f\u0131 \"gerekli ad\u0131mlar\u0131 atmas\u0131 ve planlamas\u0131\" i\u00e7in g\u00f6revlendirildi\u011fini bildirerek Seul y\u00f6netimini askeri harekat ile tehdit etti.", "image": "https://i.internethaber.com/2/714/402/storage/files/images/2020/06/14/kuzey-kore-liderinin-kiz-kardesinde-cWIh_cover.jpg.webp", "site_name": "Internet Haber"}, "thumbnail_height": 100, "thumbnail_width": 100, "twitter": {"site": "@internethaber", "creator": "@internethaber", "card": "summary_large_image", "url": "https://www.internethaber.com/kuzey-kore-liderinin-kiz-kardesinden-guney-koreye-askeri-harekat-tehdidi-2107998h.htm", "domain": "https://www.internethaber.com", "title": "Kuzey Kore liderinin k\u0131z karde\u015finden G\u00fcney Kore\u2019ye \"askeri harekat\" tehdidi", "image": "https://i.internethaber.com/2/714/402/storage/files/images/2020/06/14/kuzey-kore-liderinin-kiz-kardesinde-cWIh_cover.jpg.webp", "description": "Kuzey Kore lideri Kim Jong-un'un k\u0131z karde\u015fi Kim Yo Jong, ordunun, G\u00fcney Kore'ye kar\u015f\u0131 \"gerekli ad\u0131mlar\u0131 atmas\u0131 ve planlamas\u0131\" i\u00e7in g\u00f6revlendirildi\u011fini bildirerek Seul y\u00f6netimini askeri harekat ile tehdit etti."}, "DC.Title": "Kuzey Kore liderinin k\u0131z karde\u015finden G\u00fcney Kore\u2019ye \"askeri harekat\" tehdidi", "DC.Creator": "Internet Haber", "DC.Subject": "Kuzey Kore liderinin k\u0131z karde\u015finden G\u00fcney Kore\u2019ye \"askeri harekat\" tehdidi", "DC.Description": "Kuzey Kore lideri Kim Jong-un'un k\u0131z karde\u015fi Kim Yo Jong, ordunun, G\u00fcney Kore'ye kar\u015f\u0131 \"gerekli ad\u0131mlar\u0131 atmas\u0131 ve planlamas\u0131\" i\u00e7in g\u00f6revlendirildi\u011fini bildirerek Seul y\u00f6netimini askeri harekat ile tehdit etti.", "DC.Publisher": "Internet Haber", "DC.Contributor": "Internet Haber", "DC.Date": "14-06-2020", "DC.Type": "Text", "DC.Source": "https://www.internethaber.com/kuzey-kore-liderinin-kiz-kardesinden-guney-koreye-askeri-harekat-tehdidi-2107998h.htm", "DC.Language": "tr-TR", "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "google-site-verification": "4sUL1ksFeWdS6gV2T6T7wQYwdasLGnxAkrJt-Ws3pzc", "yandex-verification": "a92ec0b74e205508"}, "canonical_link": "https://www.internethaber.com/kuzey-kore-liderinin-kiz-kardesinden-guney-koreye-askeri-harekat-tehdidi-2107998h.htm"}