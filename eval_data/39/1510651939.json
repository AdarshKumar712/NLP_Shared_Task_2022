{"source_url": "https://web.archive.org", "url": "https://web.archive.org/web/20201128011246id_/https://trybuna.info/swiat/we-wloszech-wraca-moda-na-lewice%cc%a8/", "title": "We W\u0142oszech wraca moda na lewice\u0328", "top_image": "https://i1.wp.com/trybuna.info/wp-content/uploads/2018/05/baner-prenumerata.jpg?fit=283%2C240&ssl=1", "meta_img": "", "images": ["https://i0.wp.com/trybuna.info/wp-content/uploads/2020/01/35c13784e2a1c2814b3148fb158eae78.jpg?resize=120%2C120&ssl=1", "https://web.archive.org/wp-content/uploads/2018/03/logo_trybuna.png", "https://i0.wp.com/trybuna.info/wp-content/uploads/2020/11/Halina_Kwiatkowska.jpg?resize=120%2C120&ssl=1", "https://i1.wp.com/trybuna.info/wp-content/uploads/2020/11/Widownia_TW_Poznan.jpg?resize=120%2C120&ssl=1", "https://i0.wp.com/trybuna.info/wp-content/uploads/2020/11/Taduesz-\u0141omnicki-i-Joanna-Sczepkowska-Lekcja-polskiegoi-archiwum-Teatru-Powszechnego.jpg?resize=120%2C120&ssl=1", "https://i1.wp.com/trybuna.info/wp-content/uploads/2020/11/603947599o.jpg?resize=120%2C120&ssl=1", "https://i2.wp.com/trybuna.info/wp-content/uploads/2019/06/Jastrzebski-1.jpg?resize=120%2C120&ssl=1", "https://i1.wp.com/trybuna.info/wp-content/uploads/2018/05/baner-prenumerata.jpg?fit=283%2C240&ssl=1"], "movies": [], "text": "W s\u0142onecznej Italii s\u0142o\u0144ce wysz\u0142o wreszcie spoza chmur. Wybory regionalne w Emilii-Romanii, kt\u00f3re odby\u0142y si\u0119 w niedziel\u0119 26 stycznia 2020 r., wygra\u0142 kandydat centro-lewicy Stefano Bonaccini, dotychczasowy prezydent tego regionu, uzyskuj\u0105c 51,42 procent g\u0142os\u00f3w. Jego g\u0142\u00f3wnym przeciwnikiem by\u0142a Lucia Borgonzoni z Ligi, kt\u00f3ra zdoby\u0142a 43,63 procent poparcia. Najwa\u017cniejsz\u0105 niespodziank\u0105 tych wybor\u00f3w, maj\u0105cych ogromne znaczenie polityczne, by\u0142a frekwencja. Do urn posz\u0142o prawie 68 proc. os\u00f3b uprawnionych do g\u0142osowania w por\u00f3wnaniu z 38 proc., w poprzednich wyborach w 2014 r.\n\nPartia Demokratyczna znowu sta\u0142a si\u0119 pierwsz\u0105 si\u0142\u0105 polityczn\u0105 w tym regionie, uzyskuj\u0105c 34,6 proc. poparcia, na drugim miejscu jest Liga \u2013 31,9 proc., kt\u00f3ra wygra\u0142a w zesz\u0142orocznych wyborach europejskich. Triumfuj\u0105cy do niedawna Ruch 5 Gwiazd spad\u0142 na trzecie miejsce z mizernym wynikiem 4,7 proc. Ca\u0142a koalicja centroprawicowa osi\u0105gn\u0119\u0142a 48,1 procent, a centroprawicowa 45,4 proc. Jest to wi\u0119c niewielka r\u00f3\u017cnica, ale \u015bwiadczy o tym, i\u017c we W\u0142oszech odradza si\u0119 bipolaryzm i \u017ce W\u0142osi, kt\u00f3rzy przez ostatnich 10 lat zach\u0142ystywali si\u0119 antysystemowym populizmem Beppe Grillego, zaczynaj\u0105 rozumie\u0107, \u017ce to nie by\u0142a dobra droga.\n\nSalvini przegra\u0142 po raz pierwszy\n\nDlaczego wybory w Emilii-Romanii by\u0142y tak wa\u017cne? Dlatego, \u017ce lider Ligi Matteo Salvini przeobrazi\u0142 je w krajowe referendum polityczne, kt\u00f3re mia\u0142o doprowadzi\u0107 do upadku rz\u0105du premiera Giuseppe Conte (koalicja Partia Demokratyczna, Ruch 5 Gwiazd i \u017bywe W\u0142ochy \u2013 nowy stw\u00f3r polityczny Matteo Renziego). Postawi\u0142 wszystko na t\u0119 kart\u0119 i przegra\u0142, cho\u0107 nie by\u0142o to wcale tak oczywiste. Historycznie Emilia-Romagna zawsze by\u0142a rz\u0105dzona przez centrolewic\u0119, ale w ostatnich latach konsensus wobec Partii Demokratycznej zosta\u0142 znacznie os\u0142abiony \u2013 jak to mia\u0142o miejsce w innych tak zwanych \u201eczerwonych regionach\u201d \u2013 na korzy\u015b\u0107 centroprawicy i Ligi. Gdyby ten bastion poleg\u0142 i dosta\u0142 si\u0119 w r\u0119ce Ligi Salviniego mog\u0142oby ju\u017c go nic nie zatrzyma\u0107 w jego d\u0105\u017ceniu do zdobycia \u201epe\u0142nej w\u0142adzy\u201d, kt\u00f3rej domaga\u0142 si\u0119 doprowadzaj\u0105c do ubieg\u0142orocznego kryzysu rz\u0105du koalicyjnego Ligi i Ruchu 5 Gwiazd.\n\nW odparciu Ligi decyduj\u0105c\u0105 rol\u0119 odegra\u0142 ruch obywatelski Sardynki, kt\u00f3ry narodzi\u0142 si\u0119 ze spontanicznych protest\u00f3w ulicznych przeciwko nacjonalistycznemu populizmowi Salviniego, okre\u015bli\u0142 si\u0119 jako lewicowy i popar\u0142 Stefano Bonacciniego. M\u0142odzi ludzie w ci\u0105gu trzech miesi\u0119cy stworzyli og\u00f3lnokrajow\u0105 sie\u0107 zwo\u0142uj\u0105c si\u0119 na Facebooku i wychodz\u0105c na ulic\u0119 w wielu miastach W\u0142och. W przem\u00f3wieniu po zwyci\u0119stwie Bonaccini powiedzia\u0142: \u201eTa wolna i wielka kraina og\u0142osi\u0142a pierwsz\u0105, prawdziw\u0105 pora\u017ck\u0119 Matteo Salviniego\u201d.\n\nLider chyba przesadzi\u0142\n\nLider Ligi praktycznie skoncentrowa\u0142 ca\u0142\u0105 kampani\u0119 wyborcz\u0105 na sobie i w Emilii-Romanii prowadzi\u0142 j\u0105 na miejscu swojej kandydatki Luci Borgonzoni. By\u0142 wszechobecny, i na placach podczas kampanii i na Facebooku. Jego propaganda by\u0142a bardzo agresywna i nie brakowa\u0142o w niej r\u00f3\u017cnych chwyt\u00f3w, czasami r\u00f3wnie\u017c poni\u017cej pasa, ale polityka to cz\u0119\u015bciej ring, a nie salon.\n\nW ostatnim tygodniu, Salvini zwo\u0142uj\u0105c dziennikarzy, uda\u0142 si\u0119 pod dom na peryferii Bolonii i zadzwoni\u0142 przez domofon do mieszkania rodziny tunezyjskich imigrant\u00f3w, zadaj\u0105c pytanie: \u201eDobry wiecz\u00f3r? Czy handlujecie narkotykami?\u201d. Wszystko to odbywa\u0142o si\u0119 na \u017cywo i by\u0142o transmitowane przez internet. We W\u0142oszech wybuch\u0142a polemika, przynosz\u0105c Salviniemu olbrzymi\u0105 widoczno\u015b\u0107 podczas ostatnich dni kampanii, gdy\u017c wideo sta\u0142o si\u0119 wirialne w mediach spo\u0142eczno\u015bciowych. Niestety nie prze\u0142o\u017cy\u0142o si\u0119 to na g\u0142osy, tak jak planowa\u0142 jego sztab.\n\nUdanie si\u0119 bez nakazu policyjnego do mieszkania prywatnych obywateli i wydanie ich na lincz medialny by\u0142o du\u017c\u0105 przesad\u0105 ze strony by\u0142ego ministra spraw wewn\u0119trznych i okaza\u0142o si\u0119 wyborczym bumerangiem, gdy\u017c zmobilizowa\u0142o ca\u0142\u0105 opozycj\u0119 do p\u00f3j\u015bcia do urn.\n\nRano, w dzie\u0144 wybor\u00f3w lider Ligi opublikowa\u0142 w mediach spo\u0142eczno\u015bciowych filmik nakr\u0119cony o wschodzie s\u0142o\u0144ca na wzg\u00f3rzach, gdzie mia\u0142y miejsce pierwsze objawienia Madonny z Medjugorje. \u201eMi\u0142ej niedzieli\u201d \u2013 \u017cyczy\u0142 polityk kontestuj\u0105cy cz\u0119sto papie\u017ca Franciszka, kt\u00f3rego emblematem sta\u0142 si\u0119 r\u00f3\u017caniec. Po przegranej w Emilia-Romania, we w\u0142oskim internecie pojawi\u0142y si\u0119 memy i \u017carty. \u201eChyba Madonna czuwa nad Itali\u0105, skoro obroni\u0142a j\u0105 przed Salvinim\u201d \u2013 g\u0142osi\u0142 jeden z nich.\n\nCo dalej?\n\nPierwsza pora\u017cka wyborcza Salviniego nie oznacza jego ko\u0144ca. Premier Conte na pewno odetchn\u0105\u0142 z ulg\u0105 i mo\u017ce m\u00f3wi\u0107 \u015bmielej, \u017ce celem rz\u0105du jest przerwa\u0107 do 2023 roku. Czy jednak to si\u0119 uda przy ogromnej niestabilno\u015bci politycznej jego koalicji. Partia Demokratyczna dopiero zacz\u0119\u0142a si\u0119 odbudowywa\u0107, a Ruch 5 Gwiazd \u2013 partia premiera \u2013 kruszy si\u0119 w oczach.\n\nWynik wyborczy w Emilii-Romanii (4,7 proc.), odzwierciedla trudno\u015bci Ruchu 5 Gwiazd, kt\u00f3ry utraci\u0142 miliony g\u0142os\u00f3w w ca\u0142ych W\u0142oszech (ponad 25 proc. w wyborach parlamentarnych w 2018 r.) w ci\u0105gu ostatnich dw\u00f3ch. Partia zdecydowa\u0142a si\u0119 startowa\u0107 w wyborach regionalnych samodzielnie, wbrew opinii przyw\u00f3dcy Luigiego Di Maio, kt\u00f3ry ust\u0105pi\u0142 z kierowniczej funkcji politycznej zaledwie trzy dni przed g\u0142osowaniem, nie chc\u0105c bra\u0107 na siebie odpowiedzialno\u015bci za pora\u017ck\u0119.\n\nSalvini na pewno nie wycofa si\u0119 i nie zawaha w swoim d\u0105\u017ceniu do \u201epe\u0142nej w\u0142adzy\u201d.", "keywords": [], "meta_keywords": [""], "tags": ["Salvini", "lewica", "W\u0142ochy", "wybory"], "authors": ["Agnieszka Zakrzewicz Z Rzymu"], "publish_date": "Fri Jan 31 08:36:00 2020", "summary": "", "article_html": "", "meta_description": "", "meta_lang": "pl", "meta_favicon": "", "meta_data": {"viewport": "width=device-width, initial-scale=1", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "We W\u0142oszech wraca moda na lewice\u0328 - Dziennik Trybuna", "description": "W s\u0142onecznej Italii s\u0142o\u0144ce wysz\u0142o wreszcie spoza chmur. Wybory regionalne w Emilii-Romanii, kt\u00f3re odby\u0142y si\u0119 w niedziel\u0119 26 stycznia 2020\u2026", "url": "https://trybuna.info/swiat/we-wloszech-wraca-moda-na-lewice%cc%a8/", "site_name": "Dziennik Trybuna", "updated_time": "2020-01-30T13:38:31+00:00"}, "article": {"tag": "wybory", "section": "\u015awiat", "published_time": "2020-01-31T08:36:00+00:00", "modified_time": "2020-01-30T13:38:31+00:00"}, "twitter": {"card": "summary_large_image", "description": "W s\u0142onecznej Italii s\u0142o\u0144ce wysz\u0142o wreszcie spoza chmur. Wybory regionalne w Emilii-Romanii, kt\u00f3re odby\u0142y si\u0119 w niedziel\u0119 26 stycznia 2020\u2026", "title": "We W\u0142oszech wraca moda na lewice\u0328 - Dziennik Trybuna"}, "generator": "WooCommerce 3.3.5"}, "canonical_link": "https://trybuna.info/swiat/we-wloszech-wraca-moda-na-lewice%cc%a8/"}