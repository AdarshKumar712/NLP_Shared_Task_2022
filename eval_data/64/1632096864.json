{"source_url": "https://web.archive.org", "url": "https://web.archive.org/web/20220227000041id_/https://wmeritum.pl/sondaz-prezydencki-duda-rekord-frekwencji/315328", "title": "Nowy sonda\u017c prezydencki. Duda liderem. Rekord frekwencji", "top_image": "https://wmeritum.pl/wp-content/uploads/2020/06/Andrzej-Duda.jpg", "meta_img": "https://wmeritum.pl/wp-content/uploads/2020/06/Andrzej-Duda.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://wmeritum.pl/wp-content/uploads/sda/fundacja_rib.gif", "https://wmeritum.pl/wp-content/uploads/2020/06/Andrzej-Duda.jpg", "https://secure.gravatar.com/avatar/4add421c1a31f76159223c270a3dcfa1?s=80&d=mm&r=g", "https://wmeritum.pl/wp-content/uploads/2018/06/wmeritum-logo.png"], "movies": [], "text": "Najnowszy sonda\u017c prezydencki przeprowadzony przez pracowni\u0119 Social Changes na zlecenie portalu wPolityce.pl wskazuje, \u017ce niekwestionowanym liderem pierwszej tury pozostaje Andrzej Duda. Badanie sugeruje, \u017ce mo\u017cemy si\u0119 spodziewa\u0107 rekordowej frekwencji przy urnach wyborczych.\n\nGdyby pierwsza tura wybor\u00f3w prezydenckich odbywa\u0142a si\u0119 w najbli\u017cszy weekend, liderem by\u0142by Andrzej Duda. Obecnie urz\u0119duj\u0105cy prezydent mo\u017ce liczy\u0107 na poparcie a\u017c 40 proc. respondent\u00f3w. To oznacza spadek o 1 pkt. proc. w por\u00f3wnaniu z poprzednim badaniem.\n\nDrugie miejsce niezmiennie zajmuje Rafa\u0142 Trzaskowski. Kandydat Koalicji Obywatelskiej zanotowa\u0142 poparcie na poziomie 29 proc. Wynik nie uleg\u0142 zmianie w por\u00f3wnaniu z tym, jaki wskazywa\u0142 poprzedni sonda\u017c.\n\nWzrost poparcia o 2 pkt. proc. zanotowa\u0142 natomiast trzeci w zestawieniu Szymon Ho\u0142ownia. Na by\u0142ego prezentera TVN ch\u0119\u0107 g\u0142osowania zadeklarowa\u0142o 15 proc. badanych. Wzros\u0142o r\u00f3wnie\u017c poparcie dla kandydata Konfederacji Krzysztofa Bosaka \u2013 o 1 punkt, do 7 procent.\n\nPozostali kandydaci zanotowali spadki poparcia. W\u0142adys\u0142aw Kosiniak-Kamysz i Robert Biedro\u0144 zanotowali poparcie po 4 proc. Obydwaj stracili po 1 pkt. proc. Na Marka Jakubiaka zag\u0142osowa\u0142by 1 proc. ankietowanych.\n\nCzytaj tak\u017ce: Dziennikarz ma koronawirus. Relacjonowa\u0142 wiec Trzaskowskiego\n\nJe\u015bli sonda\u017c potwierdzi si\u0119 w dniu wybor\u00f3w, to mo\u017cemy mie\u0107 do czynienia z rekordow\u0105 frekwencj\u0105. A\u017c 70 proc. ankietowanych zapewni\u0142o o sowim udziale w g\u0142osowaniu. To wzrost o 4 pkt. proc.\n\nSonda\u017c zrealizowano metod\u0105 CAWI w dniach od 5 do 9 czerwca 2020 roku. Badanie zosta\u0142o przeprowadzone na og\u00f3lnopolskiej, reprezentatywnej (pod wzgl\u0119dem: p\u0142ci, wieku, wielko\u015bci miejsca zamieszkania) pr\u00f3bie Polak\u00f3w. W badaniu wzi\u0119\u0142o udzia\u0142 N=1069.\n\n\u0179r. wPolityce.pl", "keywords": [], "meta_keywords": [""], "tags": ["Andrzej Duda", "sonda\u017c prezydencki", "frekwencja", "Rafa\u0142 Trzaskowski"], "authors": [], "publish_date": "Thu Jun 11 14:08:08 2020", "summary": "", "article_html": "", "meta_description": "Najnowszy sonda\u017c prezydencki przeprowadzony przez pracowni\u0119 Social Changes na zlecenie portalu wPolityce.pl wskazuje, \u017ce", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "robots": "index, follow, max-image-preview:large, max-snippet:-1, max-video-preview:-1", "og": {"type": "article", "title": "Najnowszy sonda\u017c zapowiada rekord frekwencji! W pierwszej turze nadal prowadzi Duda", "site_name": "wMeritum.pl", "description": "Najnowszy sonda\u017c prezydencki przeprowadzony przez pracowni\u0119 Social Changes na zlecenie portalu wPolityce.pl wskazuje, \u017ce", "url": "https://wmeritum.pl/sondaz-prezydencki-duda-rekord-frekwencji/315328", "locale": "pl_PL", "image": {"identifier": "https://wmeritum.pl/wp-content/uploads/2020/06/Andrzej-Duda.jpg", "width": 1200, "height": 675}}, "article": {"published_time": "2020-06-11T14:08:08+00:00", "modified_time": "2020-06-11T14:13:33+00:00", "section": "Polecane", "tag": "sonda\u017c prezydencki", "publisher": "https://www.facebook.com/wmeritum/"}, "twitter": {"card": "summary_large_image", "title": "Nowy sonda\u017c prezydencki. Duda liderem. Rekord frekwencji", "description": "Najnowszy sonda\u017c prezydencki przeprowadzony przez pracowni\u0119 Social Changes na zlecenie portalu wPolityce.pl wskazuje, \u017ce niekwestionowanym liderem pierwszej tury pozostaje Andrzej", "url": "https://wmeritum.pl/sondaz-prezydencki-duda-rekord-frekwencji/315328", "image": {"src": "https://wmeritum.pl/wp-content/uploads/2020/06/Andrzej-Duda.jpg", "width": 1200, "height": 675}, "creator": "@wmeritum", "site": "@wmeritum", "label1": "Napisane przez", "data1": "kp", "label2": "Szacowany czas czytania", "data2": "1 minuta"}, "fb": {"app_id": 384180302100462}, "description": "Najnowszy sonda\u017c prezydencki przeprowadzony przez pracowni\u0119 Social Changes na zlecenie portalu wPolityce.pl wskazuje, \u017ce", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/sondaz-prezydencki-duda-rekord-frekwencji/315328"}