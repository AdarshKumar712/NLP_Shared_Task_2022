{"source_url": "https://web.archive.org", "url": "https://web.archive.org/web/20220108162554id_/https://wmeritum.pl/bosak-szumowskim-potwierdzenie-teorii-spiskowych/311192", "title": "Bosak o Szumowskim: \u201eTe s\u0142owa traktowane s\u0105 jako potwierdzenie teorii spiskowych\u201d", "top_image": "https://wmeritum.pl/wp-content/uploads/2020/04/\u0141ukasz-Szumowski.jpg", "meta_img": "https://wmeritum.pl/wp-content/uploads/2020/04/\u0141ukasz-Szumowski.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://wmeritum.pl/wp-content/uploads/sda/fundacja_rib.gif", "https://wmeritum.pl/wp-content/uploads/2020/04/\u0141ukasz-Szumowski.jpg", "https://secure.gravatar.com/avatar/4add421c1a31f76159223c270a3dcfa1?s=80&d=mm&r=g", "https://wmeritum.pl/wp-content/uploads/2018/06/wmeritum-logo.png"], "movies": [], "text": "Krzysztof Bosak zwr\u00f3ci\u0142 uwag\u0119 na zamieszanie, jakie w sieci wywo\u0142a\u0142a jedna wypowied\u017a \u0141ukasza Szumowskiego. W ocenie polityka Konfederacji, Minister Zdrowia \u201eprzedobrzy\u0142\u201d, co przyniesie negatywne skutki dla obozu w\u0142adzy.\n\nBosak nawi\u0105za\u0142 do wypowiedzi Szumowskiego, kt\u00f3ra pad\u0142a podczas jego wsp\u00f3lnej konferencji z Mateuszem Morawieckim. Premier zapowiada\u0142 poluzowanie obostrze\u0144, a Szumowski podkre\u015bla\u0142 wielokrotnie, \u017ce zmniejszanie obostrze\u0144 nie oznacza ko\u0144ca pandemii. \u201eZ t\u0105 epidemi\u0105 b\u0119dziemy \u017cy\u0107 p\u00f3\u0142tora roku, jak nie d\u0142u\u017cej, dop\u00f3ki nie zaszczepimy si\u0119 wszyscy na koronawirusa.\u201d \u2013 powiedzia\u0142 minister zdrowia.\n\nSzumowski powt\u00f3rzy\u0142 te\u017c te s\u0142owa na antenie TVN24. \u201eNie ma takich danych i niestety musimy si\u0119 przygotowa\u0107, \u017ce ten rok-p\u00f3\u0142tora czy dwa b\u0119dziemy funkcjonowa\u0107 w czasach epidemii. Dop\u00f3ki nie b\u0119dzie szczepionki, dop\u00f3ki nie wyszczepimy wszystkich Polak\u00f3w.\u201d \u2013 m\u00f3wi\u0142.\n\nTe s\u0142owa ministra odbi\u0142y si\u0119 szerokim echem w sieci. Nie brakowa\u0142o s\u0142\u00f3w krytyki pod adresem powa\u017canego dot\u0105d ministra zdrowia. Na s\u0142owa o tym, \u017ce wszyscy b\u0119d\u0105 musieli si\u0119 zaszczepi\u0107 zareagowa\u0142 nawet Wojciech Cejrowski. \u201eJak to wszyscy?? Ten urz\u0119das na pa\u0144stwowym wikcie powinien by\u0107 odwo\u0142any przez spo\u0142ecze\u0144stwo.\u201d \u2013 grzmia\u0142 znany podr\u00f3\u017cnik.\n\nCzytaj tak\u017ce: Cejrowski o Szumowskim: \u201eTen urz\u0119das powinien by\u0107 odwo\u0142any\u201d\n\nDo sprawy odni\u00f3s\u0142 si\u0119 tak\u017ce Krzysztof Bosak, kt\u00f3ry dostrzega negatywne konsekwencje tej wypowiedzi dla obozu rz\u0105dz\u0105cego. \u201eDobra passa ministra Szumowskiego sko\u0144czy\u0142a si\u0119.\u201d \u2013 zacz\u0105\u0142 sw\u00f3j wpis na Twitterze kandydat Konfederacji na prezydenta Polski.\n\n\u201eMia\u0142 robi\u0107 powa\u017cne miny, utrzymywa\u0107 spo\u0142ecze\u0144stwo w stanie niepewno\u015bci i mobilizacji, ale przedobrzy\u0142.\u201d \u2013 ocenia Krzysztof Bosak. \u201eTeraz w internecie wrze i te s\u0142owa traktowane s\u0105 jako potwierdzenie teorii spiskowych. Na kt\u00f3re podatny jest tak\u017ce elektorat PiS.\u201d \u2013 zauwa\u017cy\u0142 pose\u0142.\n\nDobra passa ministra Szumowskiego sko\u0144czy\u0142a si\u0119. Mia\u0142 robi\u0107 powa\u017cne miny, utrzymywa\u0107 spo\u0142ecze\u0144stwo w stanie niepewno\u015bci i mobilizacji, ale przedobrzy\u0142. Teraz w internecie wrze i te s\u0142owa traktowane s\u0105 jako potwierdzenie teorii spiskowych. Na kt\u00f3re podatny jest tak\u017ce elektorat PiS https://t.co/mXRfanwrJM \u2014 Krzysztof Bosak \ud83c\uddf5\ud83c\uddf1 (@krzysztofbosak) April 20, 2020\n\n\u0179r. wmeritum.pl; twitter", "keywords": [], "meta_keywords": [""], "tags": ["\u0141ukasz Szumowski", "szczepionki", "koronawirus", "Krzysztof Bosak"], "authors": [], "publish_date": "Mon Apr 20 12:43:29 2020", "summary": "", "article_html": "", "meta_description": "Krzysztof Bosak zwr\u00f3ci\u0142 uwag\u0119 na zamieszanie, jakie w sieci wywo\u0142a\u0142a jedna wypowied\u017a \u0141ukasza Szumowskiego. W ocenie polityka Konfederacji,", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "robots": "index, follow, max-image-preview:large, max-snippet:-1, max-video-preview:-1", "og": {"type": "article", "title": "Bosak krytycznie o Szumowskim: \"W internecie wrze i te s\u0142owa traktowane s\u0105 jako potwierdzenie teorii spiskowych\"", "site_name": "wMeritum.pl", "description": "Krzysztof Bosak zwr\u00f3ci\u0142 uwag\u0119 na zamieszanie, jakie w sieci wywo\u0142a\u0142a jedna wypowied\u017a \u0141ukasza Szumowskiego. W ocenie polityka Konfederacji,", "url": "https://wmeritum.pl/bosak-szumowskim-potwierdzenie-teorii-spiskowych/311192", "locale": "pl_PL", "image": {"identifier": "https://wmeritum.pl/wp-content/uploads/2020/04/\u0141ukasz-Szumowski.jpg", "width": 680, "height": 382}}, "article": {"published_time": "2020-04-20T12:43:29+00:00", "modified_time": "2020-04-20T12:43:32+00:00", "section": "Wiadomo\u015bci", "tag": "szczepionki", "publisher": "https://www.facebook.com/wmeritum/"}, "twitter": {"card": "summary_large_image", "title": "Bosak o Szumowskim: \u201eTe s\u0142owa traktowane s\u0105 jako potwierdzenie teorii spiskowych\u201d", "description": "Krzysztof Bosak zwr\u00f3ci\u0142 uwag\u0119 na zamieszanie, jakie w sieci wywo\u0142a\u0142a jedna wypowied\u017a \u0141ukasza Szumowskiego. W ocenie polityka Konfederacji, Minister Zdrowia", "url": "https://wmeritum.pl/bosak-szumowskim-potwierdzenie-teorii-spiskowych/311192", "image": {"src": "https://wmeritum.pl/wp-content/uploads/2020/04/\u0141ukasz-Szumowski.jpg", "width": 680, "height": 382}, "creator": "@wmeritum", "site": "@wmeritum", "label1": "Napisane przez", "data1": "kp", "label2": "Szacowany czas czytania", "data2": "2 minuty"}, "fb": {"app_id": 384180302100462}, "description": "Krzysztof Bosak zwr\u00f3ci\u0142 uwag\u0119 na zamieszanie, jakie w sieci wywo\u0142a\u0142a jedna wypowied\u017a \u0141ukasza Szumowskiego. W ocenie polityka Konfederacji,", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/bosak-szumowskim-potwierdzenie-teorii-spiskowych/311192"}