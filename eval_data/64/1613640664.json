{"source_url": "https://web.archive.org", "url": "https://web.archive.org/web/20200604215400id_/https://crowdmedia.pl/bezpartyjna-prezydentura-to-mit-holownia-bez-zaplecza-politycznego-bylby-samotnym-mieszkancem-palacu-prezydenckiego-opinia/", "title": "Bezpartyjna prezydentura to mit. Ho\u0142ownia bez zaplecza politycznego by\u0142by samotnym mieszka\u0144cem Pa\u0142acu Prezydenckiego [Opinia]", "top_image": "https://crowdmedia.pl/wp-content/uploads/2019/12/48470053172_041a795b7c_k.jpg", "meta_img": "https://crowdmedia.pl/wp-content/uploads/2019/12/48470053172_041a795b7c_k.jpg", "images": ["https://crowdmedia.pl/wp-content/uploads/2018/12/45593966364_527734f37a_o-150x150.jpg", "https://crowdmedia.pl/wp-content/uploads/2016/11/crowd-logo-biale-e1478018561624.png", "https://crowdmedia.pl/wp-content/uploads/2020/05/shutterstock_1121623640.jpg", "https://crowdmedia.pl/wp-content/uploads/2020/04/shutterstock_271254320-150x150.jpg", "https://crowdmedia.pl/wp-content/uploads/2020/06/49940977061_99cfe9cc1f_k.jpg", "https://crowdmedia.pl/wp-content/uploads/2020/01/PKW-150x150.jpg", "https://crowdmedia.pl/wp-content/uploads/2016/08/93142693_231040231320393_3102147950394998784_n.jpg", "https://crowdmedia.pl/wp-content/uploads/2019/12/48470053172_041a795b7c_k-990x633.jpg", "https://crowdmedia.pl/wp-content/uploads/2018/06/z.M.Morawiecki-4-74x55.jpg", "https://crowdmedia.pl/wp-content/uploads/2018/12/45593966364_527734f37a_o-74x55.jpg", "https://crowdmedia.pl/wp-content/uploads/2018/06/z.M.Morawiecki-4-300x200.jpg", "https://crowdmedia.pl/wp-content/uploads/2018/06/z.M.Morawiecki-4-150x150.jpg", "https://crowdmedia.pl/wp-content/uploads/2016/08/crowdie7.png", "https://crowdmedia.pl/wp-content/uploads/2019/12/48470053172_041a795b7c_k.jpg"], "movies": [], "text": "Postanowi\u0142em napisa\u0107 ten tekst po tym, gdy zauwa\u017cy\u0142em, \u017ce zwolennicy Szymona Ho\u0142owni rozp\u0142ywaj\u0105 si\u0119 w zachwytach nad nim jako bezpartyjnym kandydacie na g\u0142ow\u0119 pa\u0144stwa. Zaznaczam, \u017ce cho\u0107 ja jestem zwolennikiem Rafa\u0142a Trzaskowskiego, nie b\u0119d\u0119 namawia\u0142 ich do zmiany wyborczych preferencji. Chcia\u0142bym jedynie, aby obudzili si\u0119 z b\u0142ogiego snu i zacz\u0119li twardo st\u0105pa\u0107 po ziemi.\n\nOdnosz\u0119 wra\u017cenie, \u017ce fundamentem mitu bezpartyjnego prezydenta jest za\u0142o\u017cenie, i\u017c Polacy nie lubi\u0105 partii politycznych, uwa\u017caj\u0105 je za symbol wszelkiego z\u0142a i brzydz\u0105 si\u0119 nimi. To nieprawda. Polacy z ca\u0142a pewno\u015bci\u0105 potrafi\u0105 nie lubi\u0107 i nie szanowa\u0107 konkretnych polityk\u00f3w, ale nie uwa\u017caj\u0105 \u015brodowisk politycznych za \u017ar\u00f3d\u0142o swoich \u017cyciowych niepowodze\u0144 i frustracji. Sk\u0105d to wiem? Ano st\u0105d, \u017ce Prawo i Sprawiedliwo\u015b\u0107 i Platforma Obywatelska s\u0105 partiami politycznymi w pe\u0142nym znaczeniu tego s\u0142owa i od lat skupiaj\u0105 wok\u00f3\u0142 siebie ok. 70% poparcia tych, kt\u00f3rzy bior\u0105 udzia\u0142 w g\u0142osowaniu, a jak wiadomo tylko tacy si\u0119 licz\u0105. Co wi\u0119cej \u2013 wszyscy konkurenci tych dw\u00f3ch wielkich formacji zostali z poparciem spo\u0142ecznym daleko w tyle.\n\nWr\u00f3\u0107my jednak do wybor\u00f3w prezydenckich. G\u0142owa pa\u0144stwa bez zaplecza w parlamencie b\u0119dzie jedynie mieszka\u0144cem Pa\u0142acu Prezydenckiego i pasa\u017cerem tylnej kanapy pancernego Audi A8 (BMW 7 zosta\u0142o rozbite). Je\u015bli prezydent chce co\u015b przeprowadzi\u0107 przez parlament, musi mie\u0107 tam swoje zaplecze. \u017badna partia polityczna nie ma bowiem obowi\u0105zku u\u0142atwiania czegokolwiek prezydentowi, za kt\u00f3rym nie stoi okre\u015blona liczba poselskich mandat\u00f3w. Oczywi\u015bcie, bezpartyjny prezydent m\u00f3g\u0142by pr\u00f3bowa\u0107 negocjowa\u0107 z pos\u0142ami poparcie jego pomys\u0142\u00f3w, ale do niczego ich nie zmusi. Dlatego teza, \u017ce Szymon Ho\u0142ownia mo\u017ce by\u0107 odnowicielem \u017cycia publicznego jest fa\u0142szywa. Nie mo\u017ce i nie b\u0119dzie \u2013 prezydenta wybierzemy w tym roku, a wybory parlamentarne s\u0105 na jesieni 2023 roku.\n\nKolejna sprawa to do\u015bwiadczenia historyczne. Polska odrzuci\u0142a bezpartyjnego kandydata na g\u0142ow\u0119 pa\u0144stwa w osobie Stanis\u0142awa Tymi\u0144skiego. Dawno temu? W 2010 bezpartyjny kandydat Andrzej Olechowski zdoby\u0142 w wyborach prezydenckich niewiele ponad 2% g\u0142os\u00f3w. W 2015 roku Pawe\u0142 Kukiz zdoby\u0142 co prawda a\u017c 20%, ale ju\u017c kilka miesi\u0119cy p\u00f3\u017aniej jego \u015brodowisko w wyborach parlamentarnych zdoby\u0142o zaledwie 10% g\u0142os\u00f3w, a potem w mgnieniu oka rozpad\u0142o si\u0119. Tymczasem PiS i PO maj\u0105 si\u0119 \u015bwietnie.\n\nPisz\u0119 o tym, poniewa\u017c chcia\u0142bym, aby Polacy nie ulegali pokusie prostych odpowiedzi na trudne pytania. Je\u015bli wolno mi mie\u0107 w\u0142asne zdanie, uwa\u017cam, \u017ce Szymon Ho\u0142ownia jest takim samym wytworem marketingu politycznego jak wcze\u015bniej Palikot, Petru i Biedro\u0144. Nie jest zreszt\u0105 tajemnic\u0105, \u017ce za Ho\u0142owni\u0105 stoj\u0105 w du\u017cej mierze te same grupy interesu, kt\u00f3re wcze\u015bniej ponios\u0142y ju\u017c spektakularne kl\u0119ski. Ci ludzie zak\u0142adaj\u0105, \u017ce Polacy maj\u0105 kr\u00f3tk\u0105 pami\u0119\u0107 i nie ucz\u0105 si\u0119 nawet na w\u0142asnych b\u0142\u0119dach. Obawiam si\u0119, \u017ce to za\u0142o\u017cenie niestety jest s\u0142uszne.\n\nSzymon Ho\u0142ownia ma prawo twierdzi\u0107, \u017ce jego pomys\u0142y s\u0105 genialne i nikt przed nim na nie nie wpad\u0142, a je\u015bli nawet kto\u015b wpad\u0142 i przepad\u0142, to z nim b\u0119dzie inaczej, bo jest od nich lepszy. Ja uwa\u017cam za sw\u00f3j obowi\u0105zek namawia\u0107 was do ch\u0142odnej oceny rzeczywisto\u015bci i nie ulegania sztuczkom magik\u00f3w PR.\n\nCzytasz nas? Podobaj\u0105 Ci si\u0119 zamieszczane przez nas tre\u015bci?\n\nWesprzyj nas swoj\u0105 wp\u0142at\u0105.\n\nWp\u0142acaj\u0105c pomagasz budowa\u0107 Crowd Media \u2013 wolne media, kt\u00f3re patrz\u0105 w\u0142adzy na r\u0119ce. WP\u0141A\u0106", "keywords": [], "meta_keywords": [""], "tags": ["\u0141ukasz Szumowski", "epidemia", "Oscary 2020", "sonda\u017c", "skoki narciarskie", "wybory 2020", "Film", "Tr\u00f3jka", "Kamil Stoch", "Liga Mistrz\u00f3w", "Rafa\u0142 Trzaskowski", "Robert Lewandowski", "#Ko\u015bci\u00f3\u0142", "pi\u0142ka no\u017cna", "Donald Tusk", "wybory", "polityka polska", "Tadeusz Rydzyk", "#Antoni Macierewicz", "Puchar \u015awiata", "polityka", "Jacek Sasin", "pandemia", "#Jaros\u0142aw Kaczy\u0144ski", "wybory prezydenckie", "Mateusz Morawiecki", "kaczynski", "Dawid Kubacki", "Patryk Jaki", "Zbigniew Ziobro", "wybory korespondencyjne", "Andrzej Duda", "Ekstraklasa", "Piotr \u017by\u0142a", "TVP", "Tomasz Grodzki", "PiS", "Jacek Kurski", "gospodarka", "Jaros\u0142aw Gowin", "sport", "Legia Warszawa", "koronawirus", "Ma\u0142gorzata Kidawa B\u0142o\u0144ska", "Szymon Ho\u0142ownia"], "authors": ["Adrian Matus"], "publish_date": "Fri May 22 09:32:29 2020", "summary": "", "article_html": "", "meta_description": "Teza, \u017ce Szymon Ho\u0142ownia mo\u017ce by\u0107 odnowicielem \u017cycia publicznego jest fa\u0142szywa.", "meta_lang": "pl", "meta_favicon": "https://crowdmedia.pl/wp-content/uploads/2016/10/cropped-crowd-logo-01-32x32.png", "meta_data": {"viewport": "width=device-width,initial-scale=1.0", "description": "Teza, \u017ce Szymon Ho\u0142ownia mo\u017ce by\u0107 odnowicielem \u017cycia publicznego jest fa\u0142szywa.", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "twitter": {"card": "summary_large_image", "title": "Bezpartyjna prezydentura to mit. Ho\u0142ownia bez zaplecza politycznego by\u0142by samotnym mieszka\u0144cem Pa\u0142acu Prezydenckiego [Opinia] - CrowdMedia", "description": "Teza, \u017ce Szymon Ho\u0142ownia mo\u017ce by\u0107 odnowicielem \u017cycia publicznego jest fa\u0142szywa.", "image": "https://crowdmedia.pl/wp-content/uploads/2019/12/48470053172_041a795b7c_k.jpg", "url": "https://crowdmedia.pl/bezpartyjna-prezydentura-to-mit-holownia-bez-zaplecza-politycznego-bylby-samotnym-mieszkancem-palacu-prezydenckiego-opinia/"}, "generator": "WordPress 5.3.3", "fb": {"app_id": 539688926228188}, "msapplication-TileImage": "https://crowdmedia.pl/wp-content/uploads/2016/10/cropped-crowd-logo-01-270x270.png", "og": {"locale": "pl_PL", "site_name": "CrowdMedia", "title": "Bezpartyjna prezydentura to mit. Ho\u0142ownia bez zaplecza politycznego by\u0142by samotnym mieszka\u0144cem Pa\u0142acu Prezydenckiego [Opinia] - CrowdMedia", "url": "https://crowdmedia.pl/bezpartyjna-prezydentura-to-mit-holownia-bez-zaplecza-politycznego-bylby-samotnym-mieszkancem-palacu-prezydenckiego-opinia/", "type": "article", "description": "Teza, \u017ce Szymon Ho\u0142ownia mo\u017ce by\u0107 odnowicielem \u017cycia publicznego jest fa\u0142szywa.", "image": {"identifier": "https://crowdmedia.pl/wp-content/uploads/2019/12/48470053172_041a795b7c_k.jpg", "url": "https://crowdmedia.pl/wp-content/uploads/2019/12/48470053172_041a795b7c_k.jpg", "secure_url": "https://crowdmedia.pl/wp-content/uploads/2019/12/48470053172_041a795b7c_k.jpg"}, "updated_time": "2020-05-22T09:32:29+02:00"}, "article": {"published_time": "2020-05-22T09:32:29+02:00", "modified_time": "2020-05-22T09:32:29+02:00", "section": "Polityka i Spo\u0142ecze\u0144stwo", "publisher": "https://www.facebook.com/crowdmediaportal/"}}, "canonical_link": "https://crowdmedia.pl/bezpartyjna-prezydentura-to-mit-holownia-bez-zaplecza-politycznego-bylby-samotnym-mieszkancem-palacu-prezydenckiego-opinia/"}