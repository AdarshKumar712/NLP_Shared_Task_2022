{"source_url": "https://web.archive.org", "url": "https://web.archive.org/web/20200508115336id_/https://www.ansa.it/canale_motori/notizie/industria/2020/04/23/renault-crollano-ricavi-trimestre-19-a-101-miliardi_7c448c52-f889-4e8b-8601-47d6c6d08033.html", "title": "Renault: crollano ricavi trimestre, -19% a 10,1 miliardi - Industria", "top_image": "https://www.ansa.it/webimages/img_700/2013/10/2/8278c16dc70623deffa86b8b8a5259b7_961137.jpg", "meta_img": "https://www.ansa.it/webimages/img_700/2013/10/2/8278c16dc70623deffa86b8b8a5259b7_961137.jpg", "images": ["http://www.unrae.it/files/5e99cb3894844_CS_EU_mar20 - ansa.png", "http://www.unrae.it/files/5ea6fd40c86cb_CS_EU_Aprile2014_ansa.jpg", "https://web.archive.org/canale_motori/img/mercatoproduzione.jpg", "http://www.unrae.it/files/5e9d97e0c91ae_CS_VC_Aprile14_ansa.jpg", "https://secure-it.imrworldwide.com/cgi-bin/m?ci=ansa-it&cg=0&cc=0&ts=noscript", "https://web.archive.org/webimages/img_115x80/2020/5/8/cf549a88c66937df98e6b97f6e061f72.jpg", "https://web.archive.org/sito/img/lazy.png", "http://b.scorecardresearch.com/p?c1=2&c2=18389568&cv=2.0&cj=1", "https://web.archive.org/webimages/img_300x200/2020/5/8/333dd0fe0cb2c2676d4fff64c5170c21.jpg", "https://web.archive.org/webimages/img_115x80/2020/5/8/e368efffce340e2bebb91ad5e6f89188.jpg", "http://www.unrae.it/files/5eb0413f4dc58_CS_au_giugno14_ansa.jpg", "https://web.archive.org/webimages/img_115x80/2020/5/8/662086e7d77cf87ad9a69d5c61d29aa3.jpg", "https://web.archive.org/webimages/img_620x438/2013/10/2/8278c16dc70623deffa86b8b8a5259b7_961137.jpg", "https://web.archive.org/webimages/img_115x80/2018/10/5/9499cbcb8faaf810fe7d785b4f96ee6e.jpg", "https://web.archive.org/canale_viaggiart/img/banner/banner_300x80_ansaviaggiart.gif", "https://www.ansa.it/webimages/img_700/2013/10/2/8278c16dc70623deffa86b8b8a5259b7_961137.jpg", "http://www.unrae.it/files/5ea03c42c0d4e_CS_rsr_mar20 - ansa.png", "https://cdn.flipboard.com/badges/flipboard_mrrw.png"], "movies": [], "text": "Ricavi a picco nel primo trimestre dell'anno per Renault. Tra gennaio e marzo le vendite sono diminuite del 19% a 10,1 miliardi di euro, ha reso noto la casa automobilistica francese, spiegando che al momento non \u00e8 possibile valutare quale sar\u00e0 l'impatto del coronavirus sui propri conti. Le vendite nella sola Europa sono crollate del 36% contro il calo del 26% del mercato. A fare le spese maggiori del lockdown imposto per evitare il contagio \u00e8 stato il marchio low cost Dacia.\n\n\n\nIn Europa, su un mercato in calo del 26,2%, le vendite del Gruppo Renault si riducono del 36,0% attestandosi a 321.756 unit\u00e0, con una forte accelerazione della diminuzione a fine trimestre a causa della sospensione della maggior parte delle attivit\u00e0 industriali e commerciali del Gruppo. La Marca Dacia, le cui vendite riguardano essenzialmente i clienti privati in un canale in forte calo, soprattutto in Francia (-41,7%), ha subito un forte impatto e registra un decremento del 44,5% delle immatricolazioni. La Marca Renault, invece, \u00e8 in calo del 32,3%. Nel segmento veicoli elettrici in Europa, la Marca Renault ha venduto 22.810 veicoli nel primo trimestre, con una quota di mercato pari al 17,3%, soprattutto grazie a Nuova ZOE. Fuori dall\u2019Europa, le vendite del Gruppo sono in calo del 13,4% nel primo trimestre. In questo contesto di crisi, i nuovi modelli lanciati nel secondo semestre del 2019 consentono di realizzare buone performance in alcuni Paesi. In Russia, la Marca Renault registra un aumento delle vendite del 9,2% grazie al successo di Arkana, su un mercato in crescita dell\u20191,8%. In India, Triber permette al Gruppo di aumentare le vendite del 3,5%, nonostante il mercato registri un calo del 22,8%. In Corea del Sud, le vendite del Gruppo crescono del 20,1%, grazie al successo di XM3 lanciato a Febbraio 2020, su un mercato in calo del 6,8%.", "keywords": [], "meta_keywords": ["calo", "vendita", "trimestre", "ricavo", "Marca-Renault"], "tags": [], "authors": ["Agenzia Ansa", "Redazione Ansa"], "publish_date": "Thu Apr 23 00:00:00 2020", "summary": "", "article_html": "", "meta_description": "Ricavi a picco nel primo trimestre dell'anno per Renault. (ANSA)", "meta_lang": "it", "meta_favicon": "/canale_motori/img/ico/favicon.ico", "meta_data": {"data-newschain": "cf2007ceb2635f0b7e8f4996bb862f57@ansa.newschain", "Author": "Agenzia ANSA", "description": "Ricavi a picco nel primo trimestre dell'anno per Renault. (ANSA)", "keywords": "calo,vendita,trimestre,ricavo,Marca-Renault", "news_keywords": "calo,vendita,trimestre,ricavo,Marca-Renault", "EdTitle": "Renault: crollano ricavi trimestre, -19% a 10,1 miliardi", "EdImage": "https://www.ansa.it/webimages/img_115x80/2013/10/2/8278c16dc70623deffa86b8b8a5259b7_961137.jpg", "twitter": {"card": "summary_large_image", "site": "@Agenzia_Ansa", "title": "Renault: crollano ricavi trimestre, -19% a 10,1 miliardi - Industria", "description": "Ricavi a picco nel primo trimestre dell'anno per Renault. (ANSA)", "image": {"src": "https://www.ansa.it/webimages/img_700/2013/10/2/8278c16dc70623deffa86b8b8a5259b7_961137.jpg"}}, "fb": {"app_id": 514987508589175}, "og": {"title": "Renault: crollano ricavi trimestre, -19% a 10,1 miliardi - Industria", "type": "article", "url": "https://www.ansa.it/canale_motori/notizie/industria/2020/04/23/renault-crollano-ricavi-trimestre-19-a-101-miliardi_7c448c52-f889-4e8b-8601-47d6c6d08033.html", "image": {"identifier": "https://www.ansa.it/webimages/img_700/2013/10/2/8278c16dc70623deffa86b8b8a5259b7_961137.jpg", "width": 476, "height": 248}, "description": "Ricavi a picco nel primo trimestre dell'anno per Renault. (ANSA)", "site_name": "ANSA.it"}, "article": {"published_time": "2020-04-23T09:07:00+02:00", "modified_time": "2020-04-23T11:40:30+02:00", "section": "Industria"}, "application-name": "Canale Motori - Ansa.it", "msapplication-starturl": "http://www.ansa.it/canale_motori/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "https://www.ansa.it/canale_motori/notizie/industria/2020/04/23/renault-crollano-ricavi-trimestre-19-a-101-miliardi_7c448c52-f889-4e8b-8601-47d6c6d08033.html"}