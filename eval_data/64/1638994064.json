{"source_url": "https://web.archive.org", "url": "https://web.archive.org/web/20200628155216id_/https://castelvetranonews.it/notizie/?r=nWe", "title": "\"Io, cvetranese, a New York per la mia carriera di ballerino nonostante la paura per il Covid\". Intervista a Mikael Pasini", "top_image": "https://statico.castelvetranonews.it/image/singole/uploads/a400f257-be6f-4557-82c1-3c6c49-5eeb6d1ec88d0.jpeg", "meta_img": "https://statico.castelvetranonews.it/image/singole/uploads/a400f257-be6f-4557-82c1-3c6c49-5eeb6d1ec88d0.jpeg", "images": ["https://statico.castelvetranonews.it/image/uploads/noto-5ed9585769477.gif", "https://statico.castelvetranonews.it/image/uploads/banner-pierrot-2020-5ef30cd262442.gif", "https://statico.castelvetranonews.it/image/uploads/ke-idea-news-5ec7dfc847f27.gif", "https://statico.castelvetranonews.it/image/singole/uploads/a400f257-be6f-4557-82c1-3c6c49-5eeb6d1ec88d0.jpeg", "https://statico.castelvetranonews.it/image/uploads/a4-conad-542ab59ca32b9-5e83469727d08.gif", "https://statico.castelvetranonews.it/image/uploads/mdesk-5ea0afcc8a3d1.gif", "https://statico.castelvetranonews.it/image/uploads/banner-lisciandra-5e160265d13b9.gif", "https://statico.castelvetranonews.it/image/uploads/gioc-ok-5ecbd5a0ccfb2.gif", "https://statico.castelvetranonews.it/image/uploads/tanta-gif-5ecba2bff3ad5.gif", "https://statico.castelvetranonews.it/image/uploads/clemente-edilizia-300x250-px-f-5ee927f0f3167.jpg", "https://statico.castelvetranonews.it/image/uploads/banner-nautilus-officina_644x2-5ee92a0569a15.jpg", "https://statico.castelvetranonews.it/image/uploads/banner-cnews-5e2bf21c19673-5ef242453f384.jpg", "https://statico.castelvetranonews.it/image/uploads/salemi-banner-5e257fe56b564.gif", "https://statico.castelvetranonews.it/image/uploads/animiertes-gif-von-online-umwa-5ecf8204c4dcf.gif", "https://statico.castelvetranonews.it/image/uploads/banner-maggio-5eb51b20e7fb2.gif", "https://statico.castelvetranonews.it/image/uploads/img-20200123-wa0005-5e2961bfec148.jpg", "https://statico.castelvetranonews.it/image/uploads/slive-catalanotto-5e3055ea72457.jpg"], "movies": [], "text": "del 2020-06-19\n\nTempo fa vi avevamo raccontato la storia del giovane castelvetranese Mikael Pasini ( clicca qui ) che a soli vent\u2019anni, per inseguire i suoi sogni e la sua passione per la danza, si era trasferito negli Stati Uniti. Oggi il giovane ballerino vive a New York e noi di Castelvetranonews.it lo abbiamo raggiunto telefonicamente per farci raccontare la sua esperienza americana e come sta vivendo l\u2019emergenza da Covid 19.\n\nNew York, infatti, \u00e8 la citt\u00e0 che tra tutte quelle statunitensi \u00e8 stata la pi\u00f9 funestata dal Covid 19. E\u2019 stata l'epicentro americano della pandemia con quasi 400mila casi e 30mila morti.\n\nCome stai vivendo l\u2019emergenza derivante dal coronavirus? Hai avuto paura?\n\nInizialmente non ho vissuto il tutto abbastanza bene perch\u00e9 in una situazione del genere, essendo lontano da casa, mi sono sentito abbastanza insicuro e spaventato. Dopo qualche settimana per\u00f2 mi sono tranquillizzato e da allora ho ritrovato quella positivit\u00e0 e ottimismo che ogni giorno, nonostante tutto, mi hanno spinto e spingono ad andare avanti.\n\nDove vivi esattamente?\n\nInizialmente vivevo a Manhattan e dopo due anni mi sono trasferito a Brooklyn. Adesso sono tre anni che vivo a NY e non rimpiango di essermi trasferito qui date le tantissime opportunit\u00e0 che mi vengono proposte ovvero come quello di ballare nei teatri, video musicali ed eventi noti.\n\nIn questa fase di lockdown, come hai trascorso le giornate?\n\nHo trascorso e tutt\u2019ora trascorro le mie giornate facendo lezioni online, prove e progetti virtuali da casa. Leggo tantissimo e passo anche parte del mio tempo a parlare con la mia famiglia e vecchi amici che ormai avevo perso un po\u2019 di vista a causa della mia vita frenetica.\n\nCome \u00e8 la situazione sanitaria dove vivi?\n\nPer fortuna non ho mai avuto problemi di salute per\u00f2 se non avessi l\u2019assicurazione sanitaria qui sarebbe un problema poich\u00e9 la maggior parte degli ospedali sono enti privati ovvero a pagamento. Quindi in base all\u2019assicurazione puoi avere accesso gratuito ad alcune cliniche, medicazioni e visite con vari medici specialisti.\n\nDurante la pandemia la maggior parte delle persone ha utilizzato e continua a utilizzare la mascherina in luoghi pubblici, parchi e supermercati anche se da quando non vi \u00e8 pi\u00f9 uno stato di allerta molti preferiscono non utilizzarla se non richiesto poich\u00e9 l\u2019utilizzo non \u00e9 obbligatorio. Sinceramente mi sento molto sicuro ad andare in giro dato l\u2019intervento di disinfestazione che \u00e8 stato attuato in giro per la citt\u00e0.\n\nPensi di tornare in Italia? Progetti futuri?\n\nSi, penso di tornare in un futuro anche se adesso il mio obiettivo \u00e8 quello di rimanere qui e continuare la mia carriera da ballerino in modo tale da poter arricchire il pi\u00f9 possibile il mio bagaglio artistico.\n\nHo tantissimi progetti futuri e spero che molti di questi si possano realizzare anzi, per essere ottimisti, dico che sono sicuro che si realizzeranno. Per\u00f2 per ora non posso dire nulla, ovviamente ne sar\u00f2 felice di farlo quando me ne sar\u00e0 data la possibilit\u00e0.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Tempo fa vi avevamo raccontato la storia del giovane castelvetranese Mikael Pasini (clicca qui) che a soli vent\u2019anni, per inseguire i suoi sogni e la sua passio", "meta_lang": "it", "meta_favicon": "https://statico.castelvetranonews.it/workspace/images/favicon.png", "meta_data": {"description": "Tempo fa vi avevamo raccontato la storia del giovane castelvetranese Mikael Pasini (clicca qui) che a soli vent\u2019anni, per inseguire i suoi sogni e la sua passio", "fb": {"admins": 100011438087917, "app_id": 198509576922773}, "og": {"site_name": "Castelvetranonews.it", "locale": "it_IT", "title": "\"Io, cvetranese, a New York per la mia carriera di ballerino nonostante la paura per il Covid\". Intervista a Mikael Pasini - Castelvetranonews.it", "url": "https://castelvetranonews.it/notizie/?r=nWe", "description": "Tempo fa vi avevamo raccontato la storia del giovane castelvetranese Mikael Pasini (clicca qui) che a soli vent\u2019anni, per inseguire i suoi sogni e la sua passio", "image": {"identifier": "https://statico.castelvetranonews.it/image/singole/uploads/a400f257-be6f-4557-82c1-3c6c49-5eeb6d1ec88d0.jpeg", "width": 800, "height": 600}, "type": "article"}}, "canonical_link": "https://castelvetranonews.it/notizie/?r=nWe"}