{"source_url": "https://web.archive.org", "url": "https://web.archive.org/web/20200517124848id_/https://www.milligazete.com.tr/haber/4336897/abdden-turkiyeye-yapilacak-ucuslarda-o-yolculara-izin-verilmeyecek", "title": "ABD\u2019den T\u00fcrkiye\u2019ye yap\u0131lacak u\u00e7u\u015flarda o yolculara izin verilmeyecek", "top_image": "https://static.daktilo.com/sites/71/uploads/2020/05/09/large/abdden-turkiyeye-yapilacak-ucuslarda-o-yolculara-izin-verilmeyecek2.jpg", "meta_img": "https://static.daktilo.com/sites/71/uploads/2020/05/09/large/abdden-turkiyeye-yapilacak-ucuslarda-o-yolculara-izin-verilmeyecek2.jpg", "images": ["https://static.daktilo.com/sites/71/uploads/2020/05/09/small/abdden-turkiyeye-yapilacak-ucuslarda-o-yolculara-izin-verilmeyecek.jpg", "https://static.daktilo.com/sites/71/uploads/2020/05/09/large/abdden-turkiyeye-yapilacak-ucuslarda-o-yolculara-izin-verilmeyecek2.jpg", "https://file.daktilo.com/themes/enerjik/assets/img/mask-16-9.png", "https://www.milligazete.com.tr/sites/71/uploads/2020/05/09/large/abdden-turkiyeye-yapilacak-ucuslarda-o-yolculara-izin-verilmeyecek.jpg", "https://file.daktilo.com/themes/enerjik/assets/img/bos.png", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2017/07/03/large/milli-logo-desktop-(5).png", "https://static.daktilo.com/sites/71/uploads/2017/07/03/large/milli-logo-mobil-(3).png"], "movies": [], "text": "Haber alb\u00fcm\u00fc i\u00e7in resme t\u0131klay\u0131n\n\nT\u00fcrkiye\u2019nin Washington B\u00fcy\u00fckel\u00e7ili\u011finden \u00f6n\u00fcm\u00fczdeki hafta yap\u0131lacak tahliye u\u00e7u\u015flar\u0131yla ilgili \u00f6nemli a\u00e7\u0131klama yap\u0131ld\u0131. A\u00e7\u0131klamada, u\u00e7u\u015f g\u00fcn\u00fc Covid-19 belirtileri g\u00f6steren veya daha \u00f6nce Covid-19 tan\u0131s\u0131 konulan yolcular\u0131n u\u00e7u\u015flara kabul edilemeyece\u011fi vurguland\u0131.\n\nWashington B\u00fcy\u00fckel\u00e7ili\u011finden yap\u0131lan yaz\u0131l\u0131 a\u00e7\u0131klamada \u015fu ifadelere yer verildi:\n\n\u201cDe\u011ferli vatanda\u015flar\u0131m\u0131z, Say\u0131n Cumhurba\u015fkan\u0131m\u0131z\u0131n talimatlar\u0131 do\u011frultusunda s\u00fcrd\u00fcr\u00fclen \u00e7al\u0131\u015f\u0131malar \u00e7er\u00e7evesinde, turist, \u00f6\u011frenci, ge\u00e7ici i\u015f\u00e7i gibi stat\u00fclerle veya i\u015f temaslar\u0131nda bulunmak \u00fczere ABD\u2019de k\u0131sa s\u00fcreli vizeyle bulunan vatanda\u015flar\u0131m\u0131z\u0131n \u00fclkemize d\u00f6n\u00fc\u015flerini sa\u011flamak amac\u0131yla T\u00fcrk Hava Yollar\u0131 taraf\u0131ndan 15 May\u0131s 2020 tarihinde New York ve \u015eikago\u2019dan, 16 May\u0131s 2020 tarihinde Houston\u2019dan ve 17 May\u0131s 2020 tarihinde de Miami\u2019den birer ticari sefer d\u00fczenlenmesi planlanmaktad\u0131r. Bu seferlerle T\u00fcrkiye\u2019ye gidecek olan vatanda\u015flar\u0131m\u0131z, \u00fclkemizde 14 g\u00fcn boyunca karantinada kalacak olup, bu hususun kabul edildi\u011finin vatanda\u015flar\u0131m\u0131zca yaz\u0131l\u0131 olarak taahh\u00fct edilmesi gerekmektedir. U\u00e7u\u015f g\u00fcn\u00fc Covid-19 belirtileri g\u00f6steren veya evvelce Covid-19 tan\u0131s\u0131 konulmu\u015f vatanda\u015flar\u0131m\u0131z\u0131n u\u00e7u\u015flara kabul edilmeleri maalesef m\u00fcmk\u00fcn olmayacakt\u0131r. S\u00f6z konusu seferlerin biletleri, T\u00fcrk Hava Yollar\u0131 taraf\u0131ndan, \u00f6ncelikle, ABD\u2019deki konumlar\u0131 yukar\u0131da belirtilen \u00e7er\u00e7eveye giren ve isimlerini yurda d\u00f6n\u00fc\u015f talebiyle B\u00fcy\u00fckel\u00e7ili\u011fimiz ve ABD\u2019deki Ba\u015fkonsoluklar\u0131m\u0131za kaydettirmi\u015f olan vatanda\u015flar\u0131m\u0131za y\u00f6nelik olarak sat\u0131\u015fa sunulacakt\u0131r. Bahse konu seferlerin bilet sat\u0131\u015f i\u015flemlerinin ne \u015fekilde yap\u0131laca\u011f\u0131 hususunda, ba\u015fvuruda bulunmu\u015f olan vatanda\u015flar\u0131m\u0131za ilgili temsilciliklerimiz taraf\u0131ndan e-posta yoluyla bilgilendirmede bulunulmaktad\u0131r. S\u00f6z konusu vatanda\u015flar\u0131m\u0131z\u0131n bilet sat\u0131n almalar\u0131n\u0131 takiben, seferlerde yer kalmas\u0131 durumunda ayr\u0131ca bir duyuru daha yap\u0131lacakt\u0131r\u201d\n\nABD ile T\u00fcrkiye aras\u0131ndaki u\u00e7u\u015flar\u0131n 27-28 Mart\u2019ta durdurulmas\u0131 \u00fczerine yurda gelemeyen T\u00fcrk vatanda\u015flar\u0131 i\u00e7in 23-24 Nisan tarihlerinde Washington, New York ve Los Angeles\u2019tan 3 \u00f6zel sefer ger\u00e7ekle\u015ftirilmi\u015fti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye\u2019nin Washington B\u00fcy\u00fckel\u00e7ili\u011fi, \u00f6n\u00fcm\u00fczdeki hafta T\u00fcrkiye\u2019ye ger\u00e7ekle\u015ftirilecek u\u00e7u\u015flarla ilgili yapt\u0131\u011f\u0131 a\u00e7\u0131klamada, Covid-19 tan\u0131s\u0131 konulan yolcular\u0131n u\u00e7u...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "T\u00fcrkiye\u2019nin Washington B\u00fcy\u00fckel\u00e7ili\u011fi, \u00f6n\u00fcm\u00fczdeki hafta T\u00fcrkiye\u2019ye ger\u00e7ekle\u015ftirilecek u\u00e7u\u015flarla ilgili yapt\u0131\u011f\u0131 a\u00e7\u0131klamada, Covid-19 tan\u0131s\u0131 konulan yolcular\u0131n u\u00e7u...", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "ABD\u2019den T\u00fcrkiye\u2019ye yap\u0131lacak u\u00e7u\u015flarda o yolculara izin verilmeyecek", "description": "T\u00fcrkiye\u2019nin Washington B\u00fcy\u00fckel\u00e7ili\u011fi, \u00f6n\u00fcm\u00fczdeki hafta T\u00fcrkiye\u2019ye ger\u00e7ekle\u015ftirilecek u\u00e7u\u015flarla ilgili yapt\u0131\u011f\u0131 a\u00e7\u0131klamada, Covid-19 tan\u0131s\u0131 konulan yolcular\u0131n u\u00e7u\u015flar\u0131na izin verilemeyece\u011fi belirtildi.", "type": "article", "url": "https://www.milligazete.com.tr/haber/4336897/abdden-turkiyeye-yapilacak-ucuslarda-o-yolculara-izin-verilmeyecek", "image": {"identifier": "https://static.daktilo.com/sites/71/uploads/2020/05/09/large/abdden-turkiyeye-yapilacak-ucuslarda-o-yolculara-izin-verilmeyecek2.jpg", "width": 664, "height": 354, "alt": "ABD\u2019den T\u00fcrkiye\u2019ye yap\u0131lacak u\u00e7u\u015flarda o yolculara izin verilmeyecek"}}, "twitter": {"card": "summary_large_image", "site": "@milligazetecom", "title": "ABD\u2019den T\u00fcrkiye\u2019ye yap\u0131lacak u\u00e7u\u015flarda o yolculara izin verilmeyecek", "description": "T\u00fcrkiye\u2019nin Washington B\u00fcy\u00fckel\u00e7ili\u011fi, \u00f6n\u00fcm\u00fczdeki hafta T\u00fcrkiye\u2019ye ger\u00e7ekle\u015ftirilecek u\u00e7u\u015flarla ilgili yapt\u0131\u011f\u0131 a\u00e7\u0131klamada, Covid-19 tan\u0131s\u0131 konulan yolcular\u0131n u\u00e7u\u015flar\u0131na izin verilemeyece\u011fi belirtildi.", "image": "https://static.daktilo.com/sites/71/uploads/2020/05/09/large/abdden-turkiyeye-yapilacak-ucuslarda-o-yolculara-izin-verilmeyecek2.jpg"}}, "canonical_link": "https://www.milligazete.com.tr/haber/4336897/abdden-turkiyeye-yapilacak-ucuslarda-o-yolculara-izin-verilmeyecek"}