{"source_url": "https://web.archive.org", "url": "https://web.archive.org/web/20210704060343id_/https://strajk.eu/australia-strazacy-usiluja-ratowac-wyspe-kangura-obywatele-wzywaja-prawicowy-rzad-do-dymisji/", "title": "Australia: stra\u017cacy usi\u0142uj\u0105 ratowa\u0107 Wysp\u0119 Kangura, obywatele wzywaj\u0105 prawicowy rz\u0105d do dymisji", "top_image": "https://strajk.eu/wp-content/uploads/2020/01/busz-Australia-po\u017car.jpg", "meta_img": "https://strajk.eu/wp-content/uploads/2020/01/busz-Australia-po\u017car.jpg", "images": ["https://strajk.eu/wp-content/uploads/2021/05/E2drIW1VgAEiGy9-406x233.jpg", "https://strajk.eu/wp-content/uploads/2021/07/Statue_of_Queen_Victoria_in_Winnipeg-104x74.jpg", "https://strajk.eu/wp-content/uploads/2018/09/strajk-horizontal-251x300.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSI0MDAiIGhlaWdodD0iMjMzIiB2aWV3Qm94PSIwIDAgNDAwIDIzMyI+PHJlY3Qgd2lkdGg9IjEwMCUiIGhlaWdodD0iMTAwJSIgZmlsbD0iI2NmZDRkYiIvPjwvc3ZnPg==", "https://strajk.eu/wp-content/uploads/2021/06/kosciol-w-kanadzie-406x233.png", "https://strajk.eu/wp-content/uploads/2018/11/EPP_Summit_March_2011_Donald_Tusk-104x74.jpg", "https://strajk.eu/wp-content/uploads/2016/01/Tablica_Rzecznik_Praw_Obywatelskich_al._Solidarno\u015bci_77-406x233.jpg", "https://strajk.eu/wp-content/uploads/2018/01/Tunezja-prot-104x74.jpg", "data:image/gif;base64,R0lGODdhAQABAPAAAMPDwwAAACwAAAAAAQABAAACAkQBADs=", "https://strajk.eu/wp-content/uploads/2021/07/4413263139_c2c123d65e_c-104x74.jpg", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIzMjAiIGhlaWdodD0iMzgyIiB2aWV3Qm94PSIwIDAgMzIwIDM4MiI+PHJlY3Qgd2lkdGg9IjEwMCUiIGhlaWdodD0iMTAwJSIgZmlsbD0iI2NmZDRkYiIvPjwvc3ZnPg==", "https://strajk.eu/wp-content/uploads/2018/09/strajk-horizontal.png", "https://strajk.eu/wp-content/uploads/2021/03/Brittany-Higgins-406x233.jpg", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIxMDQiIGhlaWdodD0iNzQiIHZpZXdCb3g9IjAgMCAxMDQgNzQiPjxyZWN0IHdpZHRoPSIxMDAlIiBoZWlnaHQ9IjEwMCUiIGZpbGw9IiNjZmQ0ZGIiLz48L3N2Zz4=", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNTEiIGhlaWdodD0iMzAwIiB2aWV3Qm94PSIwIDAgMjUxIDMwMCI+PHJlY3Qgd2lkdGg9IjEwMCUiIGhlaWdodD0iMTAwJSIgZmlsbD0iI2NmZDRkYiIvPjwvc3ZnPg==", "https://strajk.eu/wp-content/uploads/2020/01/busz-Australia-po\u017car.jpg", "https://strajk.eu/wp-content/uploads/2021/07/Rumsfeld-MXETQKZOSA2HMBURMV3FI7MIJE-104x74.jpg", "https://strajk.eu/wp-content/uploads/2020/09/maxresdefault-20-406x233.jpg", "https://strajk.eu/wp-content/uploads/2016/02/Platforma-wydobywcza-ropa-406x233.jpg", "https://strajk.eu/wp-content/uploads/2021/06/kosciol-w-kanadzie-104x74.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSI4NDUiIGhlaWdodD0iNDc1IiB2aWV3Qm94PSIwIDAgODQ1IDQ3NSI+PHJlY3Qgd2lkdGg9IjEwMCUiIGhlaWdodD0iMTAwJSIgZmlsbD0iI2NmZDRkYiIvPjwvc3ZnPg==", "https://web.archive.org/wp-content/uploads/2017/11/strajk_header_logotype_3.png", "https://strajk.eu/wp-content/uploads/2020/01/busz-Australia-po\u017car-845x475.jpg", "https://strajk.eu/wp-content/uploads/2021/07/Statue_of_Queen_Victoria_in_Winnipeg-406x233.jpg", "https://strajk.eu/wp-content/uploads/2018/10/logo.png", "https://strajk.eu/wp-content/uploads/2016/01/Tablica_Rzecznik_Praw_Obywatelskich_al._Solidarno\u015bci_77-104x74.jpg", "https://strajk.eu/wp-content/uploads/2018/11/lgbtflag-406x233.jpg", "https://strajk.eu/wp-content/uploads/2021/03/Linda-reynolds-406x233.jpg", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSI0MDYiIGhlaWdodD0iMjMzIiB2aWV3Qm94PSIwIDAgNDA2IDIzMyI+PHJlY3Qgd2lkdGg9IjEwMCUiIGhlaWdodD0iMTAwJSIgZmlsbD0iI2NmZDRkYiIvPjwvc3ZnPg==", "https://strajk.eu/wp-content/themes/kolyoum-child/images/patronite/horizontal/6.png", "https://strajk.eu/wp-content/uploads/2021/03/28820557901_03134602d4_b-406x233.jpg", "https://strajk.eu/wp-content/uploads/2018/02/assange-2-400x233.jpg", "https://strajk.eu/wp-content/uploads/2021/03/Trapped_woman_on_a_car_roof_during_flash_flooding_in_Toowoomba_2-406x233.jpg", "https://strajk.eu/wp-content/uploads/2016/06/hammer-719066_960_720-406x233.jpg", "https://strajk.eu/wp-content/uploads/2018/11/EPP_Summit_March_2011_Donald_Tusk-406x233.jpg", "https://strajk.eu/wp-content/uploads/2021/07/turcja-protest-amnesty-kobiety-406x233.jpg", "https://strajk.eu/wp-content/uploads/2018/11/lgbtflag-104x74.jpg", "https://strajk.eu/wp-content/uploads/2021/07/4413263139_c2c123d65e_c-406x233.jpg"], "movies": [], "text": "\u201eScoMo musi odej\u015b\u0107!\u201d \u2013 pod takim has\u0142em na ulicach australijskich miast odbywa\u0142y si\u0119 dzi\u015b wielotysi\u0119czne protesty. Mieszka\u0144cy Canberry, Melbourne i Sydney \u017c\u0105dali, by premier Scott Morrison natychmiast poda\u0142 si\u0119 do dymisji, przyznaj\u0105c tym samym, \u017ce nie poradzi\u0142 sobie z kryzysem wywo\u0142anym przez wielkie po\u017cary buszu i przyczyni\u0142 si\u0119 do globalnej katastrofy klimatycznej.\n\nPo\u017cary te powtarzaj\u0105 si\u0119 w Australii regularnie, ale w tym roku zacz\u0119\u0142y si\u0119 wyj\u0105tkowo wcze\u015bnie. Ca\u0142y \u015bwiat obieg\u0142y przera\u017caj\u0105ce zdj\u0119cia p\u0142on\u0105cych las\u00f3w, spalonych \u017cywcem zwierz\u0105t i ludzi ewakuowanych z miasteczek zagro\u017conych kompletnym zniszczeniem przez \u017cywio\u0142. 4 stycznia w ramach stanu wyj\u0105tkowego ewakuacji podleg\u0142o 100 tys. os\u00f3b. W tym tygodniu rz\u0105d og\u0142osi\u0142, \u017ce swoje domy powinno opu\u015bci\u0107 250 tys. Australijczyk\u00f3w i Australijek, a walk\u0105 z po\u017carami rozprzestrzenianymi przez nag\u0142e podmuchy wiatru wzd\u0142u\u017c wschodniego wybrze\u017ca wyspy zajmie si\u0119 wojsko.\n\nW ocenie coraz wi\u0119kszej liczby obywateli katastrofy na tak\u0105 skal\u0119 nie by\u0142oby, gdyby rz\u0105d Scotta Morrisona nie lekcewa\u017cy\u0142 od dawna spraw klimatycznych, nie zmniejszy\u0142 zobowi\u0105za\u0144 Australii w ramach porozumie\u0144 paryskich i nie traktowa\u0142 ekolog\u00f3w niemal\u017ce jak terroryst\u00f3w zagra\u017caj\u0105cych otoczeniu. We wrze\u015bniu australijski premier grozi\u0142 nawet, \u017ce wypracuje mechanizmy prawne, kt\u00f3re pozwol\u0105 zdelegalizowa\u0107 niekt\u00f3re formy protest\u00f3w w sprawie klimatu. Tymczasem wed\u0142ug klimatolog\u00f3w NASA od 1910 r. \u015brednia temperatura w Australii wzros\u0142a o 1 stopie\u0144 Celsjusza. Je\u015bli nie zostan\u0105 podj\u0119te \u017cadne dzia\u0142ania, po\u017cary i fale gor\u0105ca b\u0119d\u0105 zdarza\u0142y si\u0119 na wyspie jeszcze cz\u0119\u015bciej i b\u0119d\u0105 jeszcze bardziej niszcz\u0105ce.\n\nPodczas pi\u0105tkowych demonstracji domagano si\u0119 dymisji prawicowego rz\u0105du i ca\u0142kowitej zmiany polityki w sprawach klimatu. Na plakatach i transparentach mo\u017cna by\u0142o r\u00f3wnie\u017c przeczyta\u0107 wezwania, by \u201eratowa\u0107 si\u0119 przed piek\u0142em\u201d i przypomnienia, i\u017c \u201eNie ma klimatu B\u201d. Policja nie przeszkadza\u0142a w demonstrowaniu, za to politycy g\u0142o\u015bno krytykowali sam fakt prowadzenia manifestacji. Premier stanu Wiktoria Daniel Andrews zarzuci\u0142 Australijczykom, \u017ce wybrali z\u0142y czas na przemarsze, bo pilnuj\u0105cy demonstracji funkcjonariusze mogliby przecie\u017c gasi\u0107 po\u017cary. Sam Morrison na antenie radia 2GB powt\u00f3rzy\u0142, \u017ce ograniczanie emisji dwutlenku w\u0119gla nie ma nic wsp\u00f3lnego z wzrostem temperatur (na pocz\u0105tku stycznia by\u0142y one na po\u0142udniu Australii bliskie 50 stopniom) ani z kataklizmem, jaki trawi busz.\n\nClimate change protesters gather in cities across Australia, with the first Friday climate rallies of 2020 taking place against the continuing bushfire crisis. https://t.co/cQE5c9DAQS pic.twitter.com/HjeInOepy6 \u2014 ABC News (@ABC) January 10, 2020\n\n\u2013 Nie chcemy cel\u00f3w [ograniczenia emisji \u2013 przyp. MKF], kt\u00f3re niszcz\u0105 miejsca pracy i gospodark\u0119, kt\u00f3re j\u0105 rujnuj\u0105. \u2013 Te cele nie zmieni\u0105 faktu, \u017ce w Australii zdarza\u0142y si\u0119 i b\u0119d\u0105 si\u0119 zdarza\u0107 po\u017cary i podobne rzeczy.\n\nTymczasem najnowsze prognozy pogody nie s\u0105 przychylne dla Australii. Na protestuj\u0105cych dzi\u015b w Melbourne spad\u0142 deszcz, ale w najbli\u017cszych dniach po\u0142udniowo-wschodnia cz\u0119\u015b\u0107 wyspy ma nadal cierpie\u0107 z powodu ultrawysokich temperatur. Na granicy stan\u00f3w Wiktoria i Nowa Po\u0142udniowa Walia wiatry doprowadzi\u0142y do po\u0142\u0105czenia dw\u00f3ch po\u017car\u00f3w w jeden wi\u0119kszy \u2013 p\u0142onie busz o powierzchni 600 tys. hektar\u00f3w. 150 tys. hektar\u00f3w ju\u017c uleg\u0142o zniszczeniu na Wyspie Kangura, gdzie stra\u017cacy ci\u0105gle usi\u0142uj\u0105 ratowa\u0107 cho\u0107by resztki unikatowego ekosystemu.\n\n\u0141\u0105cznie od wrze\u015bnia po\u017cary strawi\u0142y w Australii 10,3 mln hektar\u00f3w obszar\u00f3w le\u015bnych.", "keywords": [], "meta_keywords": [""], "tags": ["Australia", "po\u017cary w Australii", "Scott Morrison", "w\u0119giel", "zmiany klimatu"], "authors": ["Zobacz Inne Artyku\u0142y Autora", "Stol Berg"], "publish_date": "Fri Jan 10 14:39:01 2020", "summary": "", "article_html": "", "meta_description": "", "meta_lang": "pl", "meta_favicon": "https://strajk.eu/wp-content/uploads/2018/09/favicon.ico", "meta_data": {"viewport": "width=device-width, initial-scale=1, maximum-scale=1, user-scalable=0", "robots": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Australia: stra\u017cacy usi\u0142uj\u0105 ratowa\u0107 Wysp\u0119 Kangura, obywatele wzywaj\u0105 prawicowy rz\u0105d do dymisji - Portal informacyjny STRAJK", "description": "\u201eScoMo musi odej\u015b\u0107!\u201d \u2013 pod takim has\u0142em na ulicach australijskich miast odbywa\u0142y si\u0119 dzi\u015b wielotysi\u0119czne protesty. Mieszka\u0144cy Canberry, Melbourne i Sydney \u017c\u0105dali, by premier Scott Morrison natychmiast poda\u0142 si\u0119 do dymisji, przyznaj\u0105c tym samym, \u017ce nie poradzi\u0142 sobie z kryzysem wywo\u0142anym przez wielkie po\u017cary buszu i przyczyni\u0142 si\u0119 do globalnej katastrofy klimatycznej. Po\u017cary te powtarzaj\u0105 \u2026", "url": "https://strajk.eu/australia-strazacy-usiluja-ratowac-wyspe-kangura-obywatele-wzywaja-prawicowy-rzad-do-dymisji/", "site_name": "Portal informacyjny STRAJK", "image": {"identifier": "https://strajk.eu/wp-content/uploads/2020/01/busz-Australia-po\u017car.jpg", "width": 960, "height": 539}}, "article": {"publisher": "https://www.facebook.com/portalstrajk/", "published_time": "2020-01-10T14:39:01+00:00"}, "twitter": {"card": "summary_large_image", "creator": "@strajkeu", "site": "@strajkeu", "label1": "Napisane przez", "data1": "Ma\u0142gorzata Kulbaczewska-Figat", "label2": "Szacowany czas czytania", "data2": "3 minuty"}, "theme-color": "#da0308", "msapplication-navbutton-color": "#da0308", "apple-mobile-web-app-capable": "yes", "apple-mobile-web-app-status-bar-style": "black-translucent", "google-site-verification": "iAmcUFeGzfHwwqTjeb_4LiZ47zu1UpUsb_yszdvVtd0", "generator": "Powered by WPBakery Page Builder - drag and drop page builder for WordPress."}, "canonical_link": "https://strajk.eu/australia-strazacy-usiluja-ratowac-wyspe-kangura-obywatele-wzywaja-prawicowy-rzad-do-dymisji/"}