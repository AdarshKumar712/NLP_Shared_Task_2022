{"source_url": "https://web.archive.org", "url": "https://web.archive.org/web/20201126041143id_/https://www.fanpage.it/esteri/dopo-il-ricovero-di-boris-johnson-in-isolamento-anche-la-compagna-incinta-carrie-symonds/", "title": "Dopo il ricovero di Boris Johnson, in isolamento anche la compagna incinta Carrie Symonds", "top_image": "https://static.fanpage.it/wp-content/uploads/2020/04/GettyImages-1206180274.jpg", "meta_img": "https://static.fanpage.it/wp-content/uploads/2020/04/GettyImages-1206180274.jpg", "images": ["https://www.facebook.com/tr?id=2062554930705272&ev=PageView&noscript=1", "https://staticfanpage.akamaized.net/wp-content/uploads/2020/04/GettyImages-1206180274-638x425.jpg", "https://static.fanpage.it/socialmediafanpage/wp-content/uploads/2014/11/cbaca567b9b1a1941e0c74eb44c538b8_1309188805-90x90.jpg?v=202011251649", "https://static.fanpage.it/wp-content/uploads/2020/11/BOLLETTINO-OGGI-ARTICOLO-300x225.jpg", "https://static.fanpage.it/wp-content/uploads/2020/04/GettyImages-1206180274.jpg", "https://static.fanpage.it/wp-content/uploads/2020/11/coprifuoco_italia1-ARTICOLO-300x225.jpg", "https://b.scorecardresearch.com/p?c1=2&c2=18904044&cv=2.0&cj=1", "https://static.fanpage.it/site72/img/common/fanpage-ft-logo.png?v=202011251649", "https://api.fanpage.it/views/s.gif", "https://static.fanpage.it/wp-content/uploads/2020/11/natale-europa-300x225.jpg", "https://graph.facebook.com/169992733022409/picture?size=square&width=100&height=100", "https://static.fanpage.it/site72/img/common/fb-iconfanpage.jpg?v=202011251649"], "movies": [], "text": "Il premier britannico Boris Johnson \u00e8 stato ricoverato domenica scorsa, stando ai media oltremanica al St Thomas a Westminster, per essere sottoposto a ulteriori esami visto che la febbre alta non lo abbandona, insieme ai restanti sintomi del coronavirus. Da una decina di giorni BoJo era risultato positivo e da allora era stato messo in isolamento. La situazione, al momento, dovrebbe essere sotto controllo, anche se si parla di terapia intensiva \u2018a scopo del tutto precauzionale', fanno sapere, con insistenza, dal governo inglese.\n\nIl tweet di Carrie Symonds sul suo stato di salute\n\nAd aggiungersi alle sue preoccupazioni, la compagna Carrie Symonds, di 24 anni pi\u00f9 giovane e attualmente incinta. \"Ho trascorso la settimana scorsa a letto con i principali sintomi del Coronavirus\" ha scritto su Twitter lo scorso 4 aprile \"non ho bisogno di fare il test e, dopo sette giorni di riposo, mi sento pi\u00f9 forte e in via di guarigione\", lanciando infine un appello a tutte le donne incinte e spaventate di fronte l'ipotesi di positivit\u00e0 al Covid-19. A parlare pubblicamente del suo stato di salute anche Nadine Dorries, sottosegretaria alla Sanit\u00e0 britannica e prima componente del governo Tory di Boris Johnson, risultata positiva al coronavirus nelle settimane scorse: \"Ho parlato con Carrie Symonds regolarmente, in merito a tutto. Ha manifestato i classici segni e i sintomi del COVID19. Ora si sta riprendendo e sta diventando pi\u00f9 forte di giorno in giorno\".\n\nPrima di Carrie Symonds, due matrimoni alle spalle\n\nBoris Johnson e Carrie Symonds vivevano in alloggi separati a scopo precauzionale sin dal principio di questa esperienza con il virus, soprattutto per lo stato interessante della donna, che \u00e8 la prima compagna non sposata di un primo ministro a risiedere in 10 Downing Street. Il suo nome \u00e8 spuntato al fianco di Johnson quando quest'ultimo era ancora sposato con la sua seconda moglie, Marina Wheeler, dalla quale ha avuto quattro figli: Lara, Cassia, Milo e Theodore. Prima della Wheeler, con il quale \u00e8 stato unito in matrimonio dal 1993 al 2018, anno in cui hanno avviato le pratiche del divorzio, BoJo era stato gi\u00e0 sposato con Allegra Mostyn-Owen, dal 1987 al 1993. E nel 2009 \u00e8 spuntato fuori un quinto figlio, avuto da una relazione extraconiugale con la consulente d'arte Helen MacIntyre. Il 29 febbraio 2020, Carrie Symonds e il premier britannico hanno annunciato di essere fidanzati e in attesa del primo figlio, che dovrebbe nascere verso la met\u00e0 del 2020.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Ad aggiungersi alle preoccupazioni di Boris Johnson, ricoverato in ospedale dopo essere risultato positivo al coronavirus e aver appurato che i sintomi...", "meta_lang": "it", "meta_favicon": "https://static.fanpage.it/site72/img/wordpress/favicon/favicon-news.ico?v=202011251649", "meta_data": {"description": "Ad aggiungersi alle preoccupazioni di Boris Johnson, ricoverato in ospedale dopo essere risultato positivo al coronavirus e aver appurato che i sintomi...", "og": {"title": "Dopo il ricovero di Boris Johnson, in isolamento anche la compagna incinta Carrie Symonds", "type": "article", "url": "https://www.fanpage.it/esteri/dopo-il-ricovero-di-boris-johnson-in-isolamento-anche-la-compagna-incinta-carrie-symonds/", "description": "Ad aggiungersi alle preoccupazioni di Boris Johnson, ricoverato in ospedale dopo essere risultato positivo al coronavirus e aver appurato che i sintomi...", "image": {"identifier": "https://static.fanpage.it/wp-content/uploads/2020/04/GettyImages-1206180274.jpg", "width": 3028, "height": 1920}, "site_name": "Fanpage"}, "fb": {"app_id": 1080631611998596, "admins": 1169898145, "pages": 107588721035835}, "twitter": {"card": "summary_large_image", "url": "https://www.fanpage.it/esteri/dopo-il-ricovero-di-boris-johnson-in-isolamento-anche-la-compagna-incinta-carrie-symonds/", "title": "Dopo il ricovero di Boris Johnson, in isolamento anche la compagna incinta Carrie Symonds", "description": "Ad aggiungersi alle preoccupazioni di Boris Johnson, ricoverato in ospedale dopo essere risultato positivo al coronavirus e aver appurato che i sintomi, inclusa la febbre alta, non accennano a passare, c'\u00e8 la compagna\u00a0Carrie Symonds, attualmente incinta. La donna ha dichiarato su Twitter di aver avuto i classici sintomi del Covid- 19 per una settimana ma di non aver ritenuto necessario fare il test, essendosi sentita, nei giorni, sempre meglio ed essendo, attualmente, in via di guarigione.", "image": "https://static.fanpage.it/wp-content/uploads/2020/04/GettyImages-1206180274.jpg", "site": "@fanpage", "creator": "@EleonoraDAmore"}, "application-name": "Fanpage", "msapplication-TileColor": "#FFFFFF", "msapplication-TileImage": "https://static.fanpage.it/site72/img/wordpress/favicon/extra/news/ms-icon-144x144.png", "msapplication-square70x70logo": "https://static.fanpage.it/site72/img/wordpress/favicon/extra/news/ms-icon-70x70.png", "msapplication-square150x150logo": "https://static.fanpage.it/site72/img/wordpress/favicon/extra/news/ms-icon-150x150.png", "msapplication-square310x310logo": "https://static.fanpage.it/site72/img/wordpress/favicon/extra/news/ms-icon-310x310.png", "al": {"android": {"package": "com.ciaopeople.fanpage", "app_name": "Fanpage", "url": "fanpage://www.fanpage.it/esteri/dopo-il-ricovero-di-boris-johnson-in-isolamento-anche-la-compagna-incinta-carrie-symonds/"}}, "google-site-verification": "RrCAmt1WPfmFVL9gXmXglbXmard3emNsKhceNIR6Tzo"}, "canonical_link": "https://www.fanpage.it/esteri/dopo-il-ricovero-di-boris-johnson-in-isolamento-anche-la-compagna-incinta-carrie-symonds/"}