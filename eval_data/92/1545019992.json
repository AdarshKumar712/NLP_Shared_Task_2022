{"source_url": "https://web.archive.org", "url": "https://web.archive.org/web/20211020151914id_/https://krytykapolityczna.pl/gospodarka/koronawirus-kryzys-gospodarczy-fejfer/", "title": "Koronawirus nie obali kapitalizmu, tylko dojedzie biednych", "top_image": "https://krytykapolityczna.pl/wp-content/uploads/2020/03/korona-wirus-maska.jpg", "meta_img": "https://krytykapolityczna.pl/wp-content/uploads/2020/03/korona-wirus-maska.jpg", "images": ["https://krytykapolityczna.pl/wp-content/uploads/2020/02/Koronawirus.jpg", "https://krytykapolityczna.pl/wp-content/uploads/2021/10/pandora-papers-380x250.png", "https://krytykapolityczna.pl/wp-content/uploads/2020/03/korona-wirus-maska.jpg", "https://krytykapolityczna.pl/wp-content/uploads/2020/11/Kamil-Fejfer-150x150.jpg", "https://krytykapolityczna.pl/wp-content/uploads/2015/09/krytyka-logo.png", "https://krytykapolityczna.pl/wp-content/uploads/2016/05/minister-koronawirus.jpg", "https://krytykapolityczna.pl/wp-content/uploads/2016/05/businessman-2245098_1920.jpg", "https://krytykapolityczna.pl/wp-content/uploads/2016/05/Dr-Abdu-Sharkawy.jpg", "https://krytykapolityczna.pl/wp-content/uploads/2018/09/polskie-mieso-jas-kapela.jpg", "https://krytykapolityczna.pl/wp-content/uploads/2019/02/cena-nierownosci-joseph-stiglitz.jpg", "https://krytykapolityczna.pl/wp-content/uploads/2015/09/krytyka-polityczna-white.png", "https://krytykapolityczna.pl/wp-content/uploads/2016/05/Ducks_in_cages_at_wet_market_Shenzhen_China.jpg", "https://krytykapolityczna.pl/wp-content/themes/kp1116-ch/img/logo.png", "https://krytykapolityczna.pl/wp-content/uploads/2020/10/gwalt_polski_cover_front2-2.jpg", "https://www.facebook.com/tr?id=332031394189183&ev=PageView&noscript=1", "https://krytykapolityczna.pl/wp-content/uploads/2020/12/jakubszafranski-118-380x250.jpg", "https://krytykapolityczna.pl/wp-content/uploads/2020/03/49618677077_7bba0756c0_c.jpg"], "movies": [], "text": "Mam wra\u017cenie, \u017ce w\u015br\u00f3d cz\u0119\u015bci lewicowych komentator\u00f3w widmo nadchodz\u0105cego kryzysu witane jest z nadziej\u0105. Bo przecie\u017c jak odpowiednio mocno walnie, to mo\u017ce nawet wywr\u00f3ci si\u0119 ca\u0142y kapitalizm. Nie jest to najm\u0105drzejsza postawa.\n\nO ironio \u2013 b\u0119dzie to tekst o kryzysie gospodarczym. Co w tym ironicznego? To, \u017ce w poprzednim tek\u015bcie dla magazynu \u201ePismo\u201d argumentowa\u0142em, \u017ce \u017cadnego kryzysu prawdopodobnie nie b\u0119dzie (a co najwy\u017cej spowolnienie gospodarcze). Co spowodowa\u0142o, \u017ce zmieni\u0142em zdanie? Oczywi\u015bcie koronawirus, kt\u00f3ry okaza\u0142 si\u0119 znacznie wi\u0119kszym szokiem, ni\u017c si\u0119 pocz\u0105tkowo zapowiada\u0142o. W swoim tek\u015bcie przywo\u0142ywa\u0142em wprowadzon\u0105 przez inwestora i matematyka Nassima Taleba kategori\u0119 \u201eczarnych \u0142ab\u0119dzi\u201d. Pod tym poj\u0119ciem Taleb widzia\u0142 wszystkie niedaj\u0105ce si\u0119 przewidzie\u0107 zdarzenia i procesy. Jednym z nich okaza\u0142 si\u0119 w\u0142a\u015bnie koronawirus.\n\nMam wra\u017cenie, \u017ce w\u015br\u00f3d cz\u0119\u015bci lewicowych komentator\u00f3w widmo nadchodz\u0105cego kryzysu witane jest z nadziej\u0105. Bo przecie\u017c jak odpowiednio mocno walnie, to mo\u017ce nawet wywr\u00f3ci si\u0119 ca\u0142y kapitalizm. Nie jest to najm\u0105drzejsza postawa, bo sam kryzys, jak zwykle zreszt\u0105, najmocniej uderzy najbiedniejszych. Ale po kolei.\n\n\u015amiertelno\u015b\u0107 koronawirusa (SARS-CoV-2) wci\u0105\u017c pozostaje kwesti\u0105 dyskusyjn\u0105. \u015awiatowa Organizacja Zdrowia na podstawie danych z pocz\u0105tku marca szacowa\u0142a j\u0105 na oko\u0142o 3,4 proc. Oznacza to, \u017ce na ka\u017cde 1000 zaka\u017conych os\u00f3b umieraj\u0105 34. Z t\u0105 liczb\u0105 jest jednak pewien problem. By\u0142a ona po prostu wyliczeniem procenta os\u00f3b, kt\u00f3re zmar\u0142y w wyniku choroby wywo\u0142anej koronawirusem, z liczby os\u00f3b, o kt\u00f3rych by\u0142o wiadomo, \u017ce s\u0105 zara\u017ceni. Tylko \u017ce od pocz\u0105tku by\u0142o jasne, \u017ce osoby, u kt\u00f3rych stwierdzono SARS-CoV-2, to nie wszystkie osoby naprawd\u0119 tym wirusem zaka\u017cone. Cz\u0119\u015b\u0107 ludzi mog\u0142a przechodzi\u0107 zaka\u017cenie w spos\u00f3b niemal bezobjawowy. A wi\u0119c takie osoby nie zg\u0142asza\u0142y si\u0119 do szpitali. Realna \u015bmiertelno\u015b\u0107 mo\u017ce by\u0107 wi\u0119c znacznie ni\u017csza.\n\nNa przyk\u0142ad je\u017celi we\u017amiemy pod uwag\u0119 Niemcy, to \u015bmiertelno\u015b\u0107 wynosi tam obecnie mi\u0119dzy 0,2 a 0,14 proc. (zale\u017cnie od tego, jaki model oblicze\u0144 przyjmiemy). To tylko pozornie bardzo dobra wiadomo\u015b\u0107. Bo wa\u017cne s\u0105 jeszcze przynajmniej dwie zmienne: d\u0142ugi okres inkubacji oraz to, \u017ce pewne grupy przechodz\u0105 chorob\u0119 wywo\u0142an\u0105 koronawirusem znacznie ci\u0119\u017cej ni\u017c inne.\n\nTo pierwsze, przy jednoczesnym braku objaw\u00f3w albo przy objawach zwyk\u0142ego przezi\u0119bienia, oznacza, \u017ce osoba b\u0119d\u0105ca nosicielem mo\u017ce zara\u017ca\u0107 innych jeszcze przez oko\u0142o dwa tygodnie. Drugie natomiast to bardzo z\u0142e wiadomo\u015bci dla naszych rodzic\u00f3w, dziadk\u00f3w i ludzi, kt\u00f3rzy ju\u017c maj\u0105 jakie\u015b problemy zdrowotne. Wed\u0142ug danych WHO \u015bmiertelno\u015b\u0107 w\u015br\u00f3d os\u00f3b w wieku 70-79 wynosi ju\u017c 8 proc., a w\u015br\u00f3d os\u00f3b powy\u017cej 80. roku \u017cycia niemal 15 proc. Nawet je\u017celi s\u0105 to dane zawy\u017cone, to nie mo\u017cemy ich bagatelizowa\u0107.\n\nTo w\u0142a\u015bnie niepewno\u015b\u0107 i atmosfera nadzwyczajnego publicznego pogotowia zdrowotnego, a do tego wysoka zaka\u017ano\u015b\u0107 przy (niemal) braku objaw\u00f3w u jednej grupy, zestawiona z ci\u0119\u017ckim przechodzeniem choroby u innej, mo\u017ce by\u0107 splotem okoliczno\u015bci, kt\u00f3ry w pewnym momencie po prostu zatka infrastruktur\u0119 zdrowotn\u0105. Taki scenariusz zdecydowanie nie jest dzi\u015b nieprawdopodobny.\n\nS\u0142u\u017cba zdrowia ma swoj\u0105 wydolno\u015b\u0107. Mo\u017ce przyj\u0105\u0107 jedynie okre\u015blon\u0105 liczb\u0119 pacjent\u00f3w. Po przekroczeniu tej masy krytycznej pacjenci nie dostaj\u0105 odpowiedniej opieki, a wi\u0119c ich szansa na wyzdrowienie si\u0119 pogarsza. Ma\u0142o tego, taka sytuacja powoduje, \u017ce pacjenci, kt\u00f3rzy zapadaj\u0105 na inne choroby, na przyk\u0142ad maj\u0105 zawa\u0142 serca, maj\u0105 utrudniony dost\u0119p do natychmiastowej pomocy i us\u0142ug medycznych.\n\nCo w obliczu tych fakt\u00f3w mo\u017cna zrobi\u0107? Najlepiej jest odcina\u0107 potencjalne ogniska szerzenia si\u0119 wirusa. A wi\u0119c: zamyka\u0107 obszary, w kt\u00f3rych wirus szerzy si\u0119 najbardziej, odwo\u0142ywa\u0107 imprezy masowe, podczas kt\u00f3rych zwi\u0119ksza si\u0119 ryzyko zara\u017cenia. Tak zrobi\u0142y Chiny, odcinaj\u0105c od \u015bwiata 11\u2013milionowe miasto Wuhan, w kt\u00f3rym rozpocz\u0119\u0142a si\u0119 epidemia. Podobne kroki wprowadzaj\u0105 obecnie W\u0142ochy, w kt\u00f3rych przez dwa tygodnie z powodu koronawirusa zmar\u0142o niemal 700 os\u00f3b. Dla por\u00f3wnania: na Polskich drogach rocznie ginie oko\u0142o 2300 os\u00f3b. Podkre\u015blmy jeszcze raz: roczna \u015bmiertelno\u015b\u0107 na drogach i dwutygodniowe \u017cniwo koronawirusa. Nie mo\u017cna tego bagatelizowa\u0107. Na przyk\u0142adzie W\u0142och wida\u0107, \u017ce po\u0142\u0105czenie kilku czynnik\u00f3w: jakiej\u015b s\u0142abo\u015bci instytucji, niezdyscyplinowania spo\u0142ecze\u0144stwa i b\u0142\u0119d\u00f3w, o kt\u00f3rych zapewne si\u0119 dowiemy za kilka miesi\u0119cy albo i lat, mo\u017ce prowadzi\u0107 do powa\u017cnej sytuacji.\n\nTemu wszystkiemu przygl\u0105daj\u0105 si\u0119 nie tylko w\u0142adze r\u00f3\u017cnych pa\u0144stw, ale i zwykli ludzie. Rz\u0105dy ograniczaj\u0105 mobilno\u015b\u0107 obywateli, a ci, boj\u0105c si\u0119 o zdrowie swoje i swoich najbli\u017cszych, ograniczaj\u0105 wyj\u015bcia i aktywno\u015bci. Odci\u0119te od \u015bwiata Chiny oznaczaj\u0105 r\u00f3wnie\u017c przeci\u0119te \u0142a\u0144cuchy dostaw handlowych. Na chi\u0144skiej produkcji wisi nie tylko spora cz\u0119\u015b\u0107 naszej elektroniki, ale w og\u00f3lnym rozrachunku r\u00f3wnie\u017c pensji i pracy naszych ojc\u00f3w i si\u00f3str, poddostawc\u00f3w czy sprzedawc\u00f3w. Je\u017celi wyczerpi\u0105 si\u0119 zapasy (a jest to prawdopodobne), to ca\u0142a bran\u017ca b\u0119dzie mia\u0142a k\u0142opoty. A z k\u0142opotami w bran\u017cy id\u0105 zwolnienia.\n\nId\u017amy dalej: ostro\u017cno\u015b\u0107 (w tym momencie wydaj\u0105ca si\u0119 po prostu odpowiedzialn\u0105 postaw\u0105; konsekwencje nieostro\u017cno\u015bci i nonszalancji widzimy na przyk\u0142adzie W\u0142och i dobrze by\u0142oby, gdyby\u015bmy ich nie na\u015bladowali), wyra\u017caj\u0105ca si\u0119 w rzadszym chodzeniu do knajp czy na lokalne bazarki, oznacza spadek popytu i mniej pieni\u0119dzy zostawionych w sklepach, a mniej pieni\u0119dzy zostawionych w sklepach to mniej pracy i pieni\u0119dzy na wyp\u0142aty.\n\nDo tego dochodzi turystyka, o kt\u00f3rej ju\u017c wiadomo, \u017ce b\u0119dzie przechodzi\u0142a przez pot\u0119\u017cny kryzys. Koronawirus atakuje wi\u0119c gospodark\u0119 z dw\u00f3ch stron: i od strony poda\u017cy (chi\u0144ska produkcja), i od strony popytu (ograniczenie zakup\u00f3w).\n\nKa\u017cde kolejny zdestabilizowany element konstrukcji spo\u0142eczno-gospodarczej zwi\u0119ksza ryzyko efektu domina. Je\u017celi problem by\u0142by z jedn\u0105, dwiema bran\u017cami, to pewnie nic wielkiego by si\u0119 nie sta\u0142o. Ale koronawirus infekuje ich naprawd\u0119 du\u017co. Nie ma pewno\u015bci, czy z kt\u00f3rego\u015b z sektor\u00f3w nie zacznie kaskadowa\u0107 na kolejne, pozornie zupe\u0142nie niezwi\u0105zane z epidemi\u0105.\n\nOczywi\u015bcie nie znaczy to, \u017ce kryzys gospodarczy mamy \u2013 nomen omen \u2013 jak w banku. Oznacza to, \u017ce system przechodzi w faz\u0119 niestabilno\u015bci i z ka\u017cdym dniem zmniejsza si\u0119 prawdopodobie\u0144stwo, \u017ce \u201ejako\u015b to b\u0119dzie\u201d.\n\nWszystko to dzieje si\u0119 w bardzo niefortunnym momencie. Od miesi\u0119cy m\u00f3wi\u0142o si\u0119 o spowolnieniu gospodarczym. Na przyk\u0142ad polskie PKB dwa lata temu ros\u0142o z pr\u0119dko\u015bci\u0105 ponad 5 proc. Jeszcze pod koniec ubieg\u0142ego roku Komisja Europejska prognozowa\u0142a dla nas wzrost na poziomie 3,3 proc. w 2020 roku. Teraz kolejne instytucje koryguj\u0105 prognozy (nie tylko naszego) wzrostu.\n\nI tak: analitycy mBanku obni\u017cyli prognoz\u0119 wzrostu PKB Polski na 2020 rok z 2,8 proc. do 1,6 proc. PKB, a OECD koryguje prognozy wzrostu \u015bwiatowego PKB z 2,9 do 2,4 proc. w zwi\u0105zku z koronawirusem. Je\u017celi epidemia rozprzestrzeni\u0142aby si\u0119 naprawd\u0119 szeroko w Azji, Europie i USA, globalny wzrost PKB m\u00f3g\u0142by spa\u015b\u0107 jeszcze wyra\u017aniej.\n\nCzy to od razu \u017ale? Czy PKB to idealny wska\u017anik ludzkiego dobrobytu? Oczywi\u015bcie, \u017ce nie, a zarzuty wobec niego s\u0105 znane. Problem w tym, \u017ce jego gwa\u0142towne za\u0142amanie powoduje, \u017ce \u015bwiatowe gospodarki przy dzisiejszej konstrukcji nie s\u0105 w stanie poch\u0142on\u0105\u0107 energii szoku. Rozwini\u0119te pa\u0144stwa maj\u0105 instrumenty, \u017ceby widz\u0105c nadchodz\u0105ce spowolnienie gospodarcze (a z takim procesem mieli\u015bmy do czynienia), reagowa\u0107 odpowiedni\u0105 polityk\u0105 antycykliczn\u0105. Ale kiedy nadchodzi nag\u0142y kryzys \u2013 kt\u00f3ry widoczny jest na przyk\u0142ad w recesji (czyli spadku PKB przez dwa kwarta\u0142y) \u2013 to najbardziej po g\u0142owie dostaj\u0105 tak zwani zwykli ludzie.\n\nW trakcie kryzysu to oni pierwsi trac\u0105 prac\u0119, oszcz\u0119dno\u015bci i dachy nad g\u0142ow\u0105. Mniej pracy to wzrost odsetka ludzi uzale\u017cnionych. Kryzysy gospodarcze to wi\u0119cej samob\u00f3jstw, zw\u0142aszcza w\u015br\u00f3d m\u0119\u017cczyzn. R\u00f3wnie\u017c wi\u0119cej problem\u00f3w psychicznych oraz przemocy.\n\nOczywi\u015bcie, aktywnym prowadzeniem polityki mo\u017cna przynajmniej cz\u0119\u015bci z tych zjawisk zapobiega\u0107. Ale to wszystko musi si\u0119 dzia\u0107 w ramach polityk publicznych. Polityk publicznych b\u0119d\u0105cych symbiotycznie zwi\u0105zanych z jak\u0105\u015b form\u0105 kapitalizmu, a ju\u017c najlepiej takiego pozostaj\u0105cego pod siln\u0105 kontrol\u0105 sprawnych instytucji.\n\nW przypadku koronawirusa wida\u0107 to cho\u0107by w por\u00f3wnaniu tego, jak radz\u0105 sobie biedniejsze Niemcy (bior\u0105c pod uwag\u0119 PKB per capita; tu ujawnia si\u0119 zreszt\u0105 s\u0142abo\u015b\u0107 samego miernika) i zamo\u017cniejsze Stany Zjednoczone. W tym pierwszym kraju z silnymi instytucjami koronawirus ma \u015bmiertelno\u015b\u0107 na poziomie ledwie u\u0142amka procenta, w drugim \u2013 pa\u0144stwie z mocno sprywatyzowan\u0105 s\u0142u\u017cb\u0105 zdrowia i niedost\u0119pnymi us\u0142ugami publicznymi \u2013 \u015bmiertelno\u015b\u0107 wynosi ponad 3 procent. Niemal tyle, co w Chinach.\n\nZa\u0142amanie si\u0119 systemu kapitalistycznego dzi\u015b oznacza\u0142oby totaln\u0105 katastrof\u0119 i niewydolno\u015b\u0107 nawet zamo\u017cnych pa\u0144stw, a schadenfreude wobec biedniej\u0105cych multimilioner\u00f3w to naprawd\u0119 kiepska rekompensata za n\u0119dz\u0119 setek milion\u00f3w ludzi. Zreszt\u0105, miliarderzy i tak uciekliby do swoich bunkr\u00f3w wydr\u0105\u017conych w g\u00f3rach, na kt\u00f3re pieni\u0105dze zakumulowali ju\u017c dawno temu. Sta\u0107 was na takie bunkry? No w\u0142a\u015bnie. Mnie te\u017c nie.", "keywords": [], "meta_keywords": [""], "tags": ["praca", "ekonomia", "evergreeny z archiwum krytyki politycznej", "kapitalizm", "koronawirus"], "authors": ["Zobacz Inne Artyku\u0142y", "Maria Libura", "Dr Abdu Sharkawy", "Peter Singer", "Paola Cavalieri", "Ja\u015b Kapela", "Joseph Stiglitz", "Ben Hillier", "Mark Leonard", "Tatev Hovhannisyan"], "publish_date": "Wed Mar 11 10:07:48 2020", "summary": "", "article_html": "", "meta_description": "Mam wra\u017cenie, \u017ce cz\u0119\u015b\u0107 lewicy liczy na to, \u017ce przez kryzys wok\u00f3\u0142 koronawirusa wywr\u00f3ci si\u0119 ca\u0142y kapitalizm. Nie jest to najm\u0105drzejsza postawa.", "meta_lang": "pl", "meta_favicon": "https://krytykapolityczna.pl/wp-content/uploads/2020/03/cropped-KP-favicon-32x32.png", "meta_data": {"viewport": "width=device-width, initial-scale=1, maximum-scale=1", "format-detection": "telephone=no", "theme-color": "#ffffff", "robots": "index, follow, max-image-preview:large, max-snippet:-1, max-video-preview:-1", "description": "Mam wra\u017cenie, \u017ce cz\u0119\u015b\u0107 lewicy liczy na to, \u017ce przez kryzys wok\u00f3\u0142 koronawirusa wywr\u00f3ci si\u0119 ca\u0142y kapitalizm. Nie jest to najm\u0105drzejsza postawa.", "og": {"locale": "pl_PL", "type": "article", "title": "Koronawirus nie obali kapitalizmu, tylko dojedzie biednych", "description": "Mam wra\u017cenie, \u017ce cz\u0119\u015b\u0107 lewicy liczy na to, \u017ce przez kryzys wok\u00f3\u0142 koronawirusa wywr\u00f3ci si\u0119 ca\u0142y kapitalizm. Nie jest to najm\u0105drzejsza postawa.", "url": "https://krytykapolityczna.pl/gospodarka/koronawirus-kryzys-gospodarczy-fejfer/", "site_name": "KrytykaPolityczna.pl", "image": {"identifier": "https://krytykapolityczna.pl/wp-content/uploads/2020/03/korona-wirus-maska.jpg", "width": 1140, "height": 641}}, "article": {"publisher": "https://www.facebook.com/KrytykaPolityczna", "published_time": "2020-03-11T10:07:48+00:00", "modified_time": "2020-11-09T12:21:51+00:00"}, "twitter": {"card": "summary_large_image", "creator": "@krytyka", "site": "@krytyka"}, "msapplication-TileImage": "https://krytykapolityczna.pl/wp-content/uploads/2020/03/cropped-KP-favicon-270x270.png"}, "canonical_link": "https://krytykapolityczna.pl/gospodarka/koronawirus-kryzys-gospodarczy-fejfer/"}