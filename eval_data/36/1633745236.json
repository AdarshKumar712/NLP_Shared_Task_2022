{"source_url": "https://web.archive.org", "url": "https://web.archive.org/web/20210621122712id_/https://www.vaticannews.va/it/vaticano/news/2020-06/monsignor-fisichella-messaggio-papa-giornata-poveri.html", "title": "Covid-19, Fisichella: le cure arrivino a tutti, anche ai pi\u00f9 poveri", "top_image": "https://www.vaticannews.va/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.1500.844.jpeg", "meta_img": "https://www.vaticannews.va/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.1500.844.jpeg", "images": ["https://web.archive.org/etc/designs/vatican-news/release/library/main/images/vatican-news-header-white.png", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://web.archive.org/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.750.422.jpeg", "https://web.archive.org/etc/designs/vatican-news/release/library/main/images/shoulder_banners/udienze.jpg", "https://web.archive.org/etc/designs/vatican-news/release/library/main/images/shoulder_banners/spalla-parola.jpg", "https://web.archive.org/etc/designs/vatican-news/release/library/main/images/support-comunicazione-banner.png", "https://web.archive.org/content/dam/vaticannews/agenzie/images/srv/2020/05/15/2020-05-15-sanificazione-basilica-di-san-giovanni-in-laterano/1589563663215.JPG/_jcr_content/renditions/cq5dam.thumbnail.cropped.500.281.jpeg", "https://www.vaticannews.va/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.1500.844.jpeg", "https://web.archive.org/etc/designs/vatican-news/release/library/main/images/shoulder_banners/angelus.jpg", "https://web.archive.org/etc/designs/vatican-news/release/library/main/images/shoulder_banners/santa_marta.jpg", "https://web.archive.org/etc/designs/vatican-news/release/library/main/images/shoulder_banners/podcast_banner_light.png", "https://web.archive.org/etc/designs/vatican-news/release/library/main/images/shoulder_banners/spalla-santi.jpg", "https://web.archive.org/content/dam/vaticannews/multimedia/2020/05/12/AdobeStock_325956155.jpeg/_jcr_content/renditions/cq5dam.thumbnail.cropped.500.281.jpeg", "https://web.archive.org/etc/designs/vatican-news/release/library/main/images/shoulder_banners/newsletter_background_light.png"], "movies": [], "text": "Stamani la conferenza stampa di presentazione del Messaggio del Papa per la IV Giornata Mondiale dei Poveri. Al centro della riflessione di monsignor Fisichella, la chiamata dei cristiani a essere in prima linea nel soccorso ai bisognosi, che saranno probabilmente pi\u00f9 numerosi per la pandemia\n\nDebora Donnini \u2013 Citt\u00e0 del Vaticano\n\n\u201cLa preghiera a Dio e la solidariet\u00e0 con i poveri e i sofferenti sono inseparabili\u201d e bisogna riconoscere che ogni persona porta impressa in s\u00e9 l\u2019immagine di Dio. Queste parole del Messaggio del Papa per la Giornata Mondiale dei Poveri sono il filo-conduttore dell\u2019intervento di monsignor Rino Fisichella, presidente del Pontificio Consiglio per la Promozione della Nuova Evangelizzazione, trasmesso in diretta streaming da una Sala Stampa vuota a causa delle restrizioni imposte dalla pandemia.\n\nIl tema della \u201cimmagine di Dio\u201d impressa sul volto del povero \u00e8 estremamente significativa perch\u00e9 obbliga a non poter volgere lo sguardo altrove quando si desidera vivere un\u2019esistenza pienamente cristiana. In questo senso, la metafora del \u201ctendere la mano\u201d acquista la sua valenza pi\u00f9 profonda perch\u00e9 obbliga a ritornare alle parole del Signore che ha voluto identificarsi con quanti mancano del necessario e vivono condizioni di emarginazione sociale ed esistenziale.\n\nLa carit\u00e0 della Chiesa\n\nLa Giornata Mondiale per i Poveri sar\u00e0 celebrata il 15 novembre 2020 sul tema \u201cTendi la tua mano al povero\u201d. E il Messaggio del Papa, rileva monsignor Fisichella, si colloca pienamente nel momento di crisi che l\u2019umanit\u00e0 sta vivendo a causa della pandemia nel quale \u201cprobabilmente saranno accresciute ulteriormente le richieste di aiuto\u201d. \u201cSar\u00e0 nostro compito, pertanto - sottolinea - non far mancare ai sempre pi\u00f9 numerosi poveri che incontriamo, i segni quotidiani che accompagnano la nostra azione pastorale, e quelli straordinari che la Giornata Mondiale dei Poveri prevede e da diversi anni ormai realizza\". Rispondendo alle domande dei giornalisti, a proposito dell\u2019impegno della Chiesa, monsignor Fisichella si sofferma sul Fondo di solidariet\u00e0 voluto dal Papa per la diocesi di Roma, il Fondo \"Ges\u00f9 Divino Lavoratore\", un segno e un richiamo non solo per la comunit\u00e0 cristiana. Ma anche sull\u2019azione di tanti volontari, della Caritas e non.\n\nLa scienza raggiunga tutti\n\nIn merito, poi, alla ricerca scientifica per un vaccino, ricorda che il richiamo della Chiesa \u00e8 al bene comune e che quindi la scienza \u00e8 chiamata a non dare risposte per interessi parziali o che agevolino solo alcune realt\u00e0 o alcune aree geografiche. In proposito richiama quanto avvenuto anni fa con il virus dell'Aids quando in alcuni laboratori si erano trovati dei rimedi, delle terapie, che poi venivano venduti a prezzi impossibili soprattutto nelle regioni dell'Africa. La scienza deve poter raggiungere tutti - prosegue - altrimenti sarebbe un\u2019ingiustizia e si andrebbe a scontrare con il tema dell\u2019immagine di Dio che \u00e8 impressa in ogni persona.\n\nMani tese per alleviare il disagio con gesti quotidiani\n\nCentrale nel commentare il Messaggio del Papa, anche il riferimento alle mani tese che costituiscono anche il logo della Giornata mostrando come chi dona e chi riceve abbiano bisogno l\u2019uno dell\u2019altro. L\u2019immagine delle mani tese \u00e8 stata usata dal Papa che ha ricordato, nel tempo della pandemia, quelle di medici, infermieri, volontari, sacerdoti. Dall\u2019altra si stagliano, invece, quelle \u201cmani in tasca\u201d che non si lasciano commuovere dalla povert\u00e0, rimarca monsignor Fisichella: quelle mani che sostanzialmente accumulano denaro, a danno di altri per condurre poi una vita effimera. \u201cParole dure\u201d rileva il presule, che evidenziano \u201cquanta mancanza di responsabilit\u00e0 sociale sia ancora presente nel mondo di oggi con la conseguenza di estreme sacche di povert\u00e0 che si accrescono a dismisura\u201d. Ma per fortuna quest\u2019ultimo elenco \u00e8 pi\u00f9 breve, a testimonianza che \u201cil bene \u00e8 sempre di gran lunga superiore all\u2019avidit\u00e0 di pochi\u201d. La mano tesa \u00e8 dunque invito a alleviare le sofferenze di chi vive nel disagio nei gesti di vita quotidiana.\n\nPapa Francesco non ha timore di identificare queste persone come dei veri santi, \u201cquelli della porta accanto\u201d che con semplicit\u00e0, senza rumore e pubblicit\u00e0 offrono la genuina testimonianza dell\u2019amore cristiano. La massiccia presenza di tanti volti di poveri richiede che i cristiani siano sempre in prima linea, e sentano l\u2019esigenza di sapere che manca loro qualcosa di essenziale nel momento in cui un povero si presenta dinanzi. \u201cNon possiamo sentirci \u2018a posto\u2019 quando un membro della famiglia umana \u00e8 relegato nelle retrovie e diventa un\u2019ombra\u201d.\n\nUn Messaggio che \u00e8 anche un invito a \u201cscrollarsi di dosso l\u2019indifferenza, e spesso il senso di fastidio verso i poveri\u201d, a rimanere inquieti finch\u00e9 non si \u00e8 trovato Dio nel volto del povero. E che non a caso viene presentato nella festa liturgica di sant\u2019Antonio da Padova, patrono dei poveri, perch\u00e9 \u201cquanto possiamo compiere \u00e8 sempre sotto la grazia di Dio che accompagna la vita dei credenti\u201d.", "keywords": [], "meta_keywords": ["Papa Francesco", "povert\u00e0", "Coronavirus"], "tags": [], "authors": [], "publish_date": "Mon Jun  8 00:00:00 2020", "summary": "", "article_html": "", "meta_description": "Stamani la conferenza stampa di presentazione del Messaggio del Papa per la IV Giornata Mondiale dei Poveri. Al centro della riflessione di monsignor ...", "meta_lang": "it", "meta_favicon": "/etc/designs/vatican-news/release/library/main/images/favicons/apple-icon-57x57.png", "meta_data": {"keywords": "Papa Francesco, povert\u00e0, Coronavirus", "description": "Stamani la conferenza stampa di presentazione del Messaggio del Papa per la IV Giornata Mondiale dei Poveri. Al centro della riflessione di monsignor ...", "og": {"type": "article", "title": "Covid-19, Fisichella: le cure arrivino a tutti, anche ai pi\u00f9 poveri - Vatican News", "description": "Stamani la conferenza stampa di presentazione del Messaggio del Papa per la IV Giornata Mondiale dei Poveri. Al centro della riflessione di monsignor ...", "url": "https://www.vaticannews.va/it/vaticano/news/2020-06/monsignor-fisichella-messaggio-papa-giornata-poveri.html", "image": "https://www.vaticannews.va/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.1500.844.jpeg"}, "twitter": {"image": "https://www.vaticannews.va/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.1500.844.jpeg", "url": "https://www.vaticannews.va/it/vaticano/news/2020-06/monsignor-fisichella-messaggio-papa-giornata-poveri.html", "title": "Covid-19, Fisichella: le cure arrivino a tutti, anche ai pi\u00f9 poveri - Vatican News", "card": "summary_large_image", "description": "Stamani la conferenza stampa di presentazione del Messaggio del Papa per la IV Giornata Mondiale dei Poveri. Al centro della riflessione di monsignor ..."}, "news_keywords": "Papa Francesco, povert\u00e0, Coronavirus", "google": "notranslate", "msapplication-TileColor": "#ffffff", "msapplication-TileImage": "/etc/designs/vatican-news/release/library/main/images/favicons/ms-icon-144x144.png", "theme-color": "#ffffff", "viewport": "user-scalable=no, width=device-width, initial-scale=1, maximum-scale=1, shrink-to-fit=no", "article": {"published_time": "2020-06-13T13:11:39.818+02:00"}, "lectios": {"image": "https://www.vaticannews.va/content/dam/vaticannews/multimedia/2020/06/13/2020.06.13-Conferenza-Stampa-Giornata-Mondiale-Poveri-02.jpg/_jcr_content/renditions/cq5dam.thumbnail.cropped.250.141.jpeg"}}, "canonical_link": "https://www.vaticannews.va/it/vaticano/news/2020-06/monsignor-fisichella-messaggio-papa-giornata-poveri.html"}