{"source_url": "https://web.archive.org", "url": "https://web.archive.org/web/20200529025031id_/https://www.kibrisgazetesi.com/ekonomi/dovizin-zarari-salgini-ikiye-katladi-h88897.html", "title": "D\u00f6vizin zarar\u0131 salg\u0131n\u0131 ikiye katlad\u0131", "top_image": "https://www.kibrisgazetesi.com/images/resize/100/600x315/haberler/2020/05/dovizin_zarari_salgini_ikiye_katladi_h88897_2f2d9.jpg", "meta_img": "https://www.kibrisgazetesi.com/images/resize/100/600x315/haberler/2020/05/dovizin_zarari_salgini_ikiye_katladi_h88897_2f2d9.jpg", "images": ["https://www.kibrisgazetesi.com/images/banner/kibrisgazetesi_iveria_group_reklam_640X90_2.gif", "https://www.kibrisgazetesi.com/images/resize/80/127x82/haberler/thumbs/2020/05/cumhurbaskani_erdogan_yeni_alinan_kararlari_tek_tek_acikladi_h90045_6295d.jpg", "https://www.kibrisgazetesi.com/images/resize/80/127x82/haberler/thumbs/2020/05/tatlisu_mersinlik_kumsalinda_kaplumbaga_yuvalarina_zarar_verdiler_h90042_f6329.jpg", "https://www.kibrisgazetesi.com/images/resize/80/127x82/haberler/thumbs/2020/05/tarihi_gecmis_ilaclarla_ilgili_meclis_raporu_aciklandi_h90046_4d939.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/meric.jpg&w=300&h=250&q=80", "https://www.kibrisgazetesi.com/images/resize/80/334x215/haberler/thumbs/2020/05/en_buyuk_risk_krizin_uzamasi_h89516_086e5.jpg", "https://www.kibrisgazetesi.com/images/resize/100/656x400/haberler/2020/05/dovizin_zarari_salgini_ikiye_katladi_h88897_2f2d9.jpg", "https://www.kibrisgazetesi.com/images/banner/ozmerhan_gYf_1.gif", "https://www.kibrisgazetesi.com/images/resize/80/127x82/haberler/thumbs/2020/05/gazimagusada_yarin_elektrik_kesintisi_olacak_h90044_e7a82.jpg", "https://www.kibrisgazetesi.com/images/resize/80/303x167/anketler/1/sizce-halkimiz-karantina-surecini-iyi-yonetebiliyor-mu_1.png", "https://www.kibrisgazetesi.com/images/resize/100/600x315/haberler/2020/05/dovizin_zarari_salgini_ikiye_katladi_h88897_2f2d9.jpg", "https://www.kibrisgazetesi.com/images/banner/CEKILIS_POP-UP-850X85.gif", "https://www.kibrisgazetesi.com/images/resize/80/334x215/haberler/thumbs/2020/05/dolartl_paritesi_680in_altinda_h89994_925c3.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/KYbrYs_Gazetesi_Banner_23_03_2020_1.png&w=300&h=250&q=80", "https://www.kibrisgazetesi.com/thumb.php?src=https://www.kibrisgazetesi.com/images/banner/Kibris_Banner_.png&w=720&h=90&q=80", "https://www.kibrisgazetesi.com/images/banner/logo_1.png", "https://www.kibrisgazetesi.com/images/resize/80/334x215/haberler/thumbs/2020/05/borsa_hafta_ortasinda_nefes_aldi_h89995_3fb07.jpg", "https://www.kibrisgazetesi.com/images/resize/80/334x215/haberler/thumbs/2020/05/kredi_garanti_fonu_faiz_destekli_isletmelere_near_east_bankdan_destek_kredisi_h89800_ec820.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/KYbrYs_Web_300x250_1.png&w=300&h=250&q=80", "https://www.kibrisgazetesi.com/images/resize/80/127x82/haberler/thumbs/2020/05/bakan_pilli_toplam_42_test_yapildi_pozitif_vaka_yok_h90041_57d4d.jpg", "https://www.kibrisgazetesi.com/images/resize/80/334x215/haberler/thumbs/2020/05/kucuk_esnaf_bitti_h89477_ff71f.jpg", "https://www.kibrisgazetesi.com/images/banner/logo.png", "https://www.kibrisgazetesi.com/thumb.php?src=https://www.kibrisgazetesi.com/images/banner/620x120px_1.jpg&w=620&h=120&q=80", "https://www.kibrisgazetesi.com/images/resize/80/320x206/haberler/thumbs/2020/05/bendasan_hukuk_burosu_tamamen_yandi_h88898_d03ee.jpg"], "movies": [], "text": "\u201cKAYIP \u015e\u0130MD\u0130DEN Y\u00dcZDE 22,5\u201d\u2026 KT\u0130MB Ba\u015fkan\u0131 Cafer G\u00fcrcafer, Kovid-19 tedbirleri kapsam\u0131nda faaliyetlerine ara verilen in\u015faat sekt\u00f6r\u00fcn\u00fcn ciddi bir darbe ald\u0131\u011f\u0131n\u0131 fakat TL\u2019deki de\u011fer kayb\u0131n\u0131n KKTC in\u015faat sekt\u00f6r\u00fcne verdi\u011fi zarar\u0131n, Kovid-19\u2019un etkilerini \u015fimdiden ikiye katlad\u0131\u011f\u0131n\u0131 \u201c\u015eu anda tam bir facia durumunday\u0131z ve i\u015fin en k\u00f6t\u00fc taraf\u0131, kurlardaki bu y\u00fckseli\u015fin nerede duraca\u011f\u0131n\u0131 da kestiremiyoruz. Ayr\u0131ca, b\u00fct\u00fcn gider kalemlerimiz de d\u00f6vize endeksli\u201d ifadeleriyle a\u00e7\u0131klarken; Kuzey K\u0131br\u0131s in\u015faat sekt\u00f6r\u00fcnde an itibar\u0131yla bile y\u00fczde 22,5\u2019lik bir kayb\u0131n s\u00f6z konusu oldu\u011funu ve bahse konu bu zarar\u0131n \u2018katlanarak\u2019 artt\u0131\u011f\u0131n\u0131 belirtti.\n\n\u201cH\u0130ND\u0130STAN\u2019A D\u00d6NECE\u011e\u0130Z\u201d\u2026 Cafer G\u00fcrcafer, durumun \u2018zannedilenden de\u2019 ciddi oldu\u011funu ve in\u015faat sekt\u00f6r\u00fc bile\u015fenlerinin \u015fu an tam bir \u015fok ya\u015fad\u0131\u011f\u0131n\u0131 aktar\u0131rken, \u201c\u015eayet TL\u2019deki de\u011fer kayb\u0131 ve kurlardaki oynakl\u0131k bu \u015fekilde s\u00fcrer ve bu s\u00fcratle devam ederse, \u00fcz\u00fclerek s\u00f6ylemeliyim ki \u00fclke olarak al\u0131m g\u00fcc\u00fcm\u00fcz daha da gerileyerek \u00c7in veya Hindistan seviyesine inecek. Vatanda\u015f, bir tarafta salg\u0131n nedeniyle can derdinde, di\u011fer tarafta da i\u015fsizlikle bo\u011fu\u015fuyor. B\u00fct\u00fcn bunlar yetmiyormu\u015f gibi bir de cebindeki para da harcanmadan buharla\u015f\u0131yor. \u00c7ok ciddi bir planlama gerekiyor. Aksi takdirde felaket bizleri bekliyor\u201d \u015feklinde g\u00f6r\u00fc\u015f belirtti.\n\nAli \u00c7ATAL\n\nK\u0131br\u0131s T\u00fcrk \u0130n\u015faat M\u00fcteahhitleri Birli\u011fi (KT\u0130MB) Ba\u015fkan\u0131 Cafer G\u00fcrcafer, yeni tip Koronavir\u00fcs (Kovid-19) tedbirleri kapsam\u0131nda faaliyetlerine ara verilen in\u015faat sekt\u00f6r\u00fcn\u00fcn ciddi bir darbe ald\u0131\u011f\u0131n\u0131 fakat salg\u0131nla m\u00fccadele s\u00fcrecinde ba\u015flayan ve g\u00fcnden g\u00fcne derinle\u015fen TL\u2019deki de\u011fer kayb\u0131n\u0131n KKTC in\u015faat sekt\u00f6r\u00fcne verdi\u011fi zarar\u0131n, Kovid-19\u2019un etkilerini \u015fimdiden ikiye katlad\u0131\u011f\u0131n\u0131 kaydetti.\n\n\u201c\u015eu anda tam bir facia durumunday\u0131z ve i\u015fin en k\u00f6t\u00fc taraf\u0131, kurlardaki bu y\u00fckseli\u015fin nerede duraca\u011f\u0131n\u0131 da kestiremiyoruz\u201d diyen G\u00fcrcafer, Kuzey K\u0131br\u0131s in\u015faat sekt\u00f6r\u00fcnde an itibar\u0131yla y\u00fczde 22,5\u2019lik bir kayb\u0131n s\u00f6z konusu oldu\u011funu ve bahse konu bu zarar\u0131n \u2018katlanarak\u2019 artt\u0131\u011f\u0131n\u0131 belirtti.\n\nKamuoyunda \u2018d\u00f6viz krizi\u2019 olarak bilinen ve sadece bir ay i\u00e7erisinde TL\u2019nin y\u00fczde 30,1 band\u0131nda de\u011fer kaybetmesiyle sonu\u00e7lanan \u2018A\u011fustos 2018 Kur \u015eoku\u2019 periyoduna g\u00f6z k\u0131rpan kur oynakl\u0131\u011f\u0131n\u0131n tekrar\u0131 durumunda hem in\u015faat sekt\u00f6r\u00fcn\u00fcn hem de \u00fclke ekonomisinin \u2018bu kez \u00e7ok daha fazla\u2019 yara alaca\u011f\u0131n\u0131 savunan G\u00fcrcafer, olaya salt sekt\u00f6rel yakla\u015f\u0131ld\u0131\u011f\u0131nda dahi, neredeyse b\u00fct\u00fcn gider kalemlerinin \u2018d\u00f6vize endeksli\u2019 oldu\u011funu hat\u0131rlaman\u0131n, durumun vahametini kavrama konusunda yard\u0131mc\u0131 olaca\u011f\u0131n\u0131 s\u00f6yledi.\n\n\u201cAB zarar\u0131 kar\u015f\u0131l\u0131yor\u201d\n\nKT\u0130MB Ba\u015fkan\u0131 Cafer G\u00fcrcafer, Avrupa Birli\u011fi (AB) taraf\u0131ndan yap\u0131lan bir a\u00e7\u0131klamada, in\u015faat sekt\u00f6r\u00fcn\u00fcn Kovid-19 yasaklar\u0131 nedeniyle u\u011frad\u0131\u011f\u0131 zarar\u0131n kar\u015f\u0131lanaca\u011f\u0131n\u0131n a\u00e7\u0131kland\u0131\u011f\u0131n\u0131 fakat \u00fclkemizde bu tarz bir \u00e7al\u0131\u015fman\u0131n olmad\u0131\u011f\u0131n\u0131 s\u00f6ylerken; \u201cKamu ihaleleri, Kovid-19\u2019la m\u00fccadele s\u00fcresince zaten durmu\u015ftu fakat kamuya y\u00f6nelik taahh\u00fctler devam ederken, sekt\u00f6r\u00fcn zarar\u0131 kar\u015f\u0131lanmazsa insanlar batar. Bu zarar\u0131m kar\u015f\u0131lanmas\u0131n\u0131 h\u00fck\u00fcmetten talep edece\u011fiz\u201d ifadelerini kulland\u0131.\n\n\u201cHalk\u0131n al\u0131m g\u00fcc\u00fc zaten d\u00fc\u015f\u00fckt\u00fc ve Kovid-19 d\u00f6neminde daha da d\u00fc\u015fm\u00fc\u015ft\u00fc. \u00dczerine bir de TL de\u011fer kaybedince, TL ile kazanan insanlar\u0131n sterlin \u00fczerinden ev sahibi olma \u015fanslar\u0131 daha da d\u00fc\u015ft\u00fc\u201d diyen G\u00fcrcafer, toplumun bar\u0131nma ihtiyac\u0131n\u0131 kar\u015f\u0131lamak \u00fczere ayr\u0131 projeler \u00fcretilmesi gerekti\u011fini savundu.\n\nG\u00fcrcafer, durumun \u2018zannedilenden de\u2019 ciddi oldu\u011funu ve in\u015faat sekt\u00f6r\u00fc bile\u015fenlerinin \u015fu an tam bir \u015fok ya\u015fad\u0131\u011f\u0131n\u0131 aktar\u0131rken, \u201c\u015eayet TL\u2019deki de\u011fer kayb\u0131 ve kurlardaki oynakl\u0131k bu \u015fekilde s\u00fcrer ve bu s\u00fcratle devam ederse, \u00fcz\u00fclerek s\u00f6ylemeliyim ki \u00fclke olarak al\u0131m g\u00fcc\u00fcm\u00fcz daha da gerileyerek \u00c7in veya Hindistan seviyesine inecek\u201d \u015feklinde g\u00f6r\u00fc\u015f belirtti.\n\n\u201cEuro kullan\u0131m\u0131na ge\u00e7meliyiz\u201d\n\nG\u00fcrcafer, bu tarz sorunlar\u0131n birincil kayna\u011f\u0131n\u0131n ise \u2018TL kullanmaktaki \u0131srar\u2019 oldu\u011funu iddia ederken, \u201cEuro kullan\u0131m\u0131na ge\u00e7meyi art\u0131k ciddi ciddi d\u00fc\u015f\u00fcnmeliyiz, ki T\u00fcrkiye\u2019den yapt\u0131\u011f\u0131m\u0131z ithalat bile zaten d\u00f6viz \u00fczerinden ger\u00e7ekle\u015ftiriliyor\u201d ifadeleriyle, TL kullan\u0131m\u0131n\u0131n terk edilerek, AB\u2019nin \u2018oynakl\u0131\u011f\u0131 g\u00f6rece d\u00fc\u015f\u00fck\u2019 para birimi euroya ge\u00e7ilmesini \u00f6nerdi.\n\n\u201cKurlardaki oynakl\u0131k TL\u2019yi eritiyor ve bu da halk\u0131n al\u0131m g\u00fcc\u00fcne olumsuz yans\u0131yor. Bu ekonomi \u2018tokat \u00fcst\u00fcne tokat\u2019 yemeyi kald\u0131ramaz\u201d diyen G\u00fcrcafer, ilgili kurumlar\u0131n ciddi bir titizlikle ve isti\u015fare i\u00e7erisinde \u00e7al\u0131\u015fmalar\u0131n\u0131n \u015fart oldu\u011funu s\u00f6yledi; aksi bir durumda ise \u00fclke ekonomisinin toparlanma s\u00fcrecinin \u2018s\u00fcrekli \u00f6telenece\u011fini\u2019 kaydetti.\n\nG\u00fcrcafer, s\u00f6zlerini \u015f\u00f6yle sonland\u0131rd\u0131: \u201cVatanda\u015f, bir tarafta salg\u0131n nedeniyle can derdinde, di\u011fer tarafta da i\u015fsizlikle bo\u011fu\u015fuyor. B\u00fct\u00fcn bunlar yetmiyormu\u015f gibi bir de cebindeki para da harcanmadan buharla\u015f\u0131yor. \u00c7ok ciddi bir planlama gerekiyor. Aksi takdirde felaket bizleri bekliyor.\u201d", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "KT\u0130MB Ba\u015fkan\u0131 Cafer G\u00fcrcafer Kovid-19 salg\u0131n\u0131 akabinde d\u00f6vizde ya\u015fanan dalgalanman\u0131n sekt\u00f6re salg\u0131ndan da fazla hasar verdi\u011fini kaydetti:", "meta_lang": "tr", "meta_favicon": "https://www.kibrisgazetesi.com//_themes/hs-retina/images/favicon.ico", "meta_data": {"description": "KT\u0130MB Ba\u015fkan\u0131 Cafer G\u00fcrcafer Kovid-19 salg\u0131n\u0131 akabinde d\u00f6vizde ya\u015fanan dalgalanman\u0131n sekt\u00f6re salg\u0131ndan da fazla hasar verdi\u011fini kaydetti:", "content-language": "tr-TR", "og": {"site_name": "K\u0131br\u0131s Gazetesi", "title": "D\u00f6vizin zarar\u0131 salg\u0131n\u0131 ikiye katlad\u0131", "description": "KT\u0130MB Ba\u015fkan\u0131 Cafer G\u00fcrcafer Kovid-19 salg\u0131n\u0131 akabinde d\u00f6vizde ya\u015fanan dalgalanman\u0131n sekt\u00f6re salg\u0131ndan da fazla hasar verdi\u011fini kaydetti:", "image": {"identifier": "https://www.kibrisgazetesi.com/images/resize/100/600x315/haberler/2020/05/dovizin_zarari_salgini_ikiye_katladi_h88897_2f2d9.jpg", "type": "image/jpeg", "width": 706, "height": 431}, "type": "article", "url": "https://www.kibrisgazetesi.com/ekonomi/dovizin-zarari-salgini-ikiye-katladi-h88897.html"}, "twitter": {"card": "summary_large_image", "url": "http://www.kibrisgazetesi.com/ekonomi/dovizin-zarari-salgini-ikiye-katladi-h88897.html", "domain": "https://www.kibrisgazetesi.com/", "site": "kibrisgazetesi", "title": "D\u00f6vizin zarar\u0131 salg\u0131n\u0131 ikiye katlad\u0131", "description": "KT\u0130MB Ba\u015fkan\u0131 Cafer G\u00fcrcafer, Kovid-19 salg\u0131n\u0131 akabinde d\u00f6vizde ya\u015fanan dalgalanman\u0131n, sekt\u00f6re salg\u0131ndan da fazla hasar verdi\u011fini kaydetti:", "image": {"src": "https://www.kibrisgazetesi.com/images/haberler/2020/05/dovizin_zarari_salgini_ikiye_katladi_h88897_2f2d9.jpg"}}, "dc.language": "tr", "dc.source": "https://www.kibrisgazetesi.com/", "dc.title": "D\u00f6vizin zarar\u0131 salg\u0131n\u0131 ikiye katlad\u0131", "dc.description": "KT\u0130MB Ba\u015fkan\u0131 Cafer G\u00fcrcafer Kovid-19 salg\u0131n\u0131 akabinde d\u00f6vizde ya\u015fanan dalgalanman\u0131n sekt\u00f6re salg\u0131ndan da fazla hasar verdi\u011fini kaydetti:"}, "canonical_link": "https://www.kibrisgazetesi.com/ekonomi/dovizin-zarari-salgini-ikiye-katladi-h88897.html"}