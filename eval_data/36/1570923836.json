{"source_url": "https://web.archive.org", "url": "https://web.archive.org/web/20201203040452id_/https://www.formulapassion.it/automoto/mondoauto/industria-auto-automotive-costruttori-crisi-coronavirus-oica-mercato-489007.html", "title": "Industria auto, una crisi senza precedenti", "top_image": "https://www.formulapassion.it/wp-content/uploads/2019/09/mercato-auto-in-europa.jpg", "meta_img": "https://www.formulapassion.it/wp-content/uploads/2019/09/mercato-auto-in-europa.jpg", "images": ["https://www.formulapassion.it/wp-content/themes/formulapassion/images/logo.png", "https://www.formulapassion.it/wp-content/themes/formulapassion/images/banner.machina01.jpg", "https://www.formulapassion.it/wp-content/uploads/2019/09/mercato-auto-in-europa.jpg", "https://www.formulapassion.it/wp-content/themes/formulapassion/images/logo.print.png", "https://www.formulapassion.it/wp-content/themes/formulapassion/images/logo.over.png", "https://0.gravatar.com/avatar/936b69c2c6244eea14ba5f91de005810?s=50&d=mm&r=g", "https://0.gravatar.com/avatar/69ad3d60e6fd803ad0bd2d33bec641ca?s=50&d=mm&r=g", "https://0.gravatar.com/avatar/c345941786cc20f7b1d36592af5698c2?s=50&d=mm&r=g", "https://2.gravatar.com/avatar/e34fe79c65f3a0d80ff267b15a6b449a?s=50&d=mm&r=g", "https://www.formulapassion.it/wp-content/themes/formulapassion/images/logo.formulapassion.it.png", "https://2.gravatar.com/avatar/b490e666019ce31d4af51df8c2b1d833?s=50&d=mm&r=g", "https://www.formulapassion.it/wp-content/themes/formulapassion/images/banner.chronogp.jpg", "https://www.formulapassion.it/wp-content/themes/formulapassion/images/banner.machina03.jpg", "https://www.formulapassion.it/wp-content/themes/formulapassion/images/banner.machina02.jpg", "https://2.gravatar.com/avatar/8763df184024af06bd2bd19ad5eda505?s=50&d=mm&r=g", "https://0.gravatar.com/avatar/6fe41d315ce47a2a71ccfb6cb3f92c3d?s=50&d=mm&r=g", "https://1.gravatar.com/avatar/7adbb7614425a87ca6de4d437ad86e80?s=50&d=mm&r=g"], "movies": [], "text": "\u201cPotrebbe davvero trattarsi della crisi con l\u2019impatto pi\u00f9 elevato mai registrato dall\u2019industria automobilistica\u201d: con queste parole Fu Binfeng, il presidente dell\u2019OICA, ha sintetizzato lo scenario che si prospetta per il settore dell\u2019automotive a causa del Coronavirus. La diffusione della malattia in tutto il mondo appesantir\u00e0 sicuramente il bilancio delle vendite di nuove autovetture al termine del 2020, dopo che gi\u00e0 al termine dello scorso anno il mercato automobilistico aveva chiuso con una decrescita del 5%.\n\nL\u2019impatto del Coronavirus ha dato i suoi primi frutti gi\u00e0 nel mese di gennaio, dal momento che gran parte dell\u2019industria automobilistica cinese \u00e8 stata costretta a fermare la produzione, compromettendo quindi anche una gran parte degli approvvigionamenti verso il resto del mondo. E\u2019 bastata qualche settimana in pi\u00f9 perch\u00e8 la malattia sbarcasse anche in Europa e iniziasse a diffondersi senza sosta, costringendo gran parte delle case automobilistiche a chiudere i propri stabilimenti produttivi nel nostro continente. \u201cLe preoccupazioni per la salute e la sicurezza dei propri dipendenti hanno portato molti produttori e fornitori in tutto il mondo a mettere in atto drastiche misure sanitarie, portando nella maggior parte dei casi ad una riduzione della produzione o addirittura la chiusura completa degli impianti, anche dove ci\u00f2 non fosse stato imposto dalle rispettive autorit\u00e0\u201d, ha voluto sottolineare Binfeng.\n\nIl numero uno dell\u2019OICA, l\u2019associazione che si occupa di coordinare la comunicazione tra produttori di automobili nonch\u00e9 una serie di manifestazioni internazionali dedicate alle quattro ruote, ha poi proseguito ricordando l\u2019impegno assunto da parte di molte case automobilistiche che hanno scelto di produrre direttamente attrezzature sanitarie da destinare agli ospedali. E ha spiegato: \u201cI vari membri dell\u2019OICA ha avviato un dialogo costruttivo con le rispettive autorit\u00e0 e i rispettivi partner, al fine di attenuare l\u2019impatto di questa crisi e garantire una rapida ripresa del settore, che contribuisce in modo determinante all\u2019economia e al benessere mondiale. Non ho dubbi sul fatto che l\u2019industria automobilistica mondiale, come gi\u00e0 successo molte volte nel passato, dimostrer\u00e0 tutta la sua forza e la sua capacit\u00e0 di uscire da questa situazione pi\u00f9 compatta di prima\u201d.", "keywords": [], "meta_keywords": [""], "tags": [], "authors": [], "publish_date": "Tue Apr  7 06:00:24 2020", "summary": "", "article_html": "", "meta_description": "L'OICA lancia un allarme: \"\"Potrebbe davvero trattarsi della crisi con l'impatto pi\u00f9 elevato mai registrato dall'industria delle quattro ruote\"", "meta_lang": "it", "meta_favicon": "https://www.formulapassion.it/wp-content/themes/formulapassion/images/icon/favicon.ico", "meta_data": {"viewport": "user-scalable=no,initial-scale=1.0, maximum-scale=1.0,width=device-width", "description": "L'OICA lancia un allarme: \"\"Potrebbe davvero trattarsi della crisi con l'impatto pi\u00f9 elevato mai registrato dall'industria delle quattro ruote\"", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Industria auto, una crisi senza precedenti | FormulaPassion.it", "description": "L'OICA lancia un allarme: \"\"Potrebbe davvero trattarsi della crisi con l'impatto pi\u00f9 elevato mai registrato dall'industria delle quattro ruote\"", "url": "https://www.formulapassion.it/automoto/mondoauto/industria-auto-automotive-costruttori-crisi-coronavirus-oica-mercato-489007.html", "site_name": "FormulaPassion.it", "image": {"identifier": "https://www.formulapassion.it/wp-content/uploads/2019/09/mercato-auto-in-europa.jpg", "width": 500, "height": 349}}, "article": {"publisher": "https://www.facebook.com/FormulaPassion.it", "published_time": "2020-04-07T06:00:24+00:00", "modified_time": "2020-04-06T16:37:15+00:00"}, "twitter": {"card": "summary", "creator": "@FormulaPassion", "site": "@FormulaPassion"}, "theme-color": "#000000", "msapplication-navbutton-color": "#000000", "apple-mobile-web-app-capable": "yes", "apple-mobile-web-app-status-bar-style": "black-translucent", "msapplication-square70x70logo": "https://www.formulapassion.it/wp-content/themes/formulapassion/images/icon/smalltile.png", "msapplication-square150x150logo": "https://www.formulapassion.it/wp-content/themes/formulapassion/images/icon/mediumtile.png", "msapplication-wide310x150logo": "https://www.formulapassion.it/wp-content/themes/formulapassion/images/icon/widetile.png", "msapplication-square310x310logo": "https://www.formulapassion.it/wp-content/themes/formulapassion/images/icon/largetile.png"}, "canonical_link": "https://www.formulapassion.it/automoto/mondoauto/industria-auto-automotive-costruttori-crisi-coronavirus-oica-mercato-489007.html"}