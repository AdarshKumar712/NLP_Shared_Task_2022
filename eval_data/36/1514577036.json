{"source_url": "https://web.archive.org", "url": "https://web.archive.org/web/20201227221406id_/https://www.corrierecomunicazioni.it/telco/coronavirus-anche-ericsson-rinuncia-al-mobile-world-congress-e-ora-e-rischio-fuggi-fuggi/", "title": "Coronavirus, (anche) Ericsson rinuncia al Mobile World Congress. E ora \u00e8 rischio fuggi fuggi", "top_image": "https://d110erj175o600.cloudfront.net/wp-content/uploads/2020/01/barcellona-1620x1080.jpg", "meta_img": "https://d110erj175o600.cloudfront.net/wp-content/uploads/2020/01/barcellona-1620x1080.jpg", "images": ["https://d3alc7xa4w7z55.cloudfront.net/cdnd360/networkdigital360/ND360_W.svg", "https://cdnd360.it/networkdigital360/ND360_Logo_POS.svg", "https://ib.adnxs.com/pixie?pi=562441fe-b05e-487e-b43a-d94480363dd9&e=PageView&script=0", "https://d110erj175o600.cloudfront.net/wp-content/uploads/2020/07/Engage-unit-vodafone-1920x246.png", "https://cdnd360.it/loghi/CC_logo_NEG.svg", "https://d110erj175o600.cloudfront.net/wp-content/uploads/2020/01/barcellona-1620x1080.jpg", "https://www.corrierecomunicazioni.it/wp-content/themes/corcom/assets/images/mail.svg?x13693", "https://cdnd360.it/networkdigital360/nd360-neg.svg", "https://cdnd360.it/loghi/CC_logo_POS.svg"], "movies": [], "text": "Ericsson ha deciso di non partecipare al Mobile World Congress di Barcellona in programma dal 24 al 27 febbraio. Una decisione, dopo quella di LG dei giorni scorsi, dovuta anche in questo caso ai rischi connessi con il coronavirus.\n\n\u201cLa salute e la sicurezza dei nostri dipendenti, clienti e altre parti interessate sono la nostra massima priorit\u00e0. Questa non \u00e8 una decisione che abbiamo preso alla leggera. Non vedevamo l\u2019ora di presentare le nostre ultime innovazioni al Mwc di Barcellona. \u00c8 un peccato, ma crediamo fermamente che la decisione pi\u00f9 responsabile sia quella di ritirare la nostra partecipazione all\u2019evento\u201d, scrive B\u00f6rje Ekholm, Presidente e ceo di Ericsson, nella nota ufficiale che annuncia la rinuncia.\n\nLa societ\u00e0 rende noto che la presentazione delle novit\u00e0 sar\u00e0 oggetto di una serie di eventi locali \u2013 gli Ericsson Unboxed \u2013 che saranno organizzati nei mercato nazionali. La Gsma non ha accolto con favore \u2013 e non poteva essere altrimenti \u2013 la ritirata di Ericsson: \u201cLa Gsma si rammarica per la decisione di Ericsson di non partecipare in quanto attore importante nel nostro ecosistema. Rispettiamo la loro decisione e siamo rassicurati dal loro impegno a partecipare al MWC di Barcellona 2021. La cancellazione di Ericsson potrebbe avere un certo impatto\u201d. E in effetti secondo quanto risulta a CorCom altri colossi starebbero valutando in queste ore il da farsi, alcuni sempre pi\u00f9 intenzionati a rinunciare all\u2019edizione 2020.\n\nWEBINAR Applicazioni in Cloud e Software intelligence: tecniche e competenze da adottare Cloud Software\n\nLa cinese Zte intanto, dopo le indiscrezioni circolate sul possibile ritiro, ha confermato nei giorni scorsi la propria presenza: \u201cZte parteciper\u00e0 al Mwc20 di Barcellona come previsto\u201d.\n\n@RIPRODUZIONE RISERVATA", "keywords": [], "meta_keywords": [""], "tags": ["C coronavirus", "M mobile world", "C concress", "S sars", "O online", "S sintomi", "G gatto", "Telco per l'Italia 2020", "Tags", "C cane", "V vaccino", "M mwc2020", "2 2019-nCoV", "T test", "Telecomunicazioni", "M mappa", "U uomo"], "authors": [], "publish_date": "Fri Feb  7 13:15:51 2020", "summary": "", "article_html": "", "meta_description": "Il colosso svedese ha deciso di non partecipare all\u2019evento di Barcellona in programma dal 24 al 27 febbraio. La Gsma: \"Rammaricati. La cancellazione potrebbe avere un certo impatto\"", "meta_lang": "", "meta_favicon": "https://dy67zwwl1x3a3.cloudfront.net/wp-content/themes/corcom/assets/images/favicon-v2.png?x13693", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "description": "Il colosso svedese ha deciso di non partecipare all\u2019evento di Barcellona in programma dal 24 al 27 febbraio. La Gsma: \"Rammaricati. La cancellazione potrebbe avere un certo impatto\"", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus, (anche) Ericsson rinuncia al Mobile World Congress. E ora \u00e8 rischio fuggi fuggi - CorCom", "description": "Il colosso svedese ha deciso di non partecipare all\u2019evento di Barcellona in programma dal 24 al 27 febbraio. La Gsma: \"Rammaricati. La cancellazione potrebbe avere un certo impatto\"", "url": "https://www.corrierecomunicazioni.it/telco/coronavirus-anche-ericsson-rinuncia-al-mobile-world-congress-e-ora-e-rischio-fuggi-fuggi/", "site_name": "CorCom", "image": {"identifier": "https://d110erj175o600.cloudfront.net/wp-content/uploads/2020/01/barcellona-1620x1080.jpg", "width": 1620, "height": 1080}}, "article": {"publisher": "https://www.facebook.com/CorCom-127504107267515/", "published_time": "2020-02-07T13:15:51+00:00"}, "fb": {"app_id": 190843704806973}, "twitter": {"card": "summary_large_image", "creator": "@Cor_Com", "site": "@Cor_Com", "label1": "Scritto da", "data1": "Mila fiordalisi", "label2": "Tempo di lettura stimato", "data2": "1 minuto"}, "socialBuzzMeta": "Social Buzz"}, "canonical_link": "https://www.corrierecomunicazioni.it/telco/coronavirus-anche-ericsson-rinuncia-al-mobile-world-congress-e-ora-e-rischio-fuggi-fuggi/"}