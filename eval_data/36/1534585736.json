{"source_url": "https://web.archive.org", "url": "https://web.archive.org/web/20210227175019id_/https://politykapolska.eu/2020/02/29/g-k-chesterton-przerwa-na-reklame-grzech-skruchy/", "title": "G.K. Chesterton. Przerwa na reklam\u0119: grzech skruchy", "top_image": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "meta_img": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "images": ["https://secure.gravatar.com/avatar/fb4849de54de02a256fc80bf16865c55?s=96&d=mm&r=g", "https://politykapolska.eu/wp-content/uploads/2021/01/Czes\u0142aw-Niemen-218x150.jpg", "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "https://politykapolska.eu/wp-content/uploads/2020/12/maxresdefault-6-218x150.jpg", "https://politykapolska.eu/wp-content/uploads/2021/02/maxresdefault-5-100x70.jpg", "https://politykapolska.eu/wp-content/uploads/2021/02/normalnosc_czy_nienormalnosc-100x70.jpg", "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku-696x464.jpg", "https://politykapolska.eu/wp-content/uploads/2021/02/materia-antymateria-324x160.jpg", "https://politykapolska.eu/wp-content/uploads/2021/02/NIL_Naczelna-Izba-Lekarska-100x70.jpg", "https://politykapolska.eu/wp-content/uploads/2018/12/logo-polityka-polska.png", "https://politykapolska.eu/wp-content/uploads/2020/05/Rodzina-Bartka-100x70.jpg", "https://politykapolska.eu/wp-content/uploads/2020/06/doktor-covid-19-koronawirus-SARS-Cov-2-100x70.jpg", "https://politykapolska.eu/wp-content/uploads/2021/02/materia-antymateria-100x70.jpg", "https://politykapolska.eu/wp-content/uploads/2019/06/Techno-disco-100x70.jpg", "https://politykapolska.eu/wp-content/uploads/2021/02/Mala-rodzina-dzietnosc-dlugi-1-100x70.jpg", "https://politykapolska.eu/wp-content/uploads/2021/02/Po\u017car-w-Supra\u015blu-Stycze\u0144-2021-100x70.jpg", "https://politykapolska.eu/wp-content/uploads/2021/01/Strzykawka-100x70.jpg", "https://politykapolska.eu/wp-content/uploads/2020/05/Mihail-Lermontow-100x70.jpg", "https://politykapolska.eu/wp-content/uploads/2021/02/maxresdefault-6-100x70.jpg", "https://politykapolska.eu/wp-content/uploads/2021/02/Wielki-Post-2021-100x70.jpg", "https://politykapolska.eu/wp-content/uploads/2021/01/Masowe-szczepienia-BIG-PHARMA-ludzie-eksperyment-medyczny-218x150.jpg", "https://politykapolska.eu/wp-content/uploads/2021/02/Andrzej-Duda_Mateusz-Morawiecki-rzad-RP-covid-100x70.jpg", "https://politykapolska.eu/wp-content/uploads/2019/02/Antoni-Slonimski-100x70.jpg"], "movies": [], "text": "Nie tak dawno pewien znany pastor kongregacjonalista wypowiedzia\u0142 doprawdy z\u0142ote s\u0142owa. Gdy ju\u017c przebrn\u0105\u0142 przez zwyk\u0142y rytualny frazes o tradycyjnej teologii, nie dostosowanej do nowoczesnego \u015bwiata intelektu (co stanowi \u017celazny punkt rytua\u0142u, obowi\u0105zuj\u0105cego przy takich okazjach) rzuci\u0142 mimochodem par\u0119 zda\u0144 na temat zb\u0119dnego zawracania sobie g\u0142owy grzechem, zauwa\u017caj\u0105c: \u201eW jednym z naszych ulubionych hymn\u00f3w ludzie \u015bpiewaj\u0105: Fa\u0142szywy jestem i pe\u0142en grzechu, ca\u0142y jestem nieprawo\u015bci\u0105. Ani jeden z nich nie powt\u00f3rzy\u0142by tych s\u0142\u00f3w podczas rozmowy kwalifikacyjnej o prac\u0119\u201d.\n\nA szkoda. Gdyby cho\u0107 raz kto\u015b powiedzia\u0142 co\u015b r\u00f3wnie uczciwego! Rzecz jasna, pracodawca ze swej strony powinien z miejsca wskaza\u0107 ewidentny fakt, \u017ce i on jest fa\u0142szywy i nieprawo\u015bci pe\u0142en. Boj\u0119 si\u0119 tylko, \u017ce wywo\u0142a\u0142oby to jeszcze g\u0142\u0119bszy szok w kr\u0119gach kongregacjonalist\u00f3w. Warto zauwa\u017cy\u0107, \u017ce \u00f3w znany pastor milcz\u0105co, lecz za to dokumentnie, porzuci\u0142 przekonanie, wyra\u017cane ongi\u015b gor\u0105co i z wielkim naciskiem nie tylko przez puryta\u0144skich moralist\u00f3w, lecz r\u00f3wnie\u017c przez nowoczesnych protestanckich reformator\u00f3w spo\u0142ecznych. Porzuci\u0142 mianowicie ide\u0119, \u017ce to Kr\u00f3lestwo Bo\u017ce powinno kontrolowa\u0107 i oczyszcza\u0107 kr\u00f3lestwa ludzkie; \u017ce to chrze\u015bcija\u0144stwo ma os\u0105dza\u0107 pospolite komercyjne walory \u015bwiata. Pogodzi\u0142 si\u0119 z istniej\u0105cym systemem biznesu i jego dwoma podstawowymi narz\u0119dziami, wyp\u0142at\u0105 i wym\u00f3wieniem, i uzna\u0142 ten system za co\u015b odwiecznego, niezmiennego i nieuniknionego, na co nikt normalny by si\u0119 nie porywa\u0142. Lecz je\u015bli chodzi o pradawne, niezg\u0142\u0119bione i powszechne odczucie z\u0142a w ludzkiej duszy, o kt\u00f3rym ca\u0142a ludzko\u015b\u0107 mog\u0142aby za\u015bwiadczy\u0107, uzna\u0142 je za co\u015b niewielkiego i niem\u0105drego, co trzeba sprz\u0105tn\u0105\u0107 z drogi, \u017ceby nie zawadza\u0142o biznesowi.\n\nWyznanie grzech\u00f3w dobiega nas z ka\u017cdej epoki i szeroko\u015bci geograficznej. Nieraz przemawia najpot\u0119\u017cniejszym g\u0142osem, jaki zna\u0142 \u015bwiat. Jednak rzeczywi\u015bcie nie jest to pierwsze, co powie urz\u0119dnik w banku, pr\u00f3buj\u0105c zrobi\u0107 wra\u017cenie na dyrektorze. Stulecie po stuleciu, nieko\u0144cz\u0105cym si\u0119 echem, g\u0142os rzymskiego poety powtarza: video meliora \u2013 niemniej jest faktem, \u017ce cytat ten rzadko bywa przytaczany przez cz\u0142owieka pr\u00f3buj\u0105cego znale\u017a\u0107 zatrudnienie w biurze maklerskim, a zreszt\u0105 pewnie i tak nikt by go tam nie zrozumia\u0142. Gdyby nasze nowoczesne spo\u0142ecze\u0144stwo naprawd\u0119 opiera\u0142o si\u0119 na poj\u0119ciach grzechu, skruchy i pokuty, gdyby ka\u017cdy szczerze przyznawa\u0142 si\u0119 do swych k\u0142amstw, \u015bwiat odmieni\u0142by si\u0119 w spos\u00f3b doprawdy godny podziwu. Inny by\u0142by ju\u017c sam wygl\u0105d ludzi i przedmiot\u00f3w na ulicach, nie wspominaj\u0105c o wygl\u0105dzie gazet, og\u0142osze\u0144 i handlu. Z jakim\u017ce wspania\u0142ym uczuciem wpatrywaliby\u015bmy si\u0119 w reklam\u0119, podczas kt\u00f3rej w\u0142a\u015bciciel browaru \u201eChemikalia\u201d wyzna\u0142by, \u017ce nie do\u015b\u0107, \u017ce sam jest fa\u0142szywy i pe\u0142en grzechu, to w dodatku jego piwo jest fa\u0142szywe i pe\u0142ne arszeniku. C\u00f3\u017c to by\u0142by za pi\u0119kny i buduj\u0105cy widok, gdyby szef firmy kosmetycznej stanowczo zaprzeczy\u0142 jakimkolwiek walorom nowego balsamu do w\u0142os\u00f3w, ilustruj\u0105c to prze\u015blicznymi zdj\u0119ciami w najlepszym stylu reklamowym. Ale\u017c by\u015bmy osi\u0105gn\u0119li nowy stan \u015bwiadomo\u015bci \u2013 u\u017cywaj\u0105c j\u0119zyka prasy kulturalnej \u2013 gdyby kolorowe postery krzycza\u0142y do nas na ulicach: nie kupujcie mojego kakao \u2013 jest paskudne! Psychologia posz\u0142aby w ca\u0142kiem nowym kierunku, je\u015bli w gazetach wielkimi literami kto\u015b by nas ostrzega\u0142: strze\u017ccie si\u0119 straszliwie gro\u017anych d\u00f3br puszkowanych, kt\u00f3rymi was zasypuj\u0119! ich spo\u017cywanie mo\u017ce przynie\u015b\u0107 zgubne skutki!\n\nPrzyznaj\u0119, \u017ce to zbyt pi\u0119kne, by sta\u0142o si\u0119 prawdziwe. Takie ekstremalnie szczere wyznania s\u0142u\u017c\u0105 tylko za przyk\u0142ad, ile r\u00f3\u017cnorodnych utopii mog\u0142aby stworzy\u0107 prawdziwie wolna wyobra\u017ania, a ka\u017cda z nich stanowi\u0142aby alternatyw\u0119 dla utopii wymy\u015blanych przez utopist\u00f3w, kt\u00f3re zawsze wychodz\u0105 spod jednej sztancy, od pocz\u0105tku roztaczaj\u0105c nie\u015bwie\u017cy, zle\u017ca\u0142y zapaszek. Gdyby wolno mi by\u0142o wznie\u015b\u0107 si\u0119 na skrzyd\u0142ach wyobra\u017ani ku Niemo\u017cliwemu i Nieprawdopodobnemu, ch\u0119tnie bym opisa\u0142 tuzin fantazyjnych \u015bwiat\u00f3w, gdzie ludzko\u015b\u0107 jest bardziej heroiczna ni\u017c ta, kt\u00f3r\u0105 znamy, i w jednym z nich istnia\u0142oby w\u0142a\u015bnie Miasto Og\u0142osze\u0144 Pe\u0142nych Skruchy. Ale to ca\u0142kiem inna historia. Tak jak si\u0119 sprawy maj\u0105, czcigodny pastor poj\u0105\u0142 w lot, \u017ce kapitalizm nie jest dzi\u015b zanadto \u0142askaw dla cnoty, zwanej ongi\u015b skromno\u015bci\u0105 chrze\u015bcija\u0144sk\u0105 \u2013 wi\u0119c odruchowo, bez wahania i ca\u0142kiem nie\u015bwiadomie, odtr\u0105ci\u0142 chrze\u015bcija\u0144stwo i zosta\u0142 przy kapitalizmie.\n\nEseje G.K. Chestertona publikowane by\u0142y w latach 1920-1930.\n\nFelieton ukaza\u0142 si\u0119 w tomiku \u201cObrona wiary\u201d, Wyd. Fronda, 2012 rok.", "keywords": [], "meta_keywords": [""], "tags": ["Skrucha", "Grzech", "kr\u00f3lestwo ludzkie", "Reklama", "Kr\u00f3lestwo Bo\u017ce", "Wyznanie", "Kapitalizm", "Prawda", "Fa\u0142sz"], "authors": ["Redakcja Polityka Polska"], "publish_date": "Sat Feb 29 00:00:00 2020", "summary": "", "article_html": "", "meta_description": "", "meta_lang": "pl", "meta_favicon": "https://politykapolska.eu/wp-content/uploads/2017/08/cropped-FlagaPNG-32x32.png", "meta_data": {"viewport": "width=device-width, initial-scale=1.0", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "G.K. Chesterton. Przerwa na reklam\u0119: grzech skruchy - POLITYKA POLSKA", "description": "Nie tak dawno pewien znany pastor kongregacjonalista wypowiedzia\u0142 doprawdy z\u0142ote s\u0142owa. Gdy ju\u017c przebrn\u0105\u0142 przez zwyk\u0142y rytualny frazes o tradycyjnej teologii, nie dostosowanej do nowoczesnego \u015bwiata intelektu (co stanowi \u017celazny punkt rytua\u0142u, obowi\u0105zuj\u0105cego przy takich okazjach) rzuci\u0142 mimochodem p", "url": "https://politykapolska.eu/2020/02/29/g-k-chesterton-przerwa-na-reklame-grzech-skruchy/", "site_name": "POLITYKA POLSKA", "updated_time": "2020-02-29T11:29:43+01:00", "image": {"identifier": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "url": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "secure_url": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg"}}, "article": {"author": "https://www.facebook.com/politykapolska", "tag": "Wyznanie", "section": "Kultura", "published_time": "2020-02-29T11:22:53+01:00", "modified_time": "2020-02-29T11:29:43+01:00"}, "twitter": {"card": "summary_large_image", "description": "Nie tak dawno pewien znany pastor kongregacjonalista wypowiedzia\u0142 doprawdy z\u0142ote s\u0142owa. Gdy ju\u017c przebrn\u0105\u0142 przez zwyk\u0142y rytualny frazes o tradycyjnej teologii, nie dostosowanej do nowoczesnego \u015bwiata intelektu (co stanowi \u017celazny punkt rytua\u0142u, obowi\u0105zuj\u0105cego przy takich okazjach) rzuci\u0142 mimochodem p", "title": "G.K. Chesterton. Przerwa na reklam\u0119: grzech skruchy - POLITYKA POLSKA", "image": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "url": "https://politykapolska.eu/2020/02/29/g-k-chesterton-przerwa-na-reklame-grzech-skruchy/"}, "generator": "WooCommerce 4.0.1", "msapplication-TileImage": "https://politykapolska.eu/wp-content/uploads/2017/08/cropped-FlagaPNG-270x270.png"}, "canonical_link": "https://politykapolska.eu/2020/02/29/g-k-chesterton-przerwa-na-reklame-grzech-skruchy/"}