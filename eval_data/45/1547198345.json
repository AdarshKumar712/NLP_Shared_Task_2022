{"source_url": "https://web.archive.org", "url": "https://web.archive.org/web/20200314164856id_/https://www.haberler.com/dr-antmen-panige-degil-onlem-almaya-ihtiyacimiz-13011296-haberi/", "title": "Dr. Antmen: \"Pani\u011fe de\u011fil, \u00f6nlem almaya ihtiyac\u0131m\u0131z var\"", "top_image": "https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg", "meta_img": "https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg", "images": ["https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg", "https://web.archive.org/static/img/tasarim/bosluk.gif", "https://web.archive.org/static/img/tasarim/haberler-logo.svg", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://b.scorecardresearch.com/p?c1=2&c2=11114222&cv=2.0&cj=1"], "movies": [], "text": "Dr. Antmen: \"Pani\u011fe de\u011fil, \u00f6nlem almaya ihtiyac\u0131m\u0131z var\" Mersin Tabip Odas\u0131 Ba\u015fkan\u0131 Mehmet Antmen, T\u00fcrkiye'de korona vir\u00fcs\u00fc ile ilgili iki temel yanl\u0131\u015f yap\u0131ld\u0131\u011f\u0131n\u0131 belirterek, \"Birincisi hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar.\n\nMersin Tabip Odas\u0131 Ba\u015fkan\u0131 Mehmet Antmen, T\u00fcrkiye'de korona vir\u00fcs\u00fc ile ilgili iki temel yanl\u0131\u015f yap\u0131ld\u0131\u011f\u0131n\u0131 belirterek, \"Birincisi hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar. Bu iki tav\u0131r da \u00e7ok yanl\u0131\u015f. Pani\u011fe de\u011fil, \u00f6nlem almaya ihtiyac\u0131m\u0131z var\" dedi.\n\n\n\nMersin Tabip Odas\u0131 Y\u00f6netim Kurulu \u00fcyeleri, korona vir\u00fcs\u00fc ile ilgili bas\u0131n a\u00e7\u0131klamas\u0131 yaparak, vatanda\u015flar\u0131 pani\u011fe de\u011fil, \u00f6nlem almaya \u00e7a\u011f\u0131rd\u0131. Tabip Odas\u0131nda d\u00fczenlenen toplant\u0131da y\u00f6netim ad\u0131na a\u00e7\u0131klama yapan Oda Ba\u015fkan\u0131 Mehmet Antmen, Sa\u011fl\u0131k Bakanl\u0131\u011f\u0131n\u0131n art\u0131k T\u00fcrkiye'de korona vir\u00fcs\u00fc oldu\u011funu a\u00e7\u0131klad\u0131\u011f\u0131n\u0131 hat\u0131rlatt\u0131. D\u00fcnya Sa\u011fl\u0131k \u00d6rg\u00fct\u00fcn\u00fcn (DS\u00d6) pandemi ilan\u0131 \u00f6ncesinde bu a\u00e7\u0131klaman\u0131n yap\u0131lmas\u0131n\u0131n \u00f6nemli oldu\u011funu kaydeden Antmen, \"\u00dclkemizde korona vir\u00fcs hakk\u0131nda iki temel yanl\u0131\u015f yap\u0131lmaktad\u0131r. Birincisi, hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar. Bu iki tavr\u0131n da \u00e7ok yanl\u0131\u015f. Pani\u011fe de\u011fil, \u00f6nlem almaya ihtiyac\u0131m\u0131z var\" diye konu\u015ftu.\n\n\n\n\"Yak\u0131n tarihte \u00c7in'i ziyaret etmediyseniz endi\u015fenizi y\u00fczde 94 atman\u0131z laz\u0131m\"\n\n\n\n\u015eu anda d\u00fcnya \u00e7ap\u0131nda bu vir\u00fcse yakalananlar\u0131n say\u0131s\u0131n\u0131n 114 bin 809 oldu\u011funu belirten Antmen, \"Bunlar d\u00fcnyan\u0131n 115 farkl\u0131 \u00fclke ve b\u00f6lgesinde ya\u015f\u0131yor. Vir\u00fcs nedeniyle \u00f6len ki\u015fi say\u0131s\u0131 4 bin 31, iyile\u015fen say\u0131s\u0131 64 bin 81. A\u011f\u0131r ve kritik vaka say\u0131s\u0131 5 bin 711. En \u00e7ok vaka \u00c7in'de 80 bin 754, \u0130talya'da 9 bin 172, G\u00fcney Kore'de 7 bin 513, \u0130ran'da 7 bin 161 g\u00f6r\u00fcld\u00fc. \u00d6l\u00fcmler de buna paralel \u00c7in 3 bin 136, \u0130talya 463, \u0130ran 237, G\u00fcney Kore 54 ki\u015fi. \u00c7in'de de\u011filseniz ve yak\u0131n bir tarihte \u00c7in'i ziyaret etmediyseniz endi\u015fenizi y\u00fczde 94 atman\u0131z laz\u0131m. Ger\u00e7ekten Kovid-19 size bula\u015ft\u0131ysa yine de pani\u011fe gerek yok, \u00e7\u00fcnk\u00fc y\u00fczde 81 hafif formda, y\u00fczde 14 orta, sadece y\u00fczde 5 kritik formda seyrediyor. Atipik zat\u00fcrrede \u00f6l\u00fcm oran\u0131 y\u00fczde 10, Kovid-19'da y\u00fczde 3.4, 50 ya\u015f alt\u0131 ise 0,2. 10 \u015eubat pik g\u00fcnlerden birisiydi. \u00c7in'de Kovid-19'dan 108 ki\u015fi \u00f6ld\u00fc\" \u015feklinde konu\u015ftu.\n\n\n\n\"Her g\u00fcn sivrisineklerden 2 bin 740 ki\u015fi \u00f6l\u00fcyor\"\n\n\n\nBu vir\u00fcs\u00fcn pik yapt\u0131\u011f\u0131 g\u00fcnde ba\u015fka hastal\u0131klardan \u00e7ok say\u0131da \u00f6l\u00fcmlerin oldu\u011funa dikkat \u00e7eken Antmen, \"O g\u00fcn 26 bin 283 ki\u015fi kanserden, 24 bin 641 ki\u015fi kalp hastal\u0131klar\u0131ndan, 4 bin 300 ki\u015fi \u015feker hastal\u0131\u011f\u0131ndan \u00f6ld\u00fc. Her g\u00fcn sivrisinekten 2 bin 740, insanlar bin 300, y\u0131lanlar 137 ki\u015finin \u00f6l\u00fcm\u00fcne sebebiyet veriyor. Gereksiz panik yapmay\u0131n, klasik ve sosyal medyadaki abart\u0131l\u0131 haberlere kanmay\u0131n. D\u00fcnyan\u0131n sonu gelmi\u015f gibi medikal malzeme, ila\u00e7, g\u0131da maddesi stoklamay\u0131n. Ki\u015fisel hijyeninize dikkat edin, kapal\u0131 alan etkinliklerinden uzak durmaya \u00e7al\u0131\u015f\u0131n, yurt d\u0131\u015f\u0131 seyahatlerinizi erteleyin, \u00e7ok basit \u015fikayetleriniz nedeniyle hastanelere ve \u00f6zellikle acil servislere gitmeyin, birinci basamak olan aile hekimliklerini tercih etmeye \u00e7al\u0131\u015f\u0131n. Aks\u0131r\u0131rken ve hap\u015f\u0131r\u0131rken a\u011fz\u0131n\u0131z\u0131 tek kullan\u0131ml\u0131k mendil ya da dirse\u011finizin i\u00e7 k\u0131sm\u0131 ile kapat\u0131n. \u00d6zellikle ellerinizi sabun ve suyla s\u0131k s\u0131k y\u0131kay\u0131n, minimum y\u00fczde 70 seyreltilmi\u015f alkol ile ellerinizi s\u0131k s\u0131k dezenfekte edin. Bol su, bol s\u0131v\u0131 g\u0131da, C vitamini y\u00fcksek meyve, sebze ve do\u011fal vitamin-minerallerle ba\u011f\u0131\u015f\u0131kl\u0131k sisteminizi g\u00fc\u00e7l\u00fc tutun. T\u00fcm bunlar\u0131 yapt\u0131\u011f\u0131n\u0131z taktirde \u00e7ok k\u0131sa bir s\u00fcre i\u00e7erisinde bu salg\u0131n ortadan kalkacak ve bizler normal hayat\u0131m\u0131za devam edece\u011fiz\" ifadelerini kulland\u0131.\n\n\n\nBakanl\u0131k a\u00e7\u0131s\u0131ndan tedbirler al\u0131nmaya devam edilmesi gerekti\u011fini vurgulayan Antmen, \"Gerekli tedbirler bir an \u00f6nce al\u0131nmal\u0131, TTB ve di\u011fer sa\u011fl\u0131k meslek \u00f6rg\u00fctleri ile gerekli diyalog sa\u011flanmal\u0131d\u0131r. Son iki g\u00fcnd\u00fcr pandemi kurullar\u0131n\u0131n kurulmas\u0131, hen\u00fcz tamamlanmam\u0131\u015f olsa da \u00e7al\u0131\u015fma planlar\u0131n\u0131n haz\u0131rlanmas\u0131, merkezi hastanelerin baz\u0131 b\u00f6l\u00fcmlerinin olas\u0131 salg\u0131na y\u00f6nelik haz\u0131rlanmas\u0131 \u00e7ok \u00f6nemli geli\u015fmelerdir. En az\u0131ndan bug\u00fcnden sonra bu \u00f6nlemlerin al\u0131nmas\u0131nda ve ki\u015filerin e\u011fitiminde kamunun g\u00fcc\u00fcnden yararlanmak ve g\u00f6rsel medyay\u0131 yayg\u0131n bir \u015fekilde kullanmak \u00f6nemlidir\" dedi. - MERS\u0130N\n\nKaynak: \u0130HA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Mersin Tabip Odas\u0131 Ba\u015fkan\u0131 Mehmet Antmen, T\u00fcrkiye'de korona vir\u00fcs\u00fc ile ilgili iki temel yanl\u0131\u015f yap\u0131ld\u0131\u011f\u0131n\u0131 belirterek, 'Birincisi hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar.", "meta_lang": "tr", "meta_favicon": "/touch-icon-iphone.png", "meta_data": {"description": "Mersin Tabip Odas\u0131 Ba\u015fkan\u0131 Mehmet Antmen, T\u00fcrkiye'de korona vir\u00fcs\u00fc ile ilgili iki temel yanl\u0131\u015f yap\u0131ld\u0131\u011f\u0131n\u0131 belirterek, 'Birincisi hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar.", "keywords": "\u00c7in Halk Cumhuriyeti, T\u00fcrkiye, Mersin, G\u00fcncel", "image": "https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg", "medium": "news", "dateCreated": "2020-03-13T16:05:35+03:00", "dateUpdated": "2020-03-13T16:05:46+03:00", "msapplication-starturl": "https://www.haberler.com", "article": {"id": 13011296, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u00c7in Halk Cumhuriyeti, T\u00fcrkiye, Mersin, G\u00fcncel"}, "og": {"url": "https://www.haberler.com/dr-antmen-panige-degil-onlem-almaya-ihtiyacimiz-13011296-haberi/", "site_name": "Haberler.com", "locale": "tr_TR", "type": "article", "title": "Dr. Antmen: 'Pani\u011fe de\u011fil, \u00f6nlem almaya ihtiyac\u0131m\u0131z var'", "description": "Mersin Tabip Odas\u0131 Ba\u015fkan\u0131 Mehmet Antmen, T\u00fcrkiye'de korona vir\u00fcs\u00fc ile ilgili iki temel yanl\u0131\u015f yap\u0131ld\u0131\u011f\u0131n\u0131 belirterek, 'Birincisi hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar.", "image": {"identifier": "https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg", "secure_url": "https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg", "width": 640, "height": 427}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/dr-antmen-panige-degil-onlem-almaya-ihtiyacimiz-13011296-haberi/", "card": "summary_large_image", "site": "Haberler", "title": "Dr. Antmen: 'Pani\u011fe de\u011fil, \u00f6nlem almaya ihtiyac\u0131m\u0131z var'", "description": "Mersin Tabip Odas\u0131 Ba\u015fkan\u0131 Mehmet Antmen, T\u00fcrkiye'de korona vir\u00fcs\u00fc ile ilgili iki temel yanl\u0131\u015f yap\u0131ld\u0131\u011f\u0131n\u0131 belirterek, 'Birincisi hi\u00e7bir \u015fey yokmu\u015f gibi davrananlar, ikincisi de panik havas\u0131 yaymaya \u00e7al\u0131\u015fanlar.", "image": "https://foto.haberler.com/haber/2020/03/13/dr-antmen-panige-degil-onlem-almaya-ihtiyacim-13011296_o.jpg"}, "viewport": "width=device-width, initial-scale=0, user-scalable=yes, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/dr-antmen-panige-degil-onlem-almaya-ihtiyacimiz-13011296-haberi/"}