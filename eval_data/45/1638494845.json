{"source_url": "https://www.lanuovasardegna.it", "url": "https://www.lanuovasardegna.it/nuoro/cronaca/2020/06/17/news/asili-nido-chiusi-comitato-di-genitori-pronto-alla-battaglia-1.38980821", "title": "Asili nido chiusi, comitato di genitori pronto alla battaglia", "top_image": "https://www.lanuovasardegna.it/image/contentid/policy:1.38980820:1592438730/image.jpg?f=detail_558&h=720&w=1280&$p$f$h$w=a952e14", "meta_img": "https://www.lanuovasardegna.it/image/contentid/policy:1.38980820:1592438730/image.jpg?f=detail_558&h=720&w=1280&$p$f$h$w=a952e14", "images": ["https://necrologie.lanuovasardegna.gelocal.it/uploads/image/file/000/903/786/903786/thumb_2613225_136.jpg", "https://necrologie.lanuovasardegna.gelocal.it/uploads/image/file/000/903/781/903781/thumb_2612947_135.jpg", "https://necrologie.lanuovasardegna.gelocal.it/uploads/image/file/000/903/784/903784/thumb_2613096_136.jpg", "https://necrologie.lanuovasardegna.gelocal.it/uploads/image/file/000/903/783/903783/thumb_2613112_1_36.jpg", "https://www.gelestatic.it/cless/common/2013-v1/img/meteo/1_notte.png", "https://www.gelestatic.it/cless/common/2018-v1/img/lazy.png", "https://www.gelestatic.it/thimg/pfpJxbueB3UZTj7TgmQr4Y17Z9w=/290x164/smart/https%3A//www.lanuovasardegna.it/image/contentid/policy%3A1.38984572%3A1592524978/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://necrologie.lanuovasardegna.gelocal.it/uploads/image/file/000/903/779/903779/thumb_2612850_135.jpg", "https://www.gelestatic.it/thimg/NiOoig-ZDPT1DHsNBM7-OvSXIyI=/960x540/smart/https%3A//www.lanuovasardegna.it/image/contentid/policy%3A1.38980820%3A1592438730/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://necrologie.lanuovasardegna.gelocal.it/uploads/image/file/000/903/777/903777/thumb_2612804_135.jpg", "https://necrologie.lanuovasardegna.gelocal.it/uploads/image/file/000/903/785/903785/thumb_2613159_135.jpg", "https://necrologie.lanuovasardegna.gelocal.it/uploads/image/file/000/903/778/903778/thumb_2612846_135.jpg", "https://www.lanuovasardegna.it/nuoro/cronaca/2020/06/17/news/asili-nido-chiusi-comitato-di-genitori-pronto-alla-battaglia-1.38980821", "https://necrologie.lanuovasardegna.gelocal.it/uploads/image/file/000/903/782/903782/thumb_2613011_136.jpg", "https://necrologie.lanuovasardegna.gelocal.it/uploads/image/file/000/903/723/903723/thumb_2612809_136.jpg", "https://necrologie.lanuovasardegna.gelocal.it/uploads/image/file/000/903/780/903780/thumb_2612900_136.jpg", "https://www.gelestatic.it/thimg/yJv2-K2JqET0Sp6sAziRUUbmLms=/290x164/smart/https%3A//www.lanuovasardegna.it/image/contentid/policy%3A1.38954386%3A1591834074/image.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Da952e14", "https://www.gelestatic.it/thimg/Fxctf4KsDPLamsZpoCXbU_g5MF4=/fit-in/390x220/https%3A//www.lanuovasardegna.it/image/contentid/policy%3A1.38993909%3A1592752392/01NSP3X21001_C.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D4a724cb", "https://www.lanuovasardegna.it/image/contentid/policy:1.38980820:1592438730/image.jpg?f=detail_558&h=720&w=1280&$p$f$h$w=a952e14"], "movies": [], "text": "NUORO. Continua ad esserci poca chiarezza sulla riapertura degli asili nido, chiusi dai primi giorni di marzo a causa dell\u2019emergenza Covid. Il Governo, e a seguire le Regioni hanno annunciato che anche i bambini della fascia da zero a tre anni potranno frequentare i centri estivi riaperti due giorni fa. Cos\u00ec anche gli asili di fatto potranno lavorare in questo modo. Operazione non automatica, visto che le strutture dovranno prima presentare ai Comuni il progetto e attendere che venga approvato, dove va inclusa la planimetria della stabile in cui si lavora e il numero del personale col quale si deve garantire il rapporto un educatore ogni 5 bambini. Cos\u00ec, dopo tre mesi di lockdown, i titolari degli asili sono ancora alle prese con questioni burocratiche infinite. In questi periodo di paralisi lavorativa hanno comunque dovuto affrontare numerose spese per non chiudere definitivamente le loro attivit\u00e0. Hanno chiesto prestiti ai quali ora dovranno far fronte. Inoltre, la cassa integrazione per loro \u00e8 stata prorogata per sole quattro settimane. Non del tutto vantaggiose neppure le linee guida che prevedono un numero superiore di educatori. Con meno iscritti, le strutture non riuscirebbero a coprire tutti i costi e pensare di aumentare le rette provocherebbe l\u2019esclusione di alcune famiglie. Da qui l\u2019assoluta incertezza di poter ripartire in poco tempo. Dall\u2019altra parte, poi, ci sono centinaia di famiglie che stanno facendo salti mortali per riuscire ad accudire i bambini, strappati da mesi alla loro quotidianit\u00e0. Mamme e pap\u00e0 nuoresi, infatti, si stanno riunendo in comitato per rivendicare i diritti dei loro figli. Lanciano un appello a tutte le famiglie sarde che vivono il loro stesso problema perch\u00e8 si uniscano al coro. Chiedono che i loro asili riaprano e che vengano sostenuti economicamente perch\u00e9 si eviti l\u2019aumento delle rette.\u00abIn questo periodo \u00e8 tutto aperto \u2013 dice Elena Giunta, portavoce del gruppo di genitori \u2013 e basti guardarsi attorno per vedere che le regole sono rimaste solo sulla carta. Allora perch\u00e9 tenere ancora chiusi gli asili nido e pretendere dai nostri bambini un ulteriore sacrificio? Noi genitori abbiamo ripreso a lavorare, e se alcuni fortunati hanno la possibilit\u00e0 di avere in citt\u00e0 i nonni, tra l\u2019altro non pi\u00f9 giovanissimi, c\u2019\u00e8 chi non ha nessuno ed \u00e8 costretto a trovare una persona di fiducia che possa prendersi cura del bambino. Ovviamente a farne le spese sono i piccoli, da mesi costretti a rapportarsi con gli adulti e non con i loro coetanei. Ai nostri figli \u2013 aggiunge Elena \u2013 \u00e8 venuta a mancare la routine e quello spazio che era tutto loro. Chiediamo che si dia la possibilit\u00e0 ai nostri asili nido di riaprire al pi\u00f9 presto. Pensare di far fare un altro inserimento ai nostri figli \u00e8 improponibile\u00bb.\u00a9RIPRODUZIONE RISERVATA", "keywords": [], "meta_keywords": ["asili%2Cbambini"], "tags": [], "authors": ["Di Kety Sanna", "Di Mauro Piredda"], "publish_date": "Wed Jun 17 00:00:00 2020", "summary": "", "article_html": "", "meta_description": "Con le linee guida della Regione le strutture sono a rischio\u00a0\u00abSi garantiscano  aiuti economici alle aziende per ripartire\u00bb", "meta_lang": "it", "meta_favicon": "https://www.gelestatic.it/cless/mobile/lanuovasardegna/2015-v1/img/favicon.ico", "meta_data": {"robots": "index", "description": "Con le linee guida della Regione le strutture sono a rischio\u00a0\u00abSi garantiscano  aiuti economici alle aziende per ripartire\u00bb", "viewport": "width=device-width, initial-scale=1.0", "title": "Asili nido chiusi, comitato di genitori pronto alla battaglia  - cronaca - La Nuova Sardegna", "thumb": "https://www.lanuovasardegna.it/image/contentid/policy:1.38980820:1592438730/image.jpg?f=detail_558&h=720&w=1280&$p$f$h$w=a952e14", "edition": "nuoro", "keywords": "asili%2Cbambini", "news_keywords": "asili%2Cbambini", "DC.subject": "asili%2Cbambini", "article": {"published_time": "2020-06-18", "modified_time": "2020-06-18", "section": "lanuovasardegna cronaca", "publisher": "https://www.facebook.com/lanuovasardegna", "content_tier": "free"}, "twitter": {"card": "summary_large_image", "site": "@lanuovasardegna", "title": "Asili nido chiusi, comitato di genitori pronto alla battaglia", "description": "Con le linee guida della Regione le strutture sono a rischio\u00a0\u00abSi garantiscano  aiuti economici alle aziende per ripartire\u00bb", "image": "https://www.lanuovasardegna.it/image/contentid/policy:1.38980820:1592438730/image.jpg?f=detail_558&h=720&w=1280&$p$f$h$w=a952e14", "url": "https://www.lanuovasardegna.it/nuoro/cronaca/2020/06/17/news/asili-nido-chiusi-comitato-di-genitori-pronto-alla-battaglia-1.38980821"}, "fb": {"app_id": 388465722037176}, "og": {"site_name": "La Nuova Sardegna", "type": "article", "title": "Asili nido chiusi, comitato di genitori pronto alla battaglia", "description": "Con le linee guida della Regione le strutture sono a rischio\u00a0\u00abSi garantiscano  aiuti economici alle aziende per ripartire\u00bb", "image": "https://www.lanuovasardegna.it/image/contentid/policy:1.38980820:1592438730/image.jpg?f=detail_558&h=720&w=1280&$p$f$h$w=a952e14", "url": "https://www.lanuovasardegna.it/nuoro/cronaca/2020/06/17/news/asili-nido-chiusi-comitato-di-genitori-pronto-alla-battaglia-1.38980821"}, "format-detection": "telephone=no", "csrf-param": "authenticity_token", "csrf-token": "uwdh6xFeYB3vrN5dVh9geI6M3/197zynFsiaKVVWVm0m9iToNSlvnR5ZbVNCu8KXISX7E587FkFgBxlNmEj4wA=="}, "canonical_link": "https://www.lanuovasardegna.it/nuoro/cronaca/2020/06/17/news/asili-nido-chiusi-comitato-di-genitori-pronto-alla-battaglia-1.38980821"}