{"source_url": "https://www.grossetonotizie.com", "url": "https://www.grossetonotizie.com/opposizione-comune-capalbio/", "title": "Emergenza Coronavirus, l\u2019opposizione: \u201cPronti a collaborare con il Comune per il bilancio\u201d", "top_image": "https://www.grossetonotizie.com/wp-content/uploads/2018/05/Capalbio.jpg", "meta_img": "https://www.grossetonotizie.com/wp-content/uploads/2018/05/Capalbio.jpg", "images": ["https://www.grossetonotizie.com/wp-content/uploads/2019/06/logo2.jpg", "https://www.grossetonotizie.com/wp-content/uploads/2019/11/Incantolandia-2-220x150.jpg", "https://www.grossetonotizie.com/wp-content/uploads/2019/04/stanze-nuova-ala-ospedale-Misericordia.jpg", "https://www.grossetonotizie.com/wp-content/uploads/2019/01/sosteniamo-le-passioni-300x100.jpg", "https://www.grossetonotizie.com/wp-content/uploads/2020/03/Grosseto-Clean.jpg", "https://www.grossetonotizie.com/wp-content/uploads/2016/04/casamenti-e1515766617856.jpg", "https://www.grossetonotizie.com/wp-content/uploads/2017/08/Auto-Carabinieri.jpg", "https://www.grossetonotizie.com/wp-content/uploads/2015/08/Laguna-di-Orbetello1.jpg", "https://www.grossetonotizie.com/wp-content/uploads/2016/02/Stefano-Ciuoffo.jpeg", "https://www.grossetonotizie.com/wp-content/uploads/2020/03/adf_brand_app_300x100.gif", "https://www.grossetonotizie.com/wp-content/uploads/2017/01/valerio-pizzuti.jpg", "https://www.grossetonotizie.com/wp-content/uploads/2019/06/retina.jpg", "https://www.grossetonotizie.com/wp-content/uploads/2019/04/esterno-nuova-ala-ospedale-Misericordia.jpg", "https://www.grossetonotizie.com/wp-content/uploads/2019/03/Ponte-sullOmbrone.jpg", "https://www.grossetonotizie.com/wp-content/uploads/2020/04/BRANCA-Sanificazioni.png", "https://www.grossetonotizie.com/wp-content/uploads/2018/05/Capalbio.jpg", "https://www.grossetonotizie.com/wp-content/uploads/2019/09/Pasquale-Virciglio-390x220.jpg", "https://www.grossetonotizie.com/wp-content/uploads/2020/03/covid-19-4908692_640-220x150.jpg", "https://www.grossetonotizie.com/wp-content/uploads/2018/06/On.-Elisabetta-Ripani-On.-Stefano-Mugnai.jpeg", "https://www.grossetonotizie.com/wp-content/uploads/2016/11/banca-Tema.jpg"], "movies": [], "text": "Alcuni operatori economici in questi giorni hanno inoltrato per opportuna conoscenza all\u2019attenzione dei gruppi consiliari di Capalbio il testo di una lettera che stanno per inviare al sindaco Settimio Biancardi e all\u2019assessore esterno Gianfranco Chelini in relazione alla delicatissima situazione economica che sta affrontando a causa dell\u2019emergenza Covid-19 anche il tessuto produttivo e l\u2019intera filiera turistico-ricettiva del territorio.\n\n\u201cCon questo breve comunicato i gruppi di minoranza intendono esprimere la pi\u00f9 completa vicinanza ai promotori, aderenti e a tutto il tessuto economico locale, ben consapevoli delle difficolt\u00e0 che stanno avendo, sentendo anche nostre le preoccupazioni del fermo e dell\u2019ancora mancato riavvio della filiera del settore turistico- ricettivo, della ristorazione, della balneazione \u2013 si legge in una nota dei consiglieri di opposizione nel consiglio comunale di Capalbio -. Non solo, ma anche a tutto ci\u00f2 che alla filiera \u00e8 collegato in termini di posti di lavoro\u201c.\n\n\u201cPreoccupazioni che gi\u00e0 nelle settimane scorse sono state formalizzare attraverso una serie di proposte che abbiamo definito come \u2018azioni utili alla ripartenza\u2019, che di tempo in tempo sono state avanzate all\u2019amministrazione comunale. Le varie azioni sono state presentate nei giorni passati dai nostri gruppi, non per ultimo durante l\u2019approvazione del bilancio di previsione 2020 \u2013 continua il comunicato -. Come pi\u00f9 volte dichiarato, siamo disponibili a collaborare in modo fattivo con l\u2019amministrazione comunale per superare insieme questo momento storico drammatico, arrivando a sostenere un nuovo asset del bilancio comunale tenendo conto della straordinariet\u00e0 del momento vissuto anche dalle nostre imprese, famiglie e associazioni\u201c.\n\n\u201cUn momento non facile, dove non giovano a nessuno le prove di forza laddove invece serve la massima condivisione di intenti. E come pi\u00f9 volte ribadito in atti, siamo pronti a fare la nostra parte sostenendo atti amministrativi che vadano proprio in questa direzione nel pieno convincimento che il bene comune e le sorti dell\u2019economia locale, come le azioni strategiche per la ripresa \u2013 termina la nota \u2013, sono responsabilit\u00e0 di ognuno di noi che siamo chiamati ad esercitarla per il ruolo che i nostri cittadini/elettori ci hanno assegnato\u201c.", "keywords": [], "meta_keywords": [""], "tags": ["Capalbio", "bilancio", "opposizione", "Coronavirus", "comune"], "authors": ["Veronica De Luca"], "publish_date": "Wed May  6 16:23:26 2020", "summary": "", "article_html": "", "meta_description": "Alcuni operatori economici hanno inoltrato per opportuna conoscenza all'attenzione dei gruppi consiliari di Capalbio il testo di una lettera", "meta_lang": "it", "meta_favicon": "https://www.grossetonotizie.com/wp-content/uploads/2014/05/LOGO-GN3.png", "meta_data": {"author": "Veronica De Luca", "reply-to": "veronicadeluca95@hotmail.com", "description": "Alcuni operatori economici hanno inoltrato per opportuna conoscenza all'attenzione dei gruppi consiliari di Capalbio il testo di una lettera", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Emergenza Coronavirus, l'opposizione: \"Pronti a collaborare con il Comune per il bilancio\"", "description": "Alcuni operatori economici hanno inoltrato per opportuna conoscenza all'attenzione dei gruppi consiliari di Capalbio il testo di una lettera", "url": "https://www.grossetonotizie.com/opposizione-comune-capalbio/", "site_name": "Grosseto Notizie", "image": {"identifier": "https://www.grossetonotizie.com/wp-content/uploads/2018/05/Capalbio.jpg", "width": 600, "height": 383}}, "article": {"published_time": "2020-05-06T16:23:26+00:00"}, "twitter": {"card": "summary_large_image", "title": "Emergenza Coronavirus, l'opposizione: \"Pronti a collaborare con il Comune per il bilancio\"", "description": "Alcuni operatori economici hanno inoltrato per opportuna conoscenza all'attenzione dei gruppi consiliari di Capalbio il testo di una lettera"}, "generator": "Jannah Child 1.0.1", "theme-color": "#e10001", "viewport": "width=device-width, initial-scale=1.0"}, "canonical_link": "https://www.grossetonotizie.com/opposizione-comune-capalbio/"}