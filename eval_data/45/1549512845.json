{"source_url": "https://www.blitzquotidiano.it", "url": "https://www.blitzquotidiano.it/cronaca-italia/coronavirus-picco-stasera-30mila-3161908/", "title": "Coronavirus picco ancora non c\u2019\u00e8, stasera verso i 30 mila contagi. La battaglia di Milano", "top_image": "https://static.blitzquotidiano.it/wp/wp-content/uploads/2020/03/ospedale-sacco-ansa-1-1.jpg", "meta_img": "https://static.blitzquotidiano.it/wp/wp-content/uploads/2020/03/ospedale-sacco-ansa-1-1.jpg", "images": ["https://static.blitzquotidiano.it/static/lazy/logo-lazy.jpg", "https://static.blitzquotidiano.it/wp/wp-content/uploads/2020/03/coronavirus-milano-ansa-3-420x220.jpg", "https://static.blitzquotidiano.it/wp/wp-content/uploads/2020/03/ospedale-sacco-ansa-1-1.jpg", "https://sb.scorecardresearch.com/p?c1=2&c2= 28252639&cv=2.0&cj=1", "https://static.blitzquotidiano.it/wp/wp-content/uploads/2020/03/libro-420x220.jpg", "https://www.blitzquotidiano.it/images/oroscopo.png", "https://www.blitzquotidiano.it/images/logo.jpg", "https://static.blitzquotidiano.it/wp/wp-content/uploads/2020/03/gennaro-arma-comandante-ansa-300x300.jpg", "https://static.blitzquotidiano.it/wp/wp-content/uploads/2020/03/ambulanza-milano-ansa-1-300x300.jpg", "https://static.blitzquotidiano.it/wp/wp-content/uploads/2020/03/coronavirus-roma-ponte-palatino-560x360.jpg", "https://static.blitzquotidiano.it/wp/wp-content/uploads/2020/03/ospedale-sacco-ansa-1-1-300x200.jpg", "https://static.blitzquotidiano.it/wp/wp-content/uploads/2020/03/escort-ansa-300x300.jpg", "https://static.blitzquotidiano.it/wp/wp-content/uploads/2020/03/coronavirus-slovenia-ans-1-420x220.jpg", "https://www.blitzquotidiano.it/images/icon-hamburger.jpg", "https://secure-it.imrworldwide.com/cgi-bin/m?ci=societaeditricemultimediale-it&cg=0&cc=0&ts=noscript", "https://static.blitzquotidiano.it/wp/wp-content/uploads/2020/03/ferrara_aldo-1-1-420x220.jpg", "https://static.blitzquotidiano.it/wp/wp-content/uploads/2020/03/lagarde-ansa-420x220.jpg", "https://static.blitzquotidiano.it/wp/wp-content/uploads/2020/03/coronavirus-neonato-londra-1-300x300.jpg", "https://static.blitzquotidiano.it/wp/wp-content/uploads/2020/03/carabinieri-ansa-8-300x300.jpg", "https://www.blitzquotidiano.it/images/icon-search.jpg"], "movies": [], "text": "ROMA \u2013 Coronavirus, picco dei contagi ancora non c\u2019\u00e8. Lo hanno detto pi\u00f9 volte i medici, lo ha detto in intervista al Corriere della Sera Giuseppe Conte presidente del Consiglio. Non \u00e8 una notizia, purtroppo, e soprattutto non \u00e8 la notizia che tutti aspettano, un po\u2019 ingenuamente e millenaristicamente aspettano: l\u2019agognato picco, la punta pi\u00f9 alta del contagio, quella toccata la quale poi si scavalla.\n\nNon \u00e8 proprio cos\u00ec, non stanno cos\u00ec le cose: il picco del contagio \u00e8 cosa diversa e lontana dall\u2019attenuarsi e finire del contagio. Per\u00f2 tutti aspettiamo il picco, lo aspettiamo come un punto, una data da cui cominciare a scandire quanto manca alla fine di coronavirus. Il picco\u2026non a caso non c\u2019\u00e8 un solo virologo o epidemiologo o medico di malattie infettive che si azzarda in tv e in pubblico a indicare una data, sia pur vaga, del picco. Per l\u2019ottimo motivo che non sanno, nessuno sa, la scienza non sa.\n\nL\u2019unico parametro noto \u00e8 quello della Cina, l\u00ec per toccare quello che noi chiamiamo picco ci hanno messo un tempo X (difficile calcolare esattamente quale, picco dai primi contagi negati o picco da quando epidemia riconosciuta e combattuta con quarantena obbligatoria di massa?). Questo tempo X (settimane) va poi parametrato con le misure anti contagio prese in Italia (rigide su scala e cultura occidentali ma blande su scala e cultura cinese). Quindi tempo X pi\u00f9 Y. Quanto fa? Non si sa. Si suppone faccia seconda met\u00e0 di marzo o primi di aprile, si suppone\u2026\n\nIntanto stasera 16 marzo il bollettino di guerra (s\u00ec, di guerra) della Protezione Civile e dell\u2019Istituto Superiore della Sanit\u00e0 dir\u00e0 che si \u00e8 andati verso i 30 mila contagi complessivi in Italia (ieri erano 24.738). Dall\u2019inizio dell\u2019epidemia circa il 9 per cento dei contagiati risulta guarito, circa il 7 per cento \u00e8 invece la percentuale dei morti.\n\nE stasera dai bollettini della Protezione Civile e della Regione Lombardia si sapr\u00e0 l\u2019andamento della battaglia di Milano. Milano area urbana, se coronavirus sfonda qui \u00e8 disfatta, se coronavirus viene fermato e contenuto qui \u00e8 per coronavirus una sorta di Stalingrado epidemiologica. Bergamo, Brescia\u2026Milano non deve conoscere livello di contagi analoghi, \u00e8 questa la battaglia in corso, la pi\u00f9 importante in Italia. La grande incognita e insidia sono gli asintomatici, la gente che senza avere sintomi ha liberamente circolato, prima e dopo i divieti, potenzialmente contagiando. Quanti sono? Secondo tutti i medici che si occupano di coronavirus, molti pi\u00f9 di quanto si immagini. I circa 30 mila contagiati conteggiati c\u2019\u00e8 chi li moltiplica per e, chi per 5, chi per 10. Ma tutti, appunto, li moltiplicano.\n\nPicco contagio ancora non c\u2019\u00e8, c\u2019\u00e8 per\u00f2 un Papa che va a pregare nella chiesa del crocefisso della peste del 1522. Non fu quel crocefisso a fermare la peste ma il Papa fa riaprire le chiese di Roma e dispone la Chiesa cattolica tutta al lenimento e alla condivisione della pestilenza di massa.\n\nPicco contagio ancora non c\u2019\u00e8, ma c\u2019\u00e8 in Campania (solo l\u00ec?) un raduno di fedeli di una confessione che si auto contagiano condividendo (la punizione divina?).\n\nPicco contagio ancora non c\u2019\u00e8 in Italia, ma in Gran Bretagna trapela studio che allunga durata dell\u2019epidemia fino al 2021, fino all\u2019anno prossimo! E l\u00ec studiano 4 mesi quarantena obbligatoria in casa per chi ha 70 anni e pi\u00f9!\n\nPicco contagio ancora non c\u2019\u00e8, quindi a scuola non si torna il 3 di aprile, i negozi non riapriranno il 25 di marzo, fino a Pasqua di sicuro ancora chiusi in casa. Questo \u00e8 e cantare, farsi reciproco rumore da balconi e terrazze \u00e8 cosa tanto buona quanto disperata.", "keywords": [], "meta_keywords": [""], "tags": [], "authors": [], "publish_date": "Mon Mar 16 09:32:24 2020", "summary": "", "article_html": "", "meta_description": "Coronavirus picco ancora non c'\u00e8. Stasera verso 30 mila contagi dall'inizio. La battaglia di Milano e il cantare disperato dai balconi.", "meta_lang": "it", "meta_favicon": "/favicon.png", "meta_data": {"HandheldFriendly": "True", "MobileOptimized": 320, "viewport": "width=device-width, initial-scale=1.0, maximum-scale=1.0, user-scalable=0", "description": "Coronavirus picco ancora non c'\u00e8. Stasera verso 30 mila contagi dall'inizio. La battaglia di Milano e il cantare disperato dai balconi.", "og": {"locale": "it_IT", "type": "article", "title": "Coronavirus picco ancora non c'\u00e8, stasera verso i 30 mila contagi. La battaglia di Milano", "description": ".", "url": "https://www.blitzquotidiano.it/cronaca-italia/coronavirus-picco-stasera-30mila-3161908/", "site_name": "Blitz quotidiano", "updated_time": "2020-03-16T14:20:12+00:00", "image": {"identifier": "https://static.blitzquotidiano.it/wp/wp-content/uploads/2020/03/ospedale-sacco-ansa-1-1.jpg", "secure_url": "https://static.blitzquotidiano.it/wp/wp-content/uploads/2020/03/ospedale-sacco-ansa-1-1.jpg", "width": 1200, "height": 801}}, "article": {"publisher": "https://www.facebook.com/Blitzquotidiano", "tag": "primo piano", "section": "Cronaca Italia", "published_time": "2020-03-16T09:32:24+00:00", "modified_time": "2020-03-16T14:20:12+00:00"}, "twitter": {"card": "summary", "description": "Coronavirus picco ancora non c'\u00e8. Stasera verso 30 mila contagi dall'inizio. La battaglia di Milano e il cantare disperato dai balconi.", "title": "Coronavirus picco ancora non c'\u00e8. Stasera verso i 30 mila contagi", "site": "@blitzquotidiano", "image": "https://static.blitzquotidiano.it/wp/wp-content/uploads/2020/03/ospedale-sacco-ansa-1-1.jpg", "creator": "@blitzquotidiano"}, "generator": "AMP for WP 1.0.32", "fb": {"pages": 157141731008713, "app_id": 129133081078660}, "position": 2}, "canonical_link": "https://www.blitzquotidiano.it/cronaca-italia/coronavirus-picco-stasera-30mila-3161908/"}