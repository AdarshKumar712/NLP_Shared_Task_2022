{"source_url": "https://web.archive.org", "url": "https://web.archive.org/web/20200810080714id_/https://www.pch24.pl/zaskakujaca-deklaracja-trumpa--jawny-homoseksualista-stanie-na-czele-wywiadu-narodowego-,74198,i.html", "title": "Zaskakuj\u0105ca deklaracja Trumpa. Jawny homoseksualista stanie na czele Wywiadu Narodowego?", "top_image": "https://www.pch24.pl/images/min_mid_big/big/74198.jpg?v=9769", "meta_img": "https://www.pch24.pl/images/min_mid_big/big/74198.jpg?v=9769", "images": ["https://web.archive.org/images/2016/wazne-mini-start_y.png", "https://web.archive.org/images/naszeserwisy/en.png", "https://web.archive.org/images/min_mid_big/mid/77735.jpg", "https://web.archive.org/images/min_mid_big/mid/77690.jpg", "https://web.archive.org/images/min_mid_big/mid/77632.jpg", "https://web.archive.org/images/min_mid_big/mid/77558.jpg", "https://web.archive.org/images/min_mid_big/mid/77167.jpg", "https://web.archive.org/images/min_mid_big/mid/76866.jpg", "https://web.archive.org/images/kalendarium/rounded/min_8-10.png?v=9054", "https://web.archive.org/images/naszeserwisy/wydawca1.png", "https://web.archive.org/images/min_mid_big/mid/77649.jpg", "https://web.archive.org/images/min_mid_big/mid/77111.jpg", "https://web.archive.org/images/naszeserwisy/onas1.png?v=2", "https://www.pch24.pl/images/min_mid_big/big/74198.jpg?v=9769", "https://web.archive.org/images/min_mid_big/mid/77012.jpg", "https://web.archive.org/images/2016/play.png", "https://web.archive.org/images/min_mid_big/mid/77580.jpg", "https://web.archive.org/images/polecanestrony/23.jpg?v=1597047272", "https://web.archive.org/images/min_mid_big/mid/77731.jpg", "https://web.archive.org/images/min_mid_big/mid/77729.jpg", "https://web.archive.org/images/2016/btn-szukaj.png", "https://web.archive.org/images/min_mid_big/mid/77598.jpg", "https://web.archive.org/images/2016/bulletp_off.png", "https://web.archive.org/images/min_mid_big/mid/77184.jpg", "https://web.archive.org/images/min_mid_big/mid/77600.jpg", "https://web.archive.org/images/polecanestrony/11.jpg?v=1597047272", "https://web.archive.org/images/min_mid_big/mid/77562.jpg", "https://web.archive.org/images/min_mid_big/mid/77601.jpg", "https://web.archive.org/images/min_mid_big/big/74198.jpg?r=1597047272", "https://web.archive.org/images/min_mid_big/mid/77189.jpg", "https://web.archive.org/images/min_mid_big/mid/77208.jpg", "https://web.archive.org/images/min_mid_big/mid/77679.jpg", "https://web.archive.org/images/min_mid_big/mid/77628.jpg", "https://web.archive.org/images/min_mid_big/mid/77102.jpg", "https://web.archive.org/images/polecanestrony/polecane-strony.png", "https://web.archive.org/images/min_mid_big/mid/77718.jpg", "https://web.archive.org/images/min_mid_big/mid/77734.jpg", "https://web.archive.org/images/min_mid_big/mid/77170.jpg", "https://web.archive.org/images/logo2017.png", "https://web.archive.org/images/min_mid_big/mid/77215.jpg", "https://web.archive.org/images/min_mid_big/mid/77696.jpg", "https://web.archive.org/images/min_mid_big/mid/77732.jpg", "https://web.archive.org/images/min_mid_big/mid/77672.jpg", "https://web.archive.org/images/min_mid_big/mid/77570.jpg", "https://web.archive.org/images/polecanestrony/13.jpg?v=1597047272", "https://web.archive.org/images/min_mid_big/mid/77125.jpg", "https://web.archive.org/images/min_mid_big/mid/77664.jpg", "https://web.archive.org/images/min_mid_big/mid/77703.jpg", "https://web.archive.org/images/min_mid_big/mid/77160.jpg", "https://web.archive.org/images/polecanestrony/7.jpg?v=1597047272", "https://web.archive.org/images/min_mid_big/mid/77373.jpg", "https://web.archive.org/images/wesprzyj-nas.gif", "https://web.archive.org/images/2016/warto-zobaczyc.png", "https://web.archive.org/images/addthis/drukuj.png", "https://web.archive.org/images/min_mid_big/mid/77687.jpg", "https://web.archive.org/images/min_mid_big/mid/77304.jpg", "https://web.archive.org/images/min_mid_big/mid/77571.jpg", "https://web.archive.org/images/min_mid_big/mid/77312.jpg", "https://web.archive.org/images/min_mid_big/mid/77730.jpg", "https://web.archive.org/images/polecanestrony/1.jpg?v=1597047272", "https://web.archive.org/images/naszeserwisy/pismo1.png", "https://web.archive.org/images/naszeserwisy/ksiegarnia1.png", "https://web.archive.org/images/min_mid_big/mid/77670.jpg", "https://web.archive.org/images/nic.gif", "https://web.archive.org/images/2016/btn-wyslij-komentarz.png", "https://web.archive.org/images/min_mid_big/mid/77020.jpg", "https://www.facebook.com/tr?id=930412333757416&ev=PageView&noscript=1", "https://web.archive.org/images/min_mid_big/mid/77689.jpg", "https://web.archive.org/images/min_mid_big/mid/77579.jpg", "https://web.archive.org/images/2016/bulletp_on.png", "https://web.archive.org/images/addthis/wykop.png", "https://web.archive.org/images/2016/wazne-mini-end_y.png", "https://web.archive.org/images/min_mid_big/mid/77631.jpg", "https://web.archive.org/images/min_mid_big/mid/77691.jpg"], "movies": [], "text": "Zaskakuj\u0105ca deklaracja Trumpa. Jawny homoseksualista stanie na czele Wywiadu Narodowego?\n\nKilka dni temu prezydent Donald Trump og\u0142osi\u0142, \u017ce ambasador USA w Niemczech, kt\u00f3ry jest jawnym homoseksualist\u0105 - Richard Grenell - przejmie dodatkowe obowi\u0105zki Dyrektora Wywiadu Narodowego (DNI). Informacja ta wzbudzi\u0142a obawy nie tylko o wywieranie nacisk\u00f3w przez Grenella na kraje sprzeciwiaj\u0105ce si\u0119 ideologii gender, ale tak\u017ce dyplomat\u00f3w i spo\u0142eczno\u015bci wywiadowczej w samych USA.\n\nAgencja Wywiadu Narodowego powsta\u0142a po zamachach terrorystycznych w USA z 11 wrze\u015bnia 2001 r. Jest to instytucja nadzoruj\u0105ca i koordynuj\u0105ca prac\u0119 pozosta\u0142ych jednostek wywiadowczych. Szef DNI dzia\u0142a r\u00f3wnie\u017c jako g\u0142\u00f3wny doradca prezydenta i Rady Bezpiecze\u0144stwa Narodowego w sprawach wywiadowczych zwi\u0105zanych z bezpiecze\u0144stwem narodowym; nadzoruje i kieruje realizacj\u0105 Narodowego Programu Wywiadu. Dyrektora powo\u0142uje prezydent z rekomendacji i za zgod\u0105 senatu.\n\nGrenell sta\u0142by si\u0119 pierwszym oficjalnie otwartym homoseksualist\u0105 na tak wysokim stanowisku. Zreszt\u0105 Trump, kt\u00f3ry lubi m\u00f3wi\u0107 o obronie warto\u015bci rodzinnych i religijnych, przyzna\u0142 ostatnio, \u017ce nie mia\u0142by problemu z zag\u0142osowaniem na prezydenta homoseksualist\u0119.\n\nAmbasador USA w Niemczech zas\u0142yn\u0105\u0142 nie tylko z krytyki rz\u0105du niemieckiego za podejmowane dzia\u0142ania i sympatyzowanie z Pekinem, ale w spos\u00f3b szczeg\u00f3lny zaanga\u017cowa\u0142 si\u0119 w promocj\u0119 ideologii gender i uroszcze\u0144 \u201eos\u00f3b LGBT\u201d w pa\u0144stwach, w kt\u00f3rych zachowania homoseksualne s\u0105 zakazane. Grenell uzyska\u0142 zgod\u0119 administracji na nacisk na zagraniczne rz\u0105dy w sprawie dekryminalizacji zachowa\u0144 homoseksualnych.\n\nW przypadku obj\u0119cia stanowiska szefa Wywiadu Narodowego \u2013 instytucji znacznie wa\u017cniejszej ni\u017c plac\u00f3wka dyplomatyczna \u2013 trudno b\u0119dzie Grenellowi zrezygnowa\u0107 z kwestii promocji dewiacyjnych zachowa\u0144 seksualnych w\u015br\u00f3d innych pa\u0144stw. Niekt\u00f3rzy analitycy spodziewaj\u0105 si\u0119 zwi\u0119kszenia presji administracji Trumpa na rz\u0105dy kraj\u00f3w rozwijaj\u0105cych si\u0119, kt\u00f3re kryminalizuj\u0105 homoseksualizm, nie m\u00f3wi\u0105c ju\u017c o innych zachowaniach mniejszo\u015bci seksualnych.\n\nPoprzednia administracja Baracka Obamy wydawa\u0142a setki milion\u00f3w dolar\u00f3w na promocj\u0119 uroszcze\u0144 \u201eos\u00f3b LGBT\u201d na ca\u0142ym \u015bwiecie i uzale\u017cnia\u0142a przyznanie pomocy zagranicznej od dekryminalizacji homoseksualizmu. Za Obamy np. Stany Zjednoczone anulowa\u0142y wsp\u00f3lne \u0107wiczenia wojskowe z Ugand\u0105 \u2013 mimo \u017ce kraj by\u0142 sojusznikiem regionalnym w walce z terroryzmem - a jako pow\u00f3d podano istnienie ustawy zakazuj\u0105cej zachowa\u0144 homoseksualnych,\n\n\u201eNew York Times\u201d z kolei informowa\u0142 w 2015 r., \u017ce nigeryjskie prawo z 2014 r., przewiduj\u0105ce sankcje za zachowania homoseksualne \u201ejest powszechnie postrzegane zar\u00f3wno przez zwolennik\u00f3w, jak i przeciwnik\u00f3w praw gej\u00f3w jako reakcja na presj\u0119 ameryka\u0144sk\u0105 na Nigeri\u0119 i inne pa\u0144stwa afryka\u0144skie, by przyj\u0119\u0142y prawa gej\u00f3w\u201d. W opublikowanej niedawno ksi\u0105\u017cce pt.: \u201eLove Falls on Us: A Story of American Ideas and African LGBT Lives\u201d dziennikarka Robbie Corey-Boulet profiluje dzia\u0142aczy LGBT w Kamerunie, Wybrze\u017cu Ko\u015bci S\u0142oniowej i Liberii, kt\u00f3rzy krytykuj\u0105 ameryka\u0144sk\u0105 interwencj\u0119 i oskar\u017caj\u0105 Stany Zjednoczone o kolonialny spos\u00f3b my\u015blenia, a tak\u017ce niepozwalanie Afrykanom \u201edyskutowa\u0107 na ten temat na w\u0142asnych warunkach\u201d.\n\nPod rz\u0105dami Baracka Obamy Stany Zjednoczone bardzo cz\u0119sto naciska\u0142y na zagraniczne rz\u0105dy w sprawie dekryminalizacji homoseksualizmu. Departament Stanu wskazywa\u0142, \u017ce pa\u0144stwa musz\u0105 zaakceptowa\u0107 i wprowadzi\u0107 w \u017cycie normy dotycz\u0105ce niedyskryminacji w zakresie mieszkalnictwa i zatrudnienia. Tego typu warunki nie s\u0105 egzekwowane nawet w USA. Ta kwestia by\u0142a przedmiotem gor\u0105cej debaty i zosta\u0142a odrzucona w Kongresie.\n\nMimo to administracja Trumpa kontynuuje praktyk\u0119 z czas\u00f3w Obamy, wywieraj\u0105c presj\u0119 na inne kraje za po\u015brednictwem m.in. Rady Praw Cz\u0142owieka ONZ, gdy omawia si\u0119 raporty dotycz\u0105ce przestrzegania praw cz\u0142owieka w innych krajach (Universal Periodic Review).\n\nW zwi\u0105zku z nominacj\u0105 Grenella analitycy zadaj\u0105 sobie pytanie, czy Stany Zjednoczone zwi\u0119ksz\u0105 ju\u017c i tak agresywn\u0105 polityk\u0119 zagraniczn\u0105 w sprawach tzw. mniejszo\u015bci seksualnych, skoro g\u0142\u00f3wny architekt administracji, zajmie tak eksponowane stanowisko. Jego awans budzi niezadowolenie tak\u017ce w\u015br\u00f3d przeciwnik\u00f3w politycznych Trumpa, obawiaj\u0105cych si\u0119 upolitycznienia najwy\u017cszego stanowiska wywiadowczego w Stanach Zjednoczonych. Ambasador USA w Niemczech zyska\u0142 przychylno\u015b\u0107 prezydenta wskutek zaciek\u0142ej krytyki rz\u0105du niemieckiego za stanowisko wobec Iranu, czy polityk\u0119 handlow\u0105. Grenell jest niezwykle aktywny w mediach spo\u0142eczno\u015bciowych.\n\nMagazyn \u201eForeign Policy\u201d podkre\u015bla, \u017ce wie\u015b\u0107 o awansie Grenella na szefa najpot\u0119\u017cniejszej sieci wywiadowczej na \u015bwiecie, wstrz\u0105sn\u0119\u0142a ameryka\u0144skimi spo\u0142eczno\u015bciami: dyplomatyczn\u0105 i wywiadowcz\u0105. Obawiaj\u0105 si\u0119 one preparowania fakt\u00f3w na potrzeby polityczne prezydenta. Sekretarz prasowy Bia\u0142ego Domu, Stephanie Grisham powiedzia\u0142a, \u017ce \u200b\u200bGrenell b\u0119dzie apolitycznym i bezstronnym szefem Wsp\u00f3lnoty Wywiadowczej. Jednak kilku by\u0142ych koleg\u00f3w Grenella uwa\u017ca go za \u201ekiepsko nadaj\u0105cego si\u0119 do tej roli\u201d, m\u00f3wi\u0105c, \u017ce by\u0142by lepszym ministrem propagandy ni\u017c szefem bezstronnej komisji doradczej prezydenta w sprawach wywiadu czy zarz\u0105dc\u0105 najbardziej wra\u017cliwych tajemnic kraju. - Wszyscy wiedz\u0105, \u017ce nie ma \u017cadnych kwalifikacji do tej pracy \u2013 uwa\u017ca Mark Groombridge, by\u0142y doradca Johna Boltona, kt\u00f3ry \u015bci\u015ble wsp\u00f3\u0142pracowa\u0142 z Grenellem w misji USA przy ONZ. - Ric ma wiele talent\u00f3w i spory zestaw umiej\u0119tno\u015bci - doda\u0142 Groombridge, krytyk Trumpa - ale wymagania bezstronno\u015bci g\u0142\u00f3wnego koordynatora prezydenta ds. wywiadu mog\u0105 nie pokrywa\u0107 si\u0119 z tym zestawem umiej\u0119tno\u015bci \u2013 wyja\u015bni\u0142.\n\nAni Departament Stanu, ani Grenell nie odpowiedzieli na pro\u015bb\u0119 o komentarz. Grenell nie b\u0119dzie pracowa\u0142 w pe\u0142nym wymiarze godzin. Jego nominacja zosta\u0142a og\u0142oszona w czwartek na Tweeterze w nast\u0119pstwie nag\u0142ego odej\u015bcia Josepha Maguire\u2019a, a\u017c do czwartku pe\u0142ni\u0105cego obowi\u0105zki Dyrektora Wywiadu Narodowego. Trump zwolni\u0142 Maguire po tym, jak ostrzeg\u0142 kongresmen\u00f3w, \u017ce Rosja mo\u017ce ingerowa\u0107 w tegoroczn\u0105 kampani\u0119 prezydenck\u0105, by pom\u00f3c wygra\u0107 Trumpowi. Zbiega si\u0119 to r\u00f3wnie\u017c z mianowaniem na stanowisko kierownicze w Biurze Dyrektora Wywiadu Narodowego by\u0142ego najwy\u017cszego urz\u0119dnika Rady Bezpiecze\u0144stwa Narodowego Kash Patela, kt\u00f3ry stara\u0142 si\u0119 zdyskredytowa\u0107 poprzednie doniesienia w sprawie rosyjskiej ingerencji w wybory w 2016 r. \u201eForeign Policy\u201d sugeruje, \u017ce wydarzenia te podsyci\u0142y spekulacje w\u015br\u00f3d pracownik\u00f3w wywiadu, i\u017c Trump chce wyeliminowa\u0107 wszelk\u0105 kontrol\u0119, je\u015bli chodzi o tegoroczne zaanga\u017cowanie Rosji w wybory. - Od razu przychodzi mi na my\u015bl, \u017ce nominacja ta jest bardziej z powod\u00f3w politycznych ni\u017c zawodowych \u2013 komentowa\u0142 inny by\u0142y szef Wywiadu Narodowego, pod warunkiem zachowania anonimowo\u015bci. \u2013 Uwa\u017cam, \u017ce trudno argumentowa\u0107, i\u017c ma on kwalifikacje do pe\u0142nienia funkcji g\u0142\u00f3wnego doradcy prezydenta w sprawach wywiadowczych \u2013 doda\u0142.\n\nMagazyn po\u015bwi\u0119cony sprawom polityku zagranicznej podkre\u015bla, i\u017c nominacja ukazuje tak\u017ce zmian\u0119 postaw dotycz\u0105cych \u201epraw os\u00f3b LGBT\u201d w Stanach Zjednoczonych w ci\u0105gu ostatniej dekady. Grenell jest pierwsz\u0105 osob\u0105 otwarcie przyznaj\u0105c\u0105 si\u0119 do praktykowania homoseksualizmu, kt\u00f3ra zosta\u0142a powo\u0142ana na tak wa\u017cne stanowisko. \u201ePi\u0119\u0107dziesi\u0105t lat temu gej lub kobieta nie mogli pracowa\u0107 w \u015brodowisku wywiadowczym. Dzi\u015b prezydent Trump mianuje otwartego homoseksualist\u0119, kt\u00f3ry b\u0119dzie pe\u0142ni\u0142 funkcj\u0119 dyrektora wywiadu narodowego\u201d - napisa\u0142 na Twitterze Republikanin Matt Gaetz, sojusznik Trumpa.\n\nW 2012 r. Grenell zosta\u0142 zmuszony do rezygnacji z pracy jako czo\u0142owy doradca kampanii \u00f3wczesnego prezydenta, Mitta Romneya z powodu presji \u015brodowisk antyhomoseksualnych w Partii Republika\u0144skiej. W tym czasie Grenell pisa\u0142 posty w mediach spo\u0142eczno\u015bciowych postrzegane jako \u201emizoginiczne i seksistowskie\u201d. \u201eSzybki awans Grenella w administracji Trumpa spowodowa\u0142, \u017ce niekt\u00f3rzy z jego krytyk\u00f3w w rz\u0105dzie podrapali si\u0119 po g\u0142owach\u201d \u2013 komentuje \u201eFP\u201d. - B\u0142yskawiczny awans Grenella jest najwyra\u017aniejszym dowodem na to, \u017ce we wszech\u015bwiecie nie ma Boga ani sprawiedliwo\u015bci \u2013 komentowa\u0142 jeden z by\u0142ych urz\u0119dnik\u00f3w USA, kt\u00f3ry \u015bci\u015ble z nim wsp\u00f3\u0142pracowa\u0142.\n\nNiemcy ceni\u0105 Grenella za to, \u017ce mo\u017ce \u0142\u0105czy\u0107 si\u0119 bezpo\u015brednio z wewn\u0119trznym kr\u0119giem prezydenta. Oszcz\u0119dza si\u0119 wi\u0119c czas na za\u0142atwienie spraw przechodz\u0105c przez biurokracj\u0119 Departamentu Stanu \u2013 uwa\u017ca jeden z by\u0142ych dyplomat\u00f3w USA. Ambasador USA w Berlinie jest architektem nowego, obejmuj\u0105cego ca\u0142\u0105 administracj\u0119 wysi\u0142ku na rzecz dekryminalizacji homoseksualizmu na ca\u0142ym \u015bwiecie, cho\u0107 niekt\u00f3re grupy praw cz\u0142owieka twierdz\u0105, \u017ce nie widzia\u0142y jeszcze \u017cadnych praktycznych efekt\u00f3w jego kampanii. W pa\u017adzierniku ubieg\u0142ego roku Trump mianowa\u0142 Grenella r\u00f3wnie\u017c specjalnym wys\u0142annikiem w rozmowach pokojowych mi\u0119dzy Serbi\u0105 a Kosowem, kt\u00f3re to stanowisko wykonywa\u0142 jednocze\u015bnie pe\u0142ni\u0105c funkcj\u0119 ambasadora. Grenell mo\u017ce pozosta\u0107 na stanowisku Dyrektora Wywiadu Narodowego przez okres do 210 dni, pod warunkiem, \u017ce Trump wyznaczy nowego Dyrektora Wywiadu Narodowego zatwierdzonego przez Senat, zgodnie z ameryka\u0144skim prawem. Poprzedni szef zaakceptowany przez Senat ust\u0105pi\u0142 ze stanowiska w po\u0142owie sierpnia ub. roku.\n\n\u0179r\u00f3d\u0142o: c-fam.org, foreignpolicy.com\n\nAS", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "https://www.pch24.pl/images/favicon.ico", "meta_data": {"google-site-verification": "ik1u3F-FMOQNwt-Kxo9_ZTig8FTv_V0CYBrh3kJIJjc", "og": {"title": "Zaskakuj\u0105ca deklaracja Trumpa. Jawny homoseksualista stanie na czele Wywiadu Narodowego?", "type": "article", "url": "https://www.pch24.pl/zaskakujaca-deklaracja-trumpa--jawny-homoseksualista-stanie-na-czele-wywiadu-narodowego-,74198,i.html", "image": "https://www.pch24.pl/images/min_mid_big/big/74198.jpg?v=9769", "description": "Kilka dni temu prezydent Donald Trump og\u0142osi\u0142, \u017ce ambasador USA w Niemczech, kt&oacute;ry jest jawnym homoseksualist\u0105 - Richard Grenell - przejmie dodatkowe obowi\u0105zki Dyrektora Wywiadu Narodowego (DNI). Informacja ta wzbudzi\u0142a obawy nie tylko o wywieranie nacisk&oacute;w przez Grenella na kraje sprzeciwiaj\u0105ce si\u0119 ideologii gender, ale tak\u017ce dyplomat&oacute;w i spo\u0142eczno\u015bci wywiadowczej w samych USA.", "site_name": "Pch24.pl"}}, "canonical_link": "https://www.pch24.pl/zaskakujaca-deklaracja-trumpa--jawny-homoseksualista-stanie-na-czele-wywiadu-narodowego-,74198,i.html"}