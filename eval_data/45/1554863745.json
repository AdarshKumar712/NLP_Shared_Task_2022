{"source_url": "https://web.archive.org", "url": "https://web.archive.org/web/20200424061852id_/https://wmeritum.pl/koronawirus-w-polsce-jaroslaw-kaczynski/308610/", "title": "Koronawirus w Polsce. Jaros\u0142aw Kaczy\u0144ski przerywa milczenie", "top_image": "https://wmeritum.pl/wp-content/uploads/2018/07/kaczy\u0144ski-1.jpg", "meta_img": "https://wmeritum.pl/wp-content/uploads/2018/07/kaczy\u0144ski-1.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://web.archive.org/autopromocja/google-news-wide-3.png", "https://secure.gravatar.com/avatar/4add421c1a31f76159223c270a3dcfa1?s=80&d=mm&r=g", "https://wmeritum.pl/wp-content/uploads/2018/07/kaczy\u0144ski-1.jpg", "https://wmeritum.pl/wp-content/uploads/2018/06/wmeritum-logo.png"], "movies": [], "text": "Jaros\u0142aw Kaczy\u0144ski po raz pierwszy zabra\u0142 g\u0142os publicznie od kiedy koronawirus dotar\u0142 do Polski. Prezes PiS w rozmowie z Krzysztofem Ziemcem na antenie RMF FM przyzna\u0142, \u017ce nie przechodzi\u0142 \u017cadnych bada\u0144, ale zapewni\u0142, \u017ce czuje si\u0119 dobrze. Stwierdzi\u0142 r\u00f3wnie\u017c, \u017ce na chwil\u0119 obecn\u0105 nie ma powodu, aby przek\u0142ada\u0107 majowe wybory prezydenckie.\n\nPrezes PiS us\u0142ysza\u0142 pytanie, czy w najbli\u017csz\u0105 niedziel\u0119 wybiera si\u0119 do ko\u015bcio\u0142a. Przyzna\u0142, \u017ce si\u0119 waha, cho\u0107 w ubieg\u0142ym tygodniu uczestniczy\u0142 we Mszy \u015aw. Kaczy\u0144ski zaznaczy\u0142 jednak, \u017ce by\u0142 to ma\u0142y ko\u015bci\u00f3\u0142 i w nabo\u017ce\u0144stwie uczestniczy\u0142o ok 10 os\u00f3b. \u201eTak\u017ce naprawd\u0119 nie by\u0142o \u017cadnego niebezpiecze\u0144stwa, ale p\u00f3\u017aniej Super Express po\u015bwi\u0119ci\u0142 mi uwag\u0119 a\u017c dwukrotnie i w zwi\u0105zku z tym teraz si\u0119 zastanawiam, bo nie chc\u0119 by\u0107 przedmiotem akurat tego rodzaju uwagi.\u201d \u2013 przyzna\u0142.\n\nCzytaj tak\u017ce: Koronawirus w Polsce. S\u0105 nowe przypadki zaka\u017ce\u0144!\n\n\u201eAle s\u0105dz\u0119, \u017ce do ko\u015bcio\u0142a, je\u017celi to nie stwarza niebezpiecze\u0144stwa, je\u017celi si\u0119 przestrzega tych wszystkich zasad, to mo\u017cna chodzi\u0107. Nie ma zakazu.\u201d \u2013 podkre\u015bli\u0142 Kaczy\u0144ski. \u201eBiskupi nie m\u00f3wi\u0105: \u201enie chod\u017acie do ko\u015bcio\u0142a\u201d. Biskupi m\u00f3wi\u0105, \u017ce \u201edajemy wam dyspens\u0119\u201d, to przecie\u017c nie jest wezwanie do niechodzenia, tylko stwierdzenie, \u017ce mo\u017cna nie chodzi\u0107.\u201d \u2013 powiedzia\u0142.\n\nKaczy\u0144ski przeciwny przek\u0142adaniu wybor\u00f3w\n\nPrezes PiS us\u0142ysza\u0142 te\u017c pytanie o wybory prezydenckie. \u201eJestem przekonany, \u017ce w tej chwili nie ma \u017cadnych przes\u0142anek do tego, \u017ceby wprowadzi\u0107 stan kl\u0119ski \u017cywio\u0142owej czyli ten \u2013 mo\u017cna powiedzie\u0107 najs\u0142abszy ze stan\u00f3w nadzwyczajnych. A tylko wtedy wybory mog\u0105 by\u0107 od\u0142o\u017cone, wi\u0119c pami\u0119tajmy o tym ograniczeniu konstytucji.\u201d \u2013 m\u00f3wi\u0142 Kaczy\u0144ski.\n\n\u201eTo nie jest tak, \u017ce my mo\u017cemy powiedzie\u0107, \u017ce odk\u0142adamy wybory, bo z jakich\u015b wzgl\u0119d\u00f3w uwa\u017camy, \u017ce tak nale\u017cy zrobi\u0107. Musz\u0105 by\u0107 przes\u0142anki konstytucyjne. Tych przes\u0142anek w tym momencie w moim najg\u0142\u0119bszym przekonaniu nie ma i mam naprawd\u0119 nadziej\u0119 bardzo mocn\u0105 na to, \u017ce nie b\u0119dzie ich tak\u017ce w ostatnim okresie przed 10 maja.\u201d \u2013 m\u00f3wi\u0142 Kaczy\u0144ski.\n\nCzytaj tak\u017ce: Rz\u0105d chce wprowadzi\u0107 regulacj\u0119 cen\n\nCo wi\u0119cej prezes PiS stwierdzi\u0142, \u017ce z powodu ogranicze\u0144 kampanii wyborczej, najbardziej poszkodowany jest\u2026 Andrzej Duda. \u201eBo nikt tak nie gromadzi ludzi na spotkaniach i nikt nie ma tak znakomitego kontaktu z lud\u017ami, nikt nie jest tak \u015bwietnym m\u00f3wc\u0105, jak obecny prezydent\u2026\u201d \u2013 twierdzi prezes PiS.\n\nPe\u0142ny zapis rozmowy dost\u0119pny TUTAJ.\n\n\u0179r. rmf24.pl", "keywords": [], "meta_keywords": [""], "tags": ["koronawirus", "Jaros\u0142aw Kaczy\u0144ski", "prezes PiS", "wybory prezydenckie", "pandemia"], "authors": [], "publish_date": "Sat Mar 21 12:50:34 2020", "summary": "", "article_html": "", "meta_description": "Jaros\u0142aw Kaczy\u0144ski po raz pierwszy zabra\u0142 g\u0142os publicznie od kiedy koronawirus dotar\u0142 do Polski. Prezes PiS w rozmowie z Krzysztofem Ziemcem", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "Kaczy\u0144ski przerwa\u0142 milczenie w sprawie pandemii koronawirusa! Powiedzia\u0142, co b\u0119dzie z wyborami", "site_name": "wMeritum.pl", "description": "Jaros\u0142aw Kaczy\u0144ski po raz pierwszy zabra\u0142 g\u0142os publicznie od kiedy koronawirus dotar\u0142 do Polski. Prezes PiS w rozmowie z Krzysztofem Ziemcem", "url": "https://wmeritum.pl/koronawirus-w-polsce-jaroslaw-kaczynski/308610", "locale": "pl_PL", "image": {"identifier": "https://wmeritum.pl/wp-content/uploads/2018/07/kaczy\u0144ski-1.jpg", "secure_url": "https://wmeritum.pl/wp-content/uploads/2018/07/kaczy\u0144ski-1.jpg", "width": 610, "height": 400}, "updated_time": "2020-03-21T12:50:42+00:00"}, "article": {"published_time": "2020-03-21T12:50:34+00:00", "modified_time": "2020-03-21T12:50:42+00:00", "section": "Wiadomo\u015bci", "tag": "wybory prezydenckie", "publisher": "https://www.facebook.com/wmeritum/"}, "twitter": {"card": "summary_large_image", "title": "Koronawirus w Polsce. Jaros\u0142aw Kaczy\u0144ski przerywa milczenie | wMeritum.pl", "description": "Jaros\u0142aw Kaczy\u0144ski po raz pierwszy zabra\u0142 g\u0142os publicznie od kiedy koronawirus dotar\u0142 do Polski. Prezes PiS w rozmowie z Krzysztofem Ziemcem", "url": "https://wmeritum.pl/koronawirus-w-polsce-jaroslaw-kaczynski/308610", "image": "https://wmeritum.pl/wp-content/uploads/2018/07/kaczy\u0144ski-1.jpg", "site": "@wmeritum", "creator": "@wmeritum"}, "fb": {"app_id": 384180302100462}, "description": "Jaros\u0142aw Kaczy\u0144ski po raz pierwszy zabra\u0142 g\u0142os publicznie od kiedy koronawirus dotar\u0142 do Polski. Prezes PiS w rozmowie z Krzysztofem Ziemcem", "robots": "max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/koronawirus-w-polsce-jaroslaw-kaczynski/308610"}