{"source_url": "https://web.archive.org", "url": "https://web.archive.org/web/20210127131643id_/https://gp24.pl/oslupiale-osiedle-w-slupsku-stare-slupy-energetyczne-beda-staly-naprzeciw-nowych-slupow-oswietleniowych/ar/c1-14845450", "title": "Os\u0142upia\u0142e osiedle w S\u0142upsku. Stare s\u0142upy energetyczne b\u0119d\u0105 sta\u0142y naprzeciw nowych s\u0142up\u00f3w o\u015bwietleniowych", "top_image": "https://d-art.ppstatic.pl/kadry/k/r/1/c5/46/5e665a552430b_o_original.jpg", "meta_img": "https://d-art.ppstatic.pl/kadry/k/r/1/c5/46/5e665a552430b_o_original.jpg", "images": ["https://d-art.ppstatic.pl/kadry/k/r/1/c5/46/5e665a552430b_o_original.jpg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://d-pa.ppstatic.pl/frames/pa-def/04/28/il20210127_634576833_small.jpg", "https://d-pa.ppstatic.pl/frames/pa-def/b4/6a/1_509968257_small.jpg"], "movies": [], "text": "Firma dzia\u0142aj\u0105ca na zlecenie Zarz\u0105du Infrastruktury Miejskiej w S\u0142upsku ju\u017c wkopa\u0142a 25 podstaw pod s\u0142upy na nowe o\u015bwietlenie miejskie przy ulicach Wi\u015bniowej, Kwiatowej i R\u00f3\u017canej. Jednocze\u015bnie mieszka\u0144cy dowiedzieli si\u0119, \u017ce na osiedlu zostanie przesz\u0142o 40 s\u0142up\u00f3w, na kt\u00f3rych znajduj\u0105 si\u0119 dotychczasowe lampy i z\u0142\u0105cza energetyczne.\n\n- Dotychczas mieszkali\u015bmy w pi\u0119knym miejscu. Teraz wychodzi na to, \u017ce przy naszych ulicach b\u0119d\u0105 sta\u0142y s\u0142upy naprzeciw s\u0142up\u00f3w. Z takim widokami zetkn\u0105\u0142em si\u0119 w Rumunii. To b\u0119dzie wygl\u0105da\u0142o ohydnie. My\u015bleli\u015bmy, \u017ce po zainstalowaniu nowych s\u0142up\u00f3w miasto usunie stare, kt\u00f3re cz\u0119sto stoj\u0105 w ogr\u00f3dkach. Tymczasem na razie si\u0119 na to nie zanosi - m\u00f3wi jeden z mieszka\u0144c\u00f3w ulicy Wi\u015bniowej, kt\u00f3ry w tej sprawie zamierza si\u0119 spotka\u0107 z prezydent S\u0142upska.\n\n- Rzeczywi\u015bcie na razie stare s\u0142upy pozostan\u0105, bo gdyby\u015bmy je zdemontowali, bo mieszka\u0144cy dzielnicy nie mieliby pr\u0105du. B\u0119dziemy jednak rozmawia\u0107 z Energ\u0105, aby po zako\u0144czeniu budowy nowych s\u0142up\u00f3w na o\u015bwietlenie uliczne Energa zakopa\u0142a w ziemi pod\u0142\u0105czenia energetyczne - zapowiada Jaros\u0142aw Borecki, dyrektor Zarz\u0105du Infrastruktury Miejskiej w S\u0142upsku. To jednak nie jest jedyny problem mieszka\u0144c\u00f3w S\u0142upska z o\u015bwietleniem ulicznym. Jak si\u0119 dowiedzieli\u015bmy, od jesieni ub. roku mieszka\u0144cy blok\u00f3w nr 2, 4 i 12 przy ul. Gen. Tadeusza Bora- Komorowskiego w S\u0142upsku chodz\u0105 w ciemno\u015bciach, bo wtedy wy\u0142\u0105czono uliczne o\u015bwietlenie od strony wej\u015b\u0107 do klatek schodowych do blok\u00f3w, gdzie mieszkaj\u0105.\n\n- Jesieni\u0105 te lampy zosta\u0142y wy\u0142\u0105czone. Od tej pory, gdy wieczorem wychodzimy na dw\u00f3r, drog\u0119 o\u015bwietlamy r\u0119cznymi lampkami. Ta sytuacja jest bardzo niebezpieczna, a tu mieszka wielu senior\u00f3w. Wiem, \u017ce Zarz\u0105d Wsp\u00f3lnoty kontaktowa\u0142 si\u0119 z ZIM, ale to nie daje \u017cadnego efektu - m\u00f3wi jedna z mieszkanek osiedla, kt\u00f3ra w tej sprawie skontaktowa\u0142a si\u0119 z \"G\u0142osem\".\n\n- Lampy w pobli\u017cu tych blok\u00f3w zosta\u0142y wy\u0142\u0105czone, bo w ramach wymiany o\u015bwietlenia porz\u0105dkujemy sytuacj\u0119, bo nie b\u0119dziemy p\u0142aci\u0107 za o\u015bwietlenie, kt\u00f3re nie znajduje si\u0119 w pasie drogowym. Tak samo nied\u0142ugo wy\u0142\u0105czymy lampy przy ulicy W\u0142odkowica, kt\u00f3ra jest ulic\u0105 prywatn\u0105 - t\u0142umaczy dyrektor Borecki.\n\nPodobna sytuacja mia\u0142a miejsce przy ul. Dmowskiego 5, gdzie ZIM wy\u0142\u0105czy\u0142 kilka lamp usytuowanych na terenie Sp\u00f3\u0142dzielni Mieszkaniowej \"Kolejarz\", cho\u0107 o\u015bwietla\u0142y miejski chodnik. - Musieli\u015bmy wzi\u0105\u0107 koszty u\u017cytkowania tych lamp na siebie - m\u00f3wi Tomasz Pl\u0105ska, prezes SM \"Kolejarz\". Tak samo miasto od\u0142\u0105czy\u0142o trzy lampy obok bloku przy ul. Fr\u0105ckowskiego 13, kt\u00f3ry nale\u017cy do SM \"Kolejarz\". - Pr\u00f3bowali\u015bmy si\u0119 z miastem dogada\u0107. Ostatecznie jednak trzy lampy umie\u015bcili\u015bmy na wiatro\u0142apach przy bloku i s\u0105 teraz zasilane z naszego \u017ar\u00f3d\u0142a pr\u0105du - wyja\u015bnia prezes Leszek Orkisz.", "keywords": [], "meta_keywords": [""], "tags": ["protest niepe\u0142nosprawnych s\u0142upsk", "ul d\u0142ugosza", "lampy o\u015bwietleniowe", "przebudowa", "ulica d\u0142ugosza s\u0142upsk", "przebudowa lipy", "od\u015bnie\u017canie", "psoni s\u0142upsk", "Kronika policyjna", "miasto s\u0142upsk", "lipy", "s\u0142upy energetyczne", "s\u0142upsk", "bytow", "ulica moniuszki s\u0142upsk", "S\u0142upsk", "dom", "s\u0142upy energetyczne s\u0142upsk", "budynek po IV LO", "ulica mila", "wn\u0119trza", "pgm", "zim", "wycinka ddrzew", "aleja lipowa", "mzk s\u0142upsk"], "authors": ["Zbigniew Marecki"], "publish_date": "Tue Mar 10 05:30:00 2020", "summary": "", "article_html": "", "meta_description": "Firma dzia\u0142aj\u0105ca na zlecenie Zarz\u0105du Infrastruktury Miejskiej  w S\u0142upsku ju\u017c wkopa\u0142a 25 podstaw pod s\u0142upy na nowe o\u015bwietlenie  miejskie przy ulicach Wi\u015bniowej, Kwiatowej i R\u00f3\u017canej. Jednocze\u015bnie  mieszka\u0144cy dowiedzieli si\u0119, \u017ce na osiedlu zostanie przesz\u0142o 40  s\u0142up\u00f3w, na kt\u00f3rych znajduj\u0105 si\u0119 dotychczasowe lampy i z\u0142\u0105cza energetyczne.", "meta_lang": "pl", "meta_favicon": "https://s-nsk.ppstatic.pl/assets/nsk/v1.89.23/images/_sites/favicon/png/180/gp24.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "G\u0142os Pomorza", "fb": {"pages": 138186883829}, "description": "Firma dzia\u0142aj\u0105ca na zlecenie Zarz\u0105du Infrastruktury Miejskiej  w S\u0142upsku ju\u017c wkopa\u0142a 25 podstaw pod s\u0142upy na nowe o\u015bwietlenie  miejskie przy ulicach Wi\u015bniowej, Kwiatowej i R\u00f3\u017canej. Jednocze\u015bnie  mieszka\u0144cy dowiedzieli si\u0119, \u017ce na osiedlu zostanie przesz\u0142o 40  s\u0142up\u00f3w, na kt\u00f3rych znajduj\u0105 si\u0119 dotychczasowe lampy i z\u0142\u0105cza energetyczne.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/c5/46/5e665a552430b_o_small.jpg", "og": {"title": "Os\u0142upia\u0142e osiedle w S\u0142upsku. Stare s\u0142upy energetyczne b\u0119d\u0105 sta\u0142y naprzeciw nowych s\u0142up\u00f3w o\u015bwietleniowych", "description": "&nbsp;", "type": "article", "locale": "pl_PL", "site_name": "G\u0142os Pomorza", "image": {"identifier": "https://d-art.ppstatic.pl/kadry/k/r/1/c5/46/5e665a552430b_o_original.jpg", "height": 1440, "width": 1920, "type": "image/jpeg"}, "url": "https://gp24.pl/oslupiale-osiedle-w-slupsku-stare-slupy-energetyczne-beda-staly-naprzeciw-nowych-slupow-oswietleniowych/ar/c1-14845450"}, "twitter": {"description": "&nbsp;", "card": "summary_large_image", "title": "Os\u0142upia\u0142e osiedle w S\u0142upsku. Stare s\u0142upy energetyczne b\u0119d\u0105 sta\u0142y naprzeciw nowych s\u0142up\u00f3w o\u015bwietleniowych", "image": "https://d-art.ppstatic.pl/kadry/k/r/1/c5/46/5e665a552430b_o_full.jpg"}, "article": {"published_time": "2020-03-10T05:30:00.000000+01:00", "modified_time": "2020-04-23T18:08:49.000000+02:00", "publisher": "https://www.facebook.com/gp24pl/", "author": "Redakcja", "tag": "s\u0142upy energetyczne s\u0142upsk"}, "msapplication-TileColor": "#265aff", "theme-color": "#265aff"}, "canonical_link": "https://gp24.pl/oslupiale-osiedle-w-slupsku-stare-slupy-energetyczne-beda-staly-naprzeciw-nowych-slupow-oswietleniowych/ar/c1-14845450"}