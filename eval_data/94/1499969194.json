{"source_url": "https://web.archive.org", "url": "https://web.archive.org/web/20200507010230id_/https://formiche.net/2020/01/missione-europea-hormuz-italia-francia/", "title": "Luce verde per la missione europea a Hormuz. Italia e Francia insieme", "top_image": "https://formiche.net/files/2018/08/Imagoeconomica_1030126.jpg", "meta_img": "https://formiche.net/files/2018/08/Imagoeconomica_1030126.jpg", "images": ["https://formiche.net/wp-content/themes/dao_demo_formiche/dao/assets/images/logo.jpg", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1404281.jpg&h=200&w=300&bid=10051&zc=1", "https://formiche.net/files/2016/02/Imagoeconomica_772830-150x150.jpg", "https://formiche.net/files/2014/01/VACCA_resize-150x150.jpg", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F04%2FPrimo-Maggio-Foto-di-Pizzi-34.jpg&h=200&w=300&bid=10051&zc=1", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F05%2FMARCO-PANNELLA_1_resize.jpg&h=200&w=300&bid=10051&zc=1", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1404363.jpg&h=200&w=300&bid=10051&zc=1", "https://web.archive.org/timthumb.php?src=https%3A%2F%2Fformiche.net%2Ffiles%2F2018%2F08%2FImagoeconomica_1030126.jpg&h=580&w=950&a=c&bid=10051&zc=1", "https://formiche.net/files/2017/04/RC-135_Rivet_Joint-300x201.jpg", "https://formiche.net/files/2015/04/logo.jpg", "https://formiche.net/files/2016/02/CaXbmRBWIAA2Mg1-150x150.jpg", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F04%2FGIULIO-ANDREOTTI-C-659-GIULIO-ANDREOTTI737-e1588754190329.jpg&h=200&w=300&bid=10051&zc=1", "https://formiche.net/files/2018/06/news.png", "https://formiche.net/files/2016/02/Imagoeconomica_771410-150x150.jpg", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F05%2Fdino-bernardo-petralia_dap-04-e1588420390468.jpg&h=200&w=300&bid=10051&zc=1", "https://web.archive.org/timthumb.php?src=https%3A%2F%2Fformiche.net%2Ffiles%2F2020%2F05%2FImagoeconomica_1402956.jpg&h=200&w=300&bid=10051&zc=1", "https://formiche.net/files/2015/07/Pic-Japan-300x196.jpg", "https://formiche.net/files/2014/10/pie-carlo-padoan-2-e1453707537497-150x150.jpg", "https://formiche.net/files/2015/07/formiche_cyberwar3-150x150.jpg", "https://formiche.net/files/2019/10/Imagoeconomica_1246095-300x212.jpg", "https://formiche.net/files/2018/08/Imagoeconomica_1030126.jpg", "data:image/gif;base64,R0lGODdhAQABAPAAAP///wAAACwAAAAAAQABAEACAkQBADs="], "movies": [], "text": "Ci sar\u00e0 anche l\u2019Italia a bordo delle missione europea per monitorare le acque dello Stretto di Hormuz, surriscaldate dall\u2019assertivit\u00e0 di Teheran e dall\u2019evoluzione del confronto tra Iran e Stati Uniti. L\u2019annuncio, salutato con favore dall\u2019Alto rappresentante dell\u2019Ue Josep Borrell, \u00e8 arrivato dal ministro degli Esteri francese Jean-Yves le Drian, a margine del vertice odierno a Bruxelles con i colleghi dell\u2019Unione. Non sar\u00e0 per\u00f2 una missione con il cappello dell\u2019Ue, ma una coalizione di volenterosi nata su iniziativa francese.\n\nI DETTAGLI SULLA MISSIONE\n\nPer ora siamo al consenso politico, espresso dai governi di Belgio, Danimarca, Francia, Germania, Grecia, Italia, Olanda e Portogallo. La missione si chiamer\u00e0 European-led maritime surveillance mission in the Strait of Hormuz (dal complesso acronimo Emasoh) e avr\u00e0 l\u2019obiettivo di \u201cassicurare un ambiente sicuro per la navigazione e di abbassare le tensioni esistenti nella regione\u201d, si legge sulla nota del ministero degli Esteri di Parigi. Per questo, si punter\u00e0 a rafforzare la sorveglianza nello Stretto di Hormuz attraverso il dispiegamento di \u201cassetti marittimi addizionali\u201d. Il quartier generale sar\u00e0 dislocato negli Emirati Arabi, anche perch\u00e9 si prevedono \u201cmeccanismi di condivisione delle informazioni con tutti i partner che operano nell\u2019area\u201d. Per ora, oltre che dai francese, impegni concreti al dispiegamento di unit\u00e0 navali sono arrivati dai danesi, dai greci e dagli olandesi. \u201cNei prossimi giorni \u2013 spiega la diplomazia francese \u2013 se ne attendono altri\u201d.\n\nIL PUNTO DI SANFELICE DI MONTEFORTE\n\n\u201cLa missione di volenterosi ha due scopi\u201d, ci ha spiegato l\u2019ammiraglio Ferdinando Sanfelice di Monteforte, esperto militare e professore di Studi strategici. \u201cIl primo \u00e8 la somma degli interessi nazionali dei partecipanti, ognuno dei quali vuole garantire alle proprie navi un traffico tranquillo in una zona che sta diventando sempre pi\u00f9 calda, evitando di subire azioni aggressive come quelle che ci sono state nei mesi scorsi\u201d. Il secondo, ha aggiunto, \u201c\u00e8 di natura politica: ridurre la tensione tra i due contendenti, Iran e Stati Uniti, aumentando la presenza di terzi\u201d. E l\u2019Italia? \u201cIl nostro Paese ha molto traffico in transito per lo Stretto di Hormuz; sono interessi da difendere, come nel caso della Jolly Rubino\u201d, la porta-container italiana che fu attaccata nel 1987, con l\u2019invio in tutta risposta di unit\u00e0 della Marina militare nell\u2019area con l\u2019operazione Golfo 1. La storia potrebbe ripetersi, nell\u2019ambito di un impegno collaborativo insieme ai partner europei.\n\nIL CONTESTO\n\nLe tensioni tra Stati Uniti e Iran dopo la morte di Qassem Soleimani hanno forse accelerato i tempi, ma a Bruxelles la proposta francese era sul tavolo da tempo. Lo Stretto di Hormuz sta d\u2019altronde diventando crocevia di pericolose intersezioni. Persino il Giappone ha previsto il dispiegamento di unit\u00e0 militari a protezione dei propri interessi (un cacciatorpediniere e due aerei da pattugliamento). L\u2019impegno piace agli Stati Uniti, interessati a un coinvolgimento maggiore degli alleati nel controllo della regione, soprattutto se questo si pu\u00f2 intendere in chiave di contrasto all\u2019assertivit\u00e0 iraniana. Anche la notizia dell\u2019adesione italiana all\u2019iniziativa francese era nell\u2019aria.\n\nLA SCELTA ITALIANA\n\nLa scorsa settimana, in audizione di fronte alle Commissioni Difesa di Camera e Senato, il ministro Lorenzo Guerini aveva spiegato l\u2019intenzione di incrementare la presenza italiana nello Stretto di Hormuz, \u201cle cui acque rappresentano un interesse strategico per la nostra economia\u201d. Tale ipotesi era stata preventivata anche nei dettagli forniti sulle linee programmatiche del suo dicastero. D\u2019altra parte, dalla fine dello scorso giugno la crescente assertivit\u00e0 iraniana nella zona ha portato gli Stati Uniti al tentativo di coinvolgere gli alleati su una missione di pattugliamento condiviso. Ha risposto solo il Regno Unito, aderendo all\u2019operazione Sentinel. Nel frattempo, \u00e8 stata la Francia a farsi promotrice di un impegno simile, con una pianificazione a cui la Difesa italiana, spiegava Guerini a novembre, \u201csta partecipando ai relativi incontri preparatori\u201d. Gi\u00e0 allora, aggiungeva il ministro, si guardava con \u201cpredisposizione favorevole l\u2019iniziativa francese, che sembra quella pi\u00f9 coerente con la posizione nazionale\u201d.\n\nGLI IMPEGNI NEL SAHEL\n\nSono passati i tempi delle frizioni tra Roma e Parigi sui gillet gialli. Le sfide oltre i confini europei sembrano aver permesso l\u2019individuazione di convergenze inaspettate. Oltre a Hormuz, il ministro Guerini spiegava infatti l\u2019intenzione di sostenere un potenziamento della presenza nel Sahel, \u201cdove si assiste a una recrudescenza del terrorismo di matrice confessionale\u201d con \u201ceffetti interconnessi fortemente allo scenario libico\u201d. Anche questa ipotesi era gi\u00e0 stata presentata con le linee programmatiche, incontrando alcune critiche per la necessit\u00e0 di un coordinamento con la Francia, da taluni ritenuto difficile alla luce di interessi divergenti. Il quadro \u00e8 per\u00f2 cambiato. Da Parigi si sono fatte sempre pi\u00f9 pressanti le richieste di supporto in un\u2019area grande quanto l\u2019intera Europa, in cui attualmente sono dispiegati 4.500 militari francesi (operazione Barkhane) a fronte di una crescente instabilit\u00e0 tra terrorismo jihadista e traffici illeciti. \u201cL\u2019area \u00e8 fondamentale\u201d anche per l\u2019Italia, ha chiarito Guerini, dissolvendo ogni dubbio sulla collaborazione con la Francia: \u201cImmaginare di intervenire prescindendo da uno stretto coordinamento sarebbe fortemente temerario\u201d.\n\nultima modifica: da", "keywords": [], "meta_keywords": [""], "tags": [], "authors": ["Stefano Pioppi", "Francesco Bechis", "Emanuele Rossi"], "publish_date": "Mon Jan 20 09:40:10 2020", "summary": "", "article_html": "", "meta_description": "Si chiamer\u00e0 Emasoh la nuova missione europea nello Stretto di Hormuz. Proposta dalla Francia, ha visto l'adesione di altri sette Paesi, Italia compresa", "meta_lang": "it", "meta_favicon": "/files/2015/12/favicon.png", "meta_data": {"viewport": "width=device-width, initial-scale=1", "fb": {"pages": 104834196224406}, "description": "Si chiamer\u00e0 Emasoh la nuova missione europea nello Stretto di Hormuz. Proposta dalla Francia, ha visto l'adesione di altri sette Paesi, Italia compresa", "robots": "noodp", "og": {"locale": "it_IT", "type": "article", "title": "Luce verde per la missione europea a Hormuz. Italia e Francia insieme", "description": "Si chiamer\u00e0 Emasoh la nuova missione europea nello Stretto di Hormuz. Proposta dalla Francia, ha visto l'adesione di altri sette Paesi, Italia compresa", "url": "https://formiche.net/2020/01/missione-europea-hormuz-italia-francia/", "site_name": "Formiche.net", "updated_time": "2020-01-20T19:50:12+02:00", "image": {"identifier": "https://formiche.net/files/2018/08/Imagoeconomica_1030126.jpg", "width": 1420, "height": 957}}, "article": {"section": "James Bond", "published_time": "2020-01-20T09:40:10+02:00", "modified_time": "2020-01-20T19:50:12+02:00"}, "twitter": {"card": "summary", "description": "Si chiamer\u00e0 Emasoh la nuova missione europea nello Stretto di Hormuz. Proposta dalla Francia, ha visto l'adesione di altri sette Paesi, Italia compresa", "title": "Luce verde per la missione europea a Hormuz. Italia e Francia insieme", "image": "https://formiche.net/files/2018/08/Imagoeconomica_1030126.jpg"}, "generator": "WooCommerce 2.0.14", "EdImage": "https://formiche.net/files/2018/08/Imagoeconomica_1030126-300x202.jpg", "EdBlankInTitle": "- Formiche.net", "EdDateTime": "2020/01/20"}, "canonical_link": "https://formiche.net/2020/01/missione-europea-hormuz-italia-francia/"}