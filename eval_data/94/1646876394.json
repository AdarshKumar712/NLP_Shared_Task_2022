{"source_url": "https://web.archive.org", "url": "https://web.archive.org/web/20210127232414id_/https://www.cumhuriyet.com.tr/haber/bakan-akardan-kara-kuvvetleri-komutanligi-mesaji-1748018", "title": "Bakan Akar'dan, 'Kara Kuvvetleri Komutanl\u0131\u011f\u0131' mesaj\u0131", "top_image": "https://www.cumhuriyet.com.tr/Archive/2020/6/28/1748018/kapak_114016.jpg", "meta_img": "https://www.cumhuriyet.com.tr/Archive/2020/6/28/1748018/kapak_114016.jpg", "images": ["https://web.archive.org/Archive/2021/1/27/1809335/kapak_172656.jpg", "https://web.archive.org/Archive/2021/1/27/1809129/kapak_073357.jpg", "https://web.archive.org/Content/images/main/cumhuriyet-logo-beyaz.svg", "https://web.archive.org/Archive/2021/1/27/1809357/kapak_203430.jpg", "https://web.archive.org/Archive/2021/1/27/1809340/kapak_174710.jpg", "https://web.archive.org/Archive/2021/1/27/1809323/kapak_162958.jpg", "https://web.archive.org/Archive/2021/1/27/1809239/kapak_124939.jpg", "https://web.archive.org/Archive/2021/1/27/1809190/kapak_104105.jpg", "https://web.archive.org/Archive/2021/1/27/1809266/kapak_140711.jpg", "https://web.archive.org/Archive/2021/1/27/1809217/kapak_115203.jpg", "https://web.archive.org/Archive/2021/1/27/1809278/kapak_143411.jpg", "https://web.archive.org/Archive/2021/1/27/1809210/kapak_113419.jpg", "https://mc.yandex.ru/watch/49053425", "https://web.archive.org/Archive/2021/1/27/1809263/kapak_135150.jpg", "https://web.archive.org/Archive/2020/6/28/1748018/kapak_114016.jpg", "https://web.archive.org/Archive/yazarlar/foto/yazar46.png", "https://web.archive.org/Archive/2021/1/27/1809213/kapak_115623.jpg", "https://web.archive.org/Archive/2021/1/27/1809131/kapak_081232.jpg", "https://web.archive.org/Archive/2021/1/27/1809212/kapak_114211.jpg", "https://web.archive.org/Archive/2021/1/27/1809272/kapak_142728.jpg", "https://web.archive.org/Archive/2021/1/27/1809341/kapak_175603.jpg", "https://www.cumhuriyet.com.tr/Archive/2020/6/28/1748018/kapak_114016.jpg", "https://web.archive.org/Archive/2021/1/27/1809233/kapak_122936.jpg", "https://web.archive.org/Archive/2021/1/27/1809286/kapak_150256.jpg", "https://web.archive.org/Archive/2021/1/27/1809132/kapak_082416.jpg", "https://web.archive.org/Content/images/icons/google_news.png"], "movies": [], "text": "28 Haziran 2020 Pazar, 11:35\n\nBakan Akar, Kara Kuvvetleri'nin kurulu\u015funun 2 bin 229'uncu y\u0131l d\u00f6n\u00fcm\u00fc nedeniyle yay\u0131mlad\u0131\u011f\u0131 mesaj\u0131nda, Mete Han taraf\u0131ndan temelleri at\u0131lan, k\u00f6kl\u00fc mill\u00ee, manevi ve mesleki de\u011ferleriyle T\u00fcrk Ordusu\u2019nun temel unsuru olan Kara Kuvvetleri'nin y\u0131l d\u00f6n\u00fcm\u00fcn\u00fc kutlaman\u0131n gururunu ya\u015fad\u0131klar\u0131n\u0131 bildirdi. Kara Kuvvetleri'nin, her t\u00fcrl\u00fc tehdit ve tehlikeye kar\u015f\u0131 azim ve kararl\u0131l\u0131kla faaliyetlerine devam etti\u011fini kaydeden Bakan Akar, mesaj\u0131nda \u015funlar\u0131 kaydetti:\n\n\n\n\"Kara Kuvvetlerimiz; Suriye'nin kuzeyinde F\u0131rat Kalkan\u0131, Zeytin Dal\u0131, Bar\u0131\u015f P\u0131nar\u0131 ve Bahar Kalkan\u0131 Harek\u00e2tlar\u0131nda; Irak\u2019\u0131n kuzeyinde Pen\u00e7e operasyonlar\u0131nda; Afganistan\u2019dan, L\u00fcbnan\u2019a, Somali\u2019den, Kosova\u2019ya kadar uzanan geni\u015f bir co\u011frafyada uluslararas\u0131 bar\u0131\u015f\u0131 destekleme faaliyetlerinin yan\u0131 s\u0131ra Libya\u2019da e\u011fitim, i\u015fbirli\u011fi ve dan\u0131\u015fmanl\u0131k faaliyetlerinde de \u00fczerine d\u00fc\u015fen g\u00f6rev ve sorumluluklar\u0131 b\u00fcy\u00fck bir fedak\u00e2rl\u0131k ve ba\u015far\u0131 ile yerine getirmi\u015ftir, getirmektedir. Kara Kuvvetlerimizin kahraman ve fedak\u00e2r personelini bu ba\u015far\u0131lar\u0131ndan dolay\u0131 y\u00fcrekten kutluyor, her birini al\u0131nlar\u0131ndan \u00f6p\u00fcyorum.\n\nKara Kuvvetlerimiz; asil milletimizin sevgisi, g\u00fcveni ve duas\u0131ndan ald\u0131\u011f\u0131 g\u00fc\u00e7le bug\u00fcne kadar oldu\u011fu gibi bundan sonra da kendisine verilecek her t\u00fcrl\u00fc g\u00f6revi ba\u015far\u0131yla yerine getirecek ve \u00fclkemizin gurur kayna\u011f\u0131 olmaya devam edecektir. Bu kurulu\u015f y\u0131l d\u00f6n\u00fcm\u00fc vesilesiyle; Gazi Mustafa Kemal Atat\u00fcrk ve silah arkada\u015flar\u0131n\u0131, aziz \u015fehitlerimizi, ebediyete intikal eden kahraman gazilerimizi bir kez daha rahmet ve minnetle y\u00e2d ediyor; hayatta olan kahraman gazilerimize, \u015fehitlerimizin ve gazilerimizin de\u011ferli aile fertlerine sayg\u0131 ve \u015f\u00fckranlar\u0131m\u0131 sunuyorum.\n\nKara Kuvvetleri Komutan\u0131 Orgeneral \u00dcmit D\u00fcndar ba\u015fta olmak \u00fczere, Kara Kuvvetlerimizin bug\u00fcnk\u00fc seviyesine ula\u015fmas\u0131nda eme\u011fi ge\u00e7en muvazzaf ve emekli t\u00fcm personelini kutluyor; kendilerine ve onlara daima destek sa\u011flayan k\u0131ymetli aile fertlerine sa\u011fl\u0131k, ba\u015far\u0131 ve esenlikler diliyorum.\"\n\n\n\nBAKANLIK V\u0130DEO PAYLA\u015eTI\n\n\n\n\u00d6te yandan Milli Savunma Bakanl\u0131\u011f\u0131 da, Kara Kuvvetleri Komutanl\u0131\u011f\u0131'n\u0131n kurulu\u015funun 2 bin 229'uncu y\u0131l d\u00f6n\u00fcm\u00fc nedeniyle Twitter hesab\u0131ndan video payla\u015ft\u0131. Yerli ve milli silahlar ile tatbikat g\u00f6r\u00fcnt\u00fclerinin yer ald\u0131\u011f\u0131 videoda, \u015fu ifadelere yer verildi: \"\u015eanl\u0131 tarihimizin ayr\u0131lmaz par\u00e7as\u0131, kutlu zaferlerimizin mimar\u0131, her zaman g\u00f6revinin ba\u015f\u0131nda ve asil milletimizin emrinde olan T\u00fcrk Kara Kuvvetleri Komutanl\u0131\u011f\u0131m\u0131z\u0131n 2 bin 229\u2019uncu kurulu\u015f y\u0131l d\u00f6n\u00fcm\u00fc kutlu olsun\"\n\n\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Milli Savunma Bakan\u0131 Hulusi Akar, Kara Kuvvetlerimiz; asil milletimizin sevgisi, g\u00fcveni ve duas\u0131ndan ald\u0131\u011f\u0131 g\u00fc\u00e7le bug\u00fcne kadar oldu\u011fu gibi bundan sonra da kendisine verilecek her t\u00fcrl\u00fc g\u00f6revi ba\u015far\u0131yla yerine getirecek ve \u00fclkemizin gurur kayna\u011f\u0131 olmaya devam edecektir dedi.", "meta_lang": "tr", "meta_favicon": "/Content/images/icons/favicon.ico", "meta_data": {"theme-color": "#c90003", "viewport": "width=device-width, initial-scale=1", "title": "Bakan Akar'dan, 'Kara Kuvvetleri Komutanl\u0131\u011f\u0131' mesaj\u0131", "description": "Milli Savunma Bakan\u0131 Hulusi Akar, Kara Kuvvetlerimiz; asil milletimizin sevgisi, g\u00fcveni ve duas\u0131ndan ald\u0131\u011f\u0131 g\u00fc\u00e7le bug\u00fcne kadar oldu\u011fu gibi bundan sonra da kendisine verilecek her t\u00fcrl\u00fc g\u00f6revi ba\u015far\u0131yla yerine getirecek ve \u00fclkemizin gurur kayna\u011f\u0131 olmaya devam edecektir dedi.", "og": {"title": "Bakan Akar'dan, 'Kara Kuvvetleri Komutanl\u0131\u011f\u0131' mesaj\u0131", "type": "article", "url": "https://www.cumhuriyet.com.tr/haber/bakan-akardan-kara-kuvvetleri-komutanligi-mesaji-1748018", "image": "https://www.cumhuriyet.com.tr/Archive/2020/6/28/1748018/kapak_114016.jpg", "description": "Milli Savunma Bakan\u0131 Hulusi Akar, Kara Kuvvetlerimiz; asil milletimizin sevgisi, g\u00fcveni ve duas\u0131ndan ald\u0131\u011f\u0131 g\u00fc\u00e7le bug\u00fcne kadar oldu\u011fu gibi bundan sonra da kendisine verilecek her t\u00fcrl\u00fc g\u00f6revi ba\u015far\u0131yla yerine getirecek ve \u00fclkemizin gurur kayna\u011f\u0131 olmaya devam edecektir dedi."}, "twitter": {"card": "summary_large_image", "site": "@cumhuriyetgzt", "creator": "@cumhuriyetgzt", "title": "Bakan Akar'dan, 'Kara Kuvvetleri Komutanl\u0131\u011f\u0131' mesaj\u0131", "description": "Milli Savunma Bakan\u0131 Hulusi Akar, Kara Kuvvetlerimiz; asil milletimizin sevgisi, g\u00fcveni ve duas\u0131ndan ald\u0131\u011f\u0131 g\u00fc\u00e7le bug\u00fcne kadar oldu\u011fu gibi bundan sonra da kendisine verilecek her t\u00fcrl\u00fc g\u00f6revi ba\u015far\u0131yla yerine getirecek ve \u00fclkemizin gurur kayna\u011f\u0131 olmaya devam edecektir dedi.", "image": {"identifier": "https://www.cumhuriyet.com.tr/Archive/2020/6/28/1748018/kapak_114016.jpg", "src": "https://www.cumhuriyet.com.tr/Archive/2020/6/28/1748018/kapak_114016.jpg", "alt": "Milli Savunma Bakan\u0131 Hulusi Akar, Kara Kuvvetlerimiz; asil milletimizin sevgisi, g\u00fcveni ve duas\u0131ndan ald\u0131\u011f\u0131 g\u00fc\u00e7le bug\u00fcne kadar oldu\u011fu gibi bundan sonra da kendisine verilecek her t\u00fcrl\u00fc g\u00f6revi ba\u015far\u0131yla yerine getirecek ve \u00fclkemizin gurur kayna\u011f\u0131 olmaya devam edecektir dedi."}}, "fb": {"admins": 619332001, "app_id": 168546753348847, "page_id": 153667584658172, "pages": 153667584658172}}, "canonical_link": "https://www.cumhuriyet.com.tr/haber/bakan-akardan-kara-kuvvetleri-komutanligi-mesaji-1748018"}