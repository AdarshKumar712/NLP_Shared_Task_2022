{"source_url": "https://web.archive.org", "url": "https://web.archive.org/web/20210411073940id_/https://www.ansa.it/canale_scienza_tecnica/notizie/spazio_astronomia/2020/02/18/dalla-sonda-solar-orbiter-i-primi-dati-sul-sole-_7135b52b-67a0-49f8-8fdc-54ae25abaaef.html", "title": "Dalla sonda Solar Orbiter i primi dati sul Sole", "top_image": "http://www.ansa.it/webimages/ch_700/2020/2/17/eaa2b939106051b05195eedb26df9a91.jpg", "meta_img": "http://www.ansa.it/webimages/ch_700/2020/2/17/eaa2b939106051b05195eedb26df9a91.jpg", "images": ["https://web.archive.org/webimages/ch_620x438/2020/2/17/eaa2b939106051b05195eedb26df9a91.jpg", "https://web.archive.org/webimages/ch_145x83/2021/4/10/29d13117b55d3d6d7e544cffffb3d98a.png", "https://web.archive.org/sito/img/lazy.png", "https://web.archive.org/webimages/ch_145x83/2021/4/9/037bb589b176cc6012412ff9c6dd9eb4.jpg", "http://www.ansa.it/webimages/ch_700/2020/2/17/eaa2b939106051b05195eedb26df9a91.jpg", "https://web.archive.org/webimages/ch_145x83/2021/4/10/5b7dbd90b1147c0bf909e4be48b1af83.jpg", "https://web.archive.org/webimages/ch_145x83/2021/4/10/a1e8daed649110ebb815538055f16f40.jpg", "https://web.archive.org/webimages/ch_145x83/2021/4/4/757db232c69b67eee97590aea18d468e.jpg", "https://cdn.flipboard.com/badges/flipboard_mrrw.png"], "movies": ["https://www.youtube.com/embed/7wmqVk4D0ys"], "text": "Arrivati a Terra i primi dati inviati dalla sonda Solar Orbiter, dell'Agenzia Spaziale Europea (Esa), lanciata il 10 febbraio per fare la Tac al Sole. Sono misure del campo magnetico solare eseguite dal magnetometro Mag, uno dei 10 strumenti di bordo progettati per studiare il cosiddetto meteo spaziale, in particolare come l'attivit\u00e0 del Sole influenza la vita sulla Terra e nello spazio.\n\n\n\nPer i responsabili del centro di Controllo delle operazioni Esa di Darmstadt, in Germania, i dati indicano che il magnetometro \u00e8 in ottimo stato e che le prime operazioni della sonda, come l'apertura del braccio contenente diversi sensori degli strumenti e quella di tre antenne, si sono svolte correttamente. I primi sensori, ad esempio, sono stati accesi 21 ore dopo il lancio della sonda.\n\n\n\n\n\n\n\nQuattro tra gli strumenti di Solar Orbiter, tra cui il magnetometro Mag, spiega l'Esa, \"misurano l'ambiente attorno alla sonda, in particolare le caratteristiche del vento solare, il flusso di particelle cariche provenienti dalla nostra stella\".\n\n\n\nPer il responsabile dell'esperimento Mag, Tim Horbury, dell'Imperial College di Londra, \"Solar Orbiter \u00e8 in grado di misurare campi magnetici migliaia di volte meno intensi di quelli con cui abbiamo familiarit\u00e0 sulla Terra\". I suoi strumenti sono talmente sensibili da rischiare di essere disturbati dalla stessa attivit\u00e0 elettrica della sonda.\n\n\n\n\"Per questo - precisa Horbury - molti sensori sono collocati a distanza dal corpo centrale, sul braccio di circa 4 metri e mezzo di lunghezza. I primi dati indicano che il campo magnetico diminuisce man mano che ci si allontana dalla sonda. A riprova - conclude - che il braccio si \u00e8 aperto in modo corretto\".", "keywords": [], "meta_keywords": ["Solar Orbiter", "sonda", "magnetometro", "sensore", "campo magnetico solare", "strumento di bordo", "dato", "campo magnetico", "particella", "responsabile", "braccio", "strumento", "meteo", "Darmstadt", "quattro", "Imperial College", "Germania", "Londra"], "tags": [], "authors": ["Redazione Ansa"], "publish_date": "Tue Feb 18 00:00:00 2020", "summary": "", "article_html": "", "meta_description": "Sono misure del suo campo magnetico\r\n\r\n(ANSA)", "meta_lang": "it", "meta_favicon": "/canale_scienza_tecnica/img/ico/favicon.ico", "meta_data": {"description": "Sono misure del suo campo magnetico\r\n\r\n(ANSA)", "keywords": "Solar Orbiter,sonda,magnetometro,sensore,campo magnetico solare,strumento di bordo,dato,campo magnetico,particella,responsabile,braccio,strumento,meteo,Darmstadt,quattro,Imperial College,Germania,Londra", "news_keywords": "Solar Orbiter,sonda,magnetometro,sensore,campo magnetico solare,strumento di bordo,dato,campo magnetico,particella,responsabile,braccio,strumento,meteo,Darmstadt,quattro,Imperial College,Germania,Londra", "EdTitle": "Dalla sonda Solar Orbiter i primi dati sul Sole", "EdImage": "http://www.ansa.it/webimages/ch_126x80/2020/2/17/eaa2b939106051b05195eedb26df9a91.jpg", "twitter": {"card": "summary_large_image", "site": "@Agenzia_Ansa", "title": "Dalla sonda Solar Orbiter i primi dati sul Sole  - Scienza & Tecnica", "description": "Sono misure del suo campo magnetico\r\n\r\n(ANSA)", "image": {"src": "http://www.ansa.it/webimages/ch_700/2020/2/17/eaa2b939106051b05195eedb26df9a91.jpg"}}, "fb": {"app_id": 514987508589175}, "og": {"title": "Dalla sonda Solar Orbiter i primi dati sul Sole  - Scienza & Tecnica", "type": "article", "url": "http://www.ansa.it/canale_scienza_tecnica/notizie/spazio_astronomia/2020/02/18/dalla-sonda-solar-orbiter-i-primi-dati-sul-sole-_7135b52b-67a0-49f8-8fdc-54ae25abaaef.html", "image": "http://www.ansa.it/webimages/ch_700/2020/2/17/eaa2b939106051b05195eedb26df9a91.jpg", "description": "Sono misure del suo campo magnetico\r\n\r\n(ANSA)", "site_name": "ANSA.it"}, "article": {"published_time": "2020-02-17T23:31:22+01:00", "modified_time": "2020-02-19T09:48:59+01:00", "section": "Scienza & Tecnica"}, "application-name": "Scienza&Tecnica - Ansa.it", "msapplication-starturl": "http://www.ansa.it/canale_scienza_tecnica/", "msapplication-tooltip": "Ansa.it", "msapplication-TileImage": "/sito/img/ico/ansa-144-precomposed.png", "msapplication-TileColor": "#258748", "viewport": "width=device-width, initial-scale=1.0, maximum-scale=1.0, user-scalable=0"}, "canonical_link": "http://www.ansa.it/canale_scienza_tecnica/notizie/spazio_astronomia/2020/02/18/dalla-sonda-solar-orbiter-i-primi-dati-sul-sole-_7135b52b-67a0-49f8-8fdc-54ae25abaaef.html"}