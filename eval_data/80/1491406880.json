{"source_url": "https://web.archive.org", "url": "https://web.archive.org/web/20200925001403id_/https://fakty.interia.pl/polska/news-portret-karczewskiego-za-7-7-tys-zl-zawisl-wreszcie-na-scian,nId,4253980", "title": "Portret Karczewskiego za 7,7 tys. z\u0142 zawis\u0142 wreszcie na \u015bcianie", "top_image": "https://i.iplsc.com/-/0009QSG90KR8UML3-C411.jpg", "meta_img": "https://i.iplsc.com/-/0009QSG90KR8UML3-C411.jpg", "images": ["https://web.archive.org/i/interia_logo_b.svg", "https://i.iplsc.com/portret-stanislawa-karczewskiego-zawisl-w-poczekalni-przed-g/0009QSBKVAS47Q23-C122-F4.jpg", "https://i.iplsc.com/interia-pl/0009A60QQ5I2TYF7-C301.jpg", "https://web.archive.org/i/service_logo_s.svg", "https://i.iplsc.com/-/0009QSG90KR8UML3-C411.jpg", "https://web.archive.org/i/interia-logo-2-0.svg", "https://i.iplsc.com/stanislaw-karczewski/0009DMFL3KK658OQ-C122-F4.jpg", "https://e.hub.com.pl/images/adx_fixed/close.svg", "https://i.iplsc.com/stanislaw-karczewski/0009QSG90KR8UML3-C122-F4.jpg", "https://web.archive.org/p.gif", "https://i.iplsc.com/szczepanski/0009TE0F0194V4W6-C415.png"], "movies": [], "text": "Pod koniec 2018 r. ca\u0142a Polska us\u0142ysza\u0142a o portrecie Stanis\u0142awa Karczewskiego z PiS. Dzie\u0142o kosztowa\u0142o 7,7 tys. z\u0142, s\u0142u\u017cby prasowe Senatu nie chcia\u0142y go jednak pokaza\u0107. Po dw\u00f3ch latach doczeka\u0142o si\u0119 w ko\u0144cu \"premiery\". Obraz zaj\u0105\u0142 ju\u017c godne miejsce w poczekalni przed gabinetem marsza\u0142ka Senatu. - Portret, tak wykpiony, wisi. M\u00f3j wizerunek ucierpia\u0142, bardzo \u017ale si\u0119 z tym czuj\u0119 - powiedzia\u0142 Interii Stanis\u0142aw Karczewski. Zdradzi\u0142 te\u017c, dlaczego jego portret powsta\u0142 jeszcze w trakcie poprzedniej kadencji.\n\nZdj\u0119cie Stanis\u0142aw Karczewski /Fot Tomasz Jastrzebowski /Reporter\n\nDo tej pory nikt nie m\u00f3g\u0142 ogl\u0105da\u0107 portretu Karczewskiego, cho\u0107 ten zosta\u0142 zam\u00f3wiony pod koniec 2017 r. Kopi\u0119 ujawnili dziennikarze \"Super Expressu\". Nie by\u0142o jednak pewno\u015bci, czy portret faktycznie tak wygl\u0105da, bo s\u0142u\u017cby prasowe nie chcia\u0142y pokaza\u0107 obrazu opinii publicznej.\n\nReklama\n\n- Obraz znajduje si\u0119 w magazynie Archiwum Senatu i b\u0119dzie tam do ko\u0144ca obecnej kadencji. Po jej zako\u0144czeniu, zgodnie z senack\u0105 tradycj\u0105, zostanie umieszczony w galerii portret\u00f3w by\u0142ych marsza\u0142k\u00f3w Senatu, kt\u00f3ra znajduje si\u0119 w saloniku recepcyjnym przed gabinetem marsza\u0142ka - us\u0142yszeli dziennikarze w senackim biurze prasowym.\n\nJak dowiedzia\u0142a si\u0119 Interia, przyszed\u0142 czas na premier\u0119. Portret, kt\u00f3ry kosztuje blisko 8 tys. z\u0142, zaj\u0105\u0142 wreszcie nale\u017cne mu miejsce w galerii portret\u00f3w by\u0142ych marsza\u0142k\u00f3w. Gdzie mo\u017cna go obejrze\u0107?\n\n- Jest w poczekalni przed gabinetem marsza\u0142ka, obok wizerunku innych polityk\u00f3w - m\u00f3wi nasz informator.\n\nZdj\u0119cie Portret Stanis\u0142awa Karczewskiego zawis\u0142 w poczekalni przed gabinetem wicemarsza\u0142ka / INTERIA.PL\n\nKiedy wybuch\u0142a afera, Stanis\u0142aw Karczewski zapewnia\u0142, \u017ce nie zna\u0142 ceny obrazu. Opowiada\u0142, \u017ce portret trzeba by\u0142o robi\u0107 w trakcie kadencji, a nie po jej zako\u0144czeniu, bo senacki malarz zachorowa\u0142. - To jest m\u00f3j pierwszy portret zrobiony za \u017cycia, mia\u0142em taki swoisty niesmak. Nawet nie chcia\u0142em ogl\u0105da\u0107 tego portretu - wyzna\u0142 \u00f3wczesny marsza\u0142ek na antenie RMF FM w rozmowie z Robertem Mazurkiem. Czy zmieni\u0142 zdanie?\n\n- Dziwi mnie, \u017ce powa\u017cny dziennikarz w powa\u017cnym medium podejmuje tak niepowa\u017cny temat - powiedzia\u0142 Interii Karczewski. Argumentuje, \u017ce \"to nie on ustala\u0142 ceny\", za\u015b spraw\u0119 swojego portretu nazywa \"z\u0142o\u015bliwo\u015bci\u0105 polityczn\u0105\". - Zosta\u0142em skrzywdzony. C\u00f3\u017c z tym, \u017ce namalowano m\u00f3j portret, skoro portretuje si\u0119 wszystkich marsza\u0142k\u00f3w? Tomasz Grodzki r\u00f3wnie\u017c b\u0119dzie sportretowany - us\u0142yszeli\u015bmy od obecnego wicemarsza\u0142ka Senatu.\n\nZdj\u0119cie Stanis\u0142aw Karczewski / Tomasz Jastrz\u0119bowski / Reporter\n\nJak podkre\u015bla polityk, obraz z jego wizerunkiem powsta\u0142 w trakcie kadencji, na specjalne \u017cyczenie malarza: - M\u00f3j portret zosta\u0142 namalowany na \u017cyczenie artysty, kt\u00f3ry jakoby traci\u0142 wzrok i chcia\u0142 mnie namalowa\u0107 wcze\u015bniej. Nie na koniec kadencji tylko na pocz\u0105tku - przekaza\u0142 Interii Stanis\u0142aw Karczewski.\n\nUs\u0142yszeli\u015bmy, \u017ce dotychczas jeden artysta tworzy\u0142 wizerunki wszystkich marsza\u0142k\u00f3w w odrodzonym Senacie. Tradycja ich portretowania pojawi\u0142a si\u0119 ju\u017c za czas\u00f3w II RP.\n\n\n\nJakub Szczepa\u0144ski", "keywords": [], "meta_keywords": [""], "tags": [], "authors": ["Jakub Szczepa\u0144ski"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "koniec, 2018, ca\u0142a, Polska, us\u0142ysza\u0142a, portrecie, Stanis\u0142awa, Karczewskiego, Dzie\u0142o, kosztowa\u0142o, s\u0142u\u017cby, prasowe, Senatu, chcia\u0142y, jednak, pokaza\u0107, dw\u00f3ch, latach, doczeka\u0142o, ko\u0144cu, premiery, Obraz, zaj\u0105\u0142, godne, miejsce", "twitter": {"description": "Pod koniec 2018 r. ca\u0142a Polska us\u0142ysza\u0142a o portrecie Stanis\u0142awa Karczewskiego z PiS. Dzie\u0142o kosztowa\u0142o 7,7 tys. z\u0142, s\u0142u\u017cby prasowe Senatu nie chcia\u0142y go jednak pokaza\u0107. Po dw\u00f3ch latach doczeka\u0142o si\u0119 w ko\u0144cu \"premiery\". Obraz zaj\u0105\u0142 ju\u017c godne miejsce w poczekalni przed gabinetem marsza\u0142ka Senatu. - Portret, tak wykpiony, wisi. M\u00f3j wizerunek ucierpia\u0142, bardzo \u017ale si\u0119 z tym czuj\u0119 - powiedzia\u0142 Interii Stanis\u0142aw Karczewski. Zdradzi\u0142 te\u017c, dlaczego jego portret powsta\u0142 jeszcze w trakcie poprzedniej kadencji.", "card": "summary_large_image"}, "Description": "Portret Karczewskiego za 7,7 tys. z\u0142 zawis\u0142 wreszcie na \u015bcianie - Pod koniec 2018 r. ca\u0142a Polska us\u0142ysza\u0142a o portrecie Stanis\u0142awa Karczewskiego z PiS. Dzie\u0142o kosztowa\u0142o 7,7 tys. z\u0142, s\u0142u\u017cby prasowe Senatu nie chcia\u0142y go jednak pokaza\u0107. Po dw\u00f3ch latach doczeka\u0142o si\u0119 w ko\u0144cu \"premiery\". Obraz zaj\u0105\u0142 ju\u017c", "og": {"type": "article", "title": "Portret Karczewskiego za 7,7 tys. z\u0142. W ko\u0144cu doczeka\u0142 si\u0119 \"premiery\"", "description": "Kliknij i zobacz wi\u0119cej.", "image": "https://i.iplsc.com/-/0009QSG90KR8UML3-C411.jpg", "url": "https://fakty.interia.pl/polska/news-portret-karczewskiego-za-7-7-tys-zl-zawisl-wreszcie-na-scian,nId,4253980"}, "news_keywords": "fakty.interia.pl, polska, fakty dnia, materia\u0142y dziennikarzy grupy interia.pl, jakub szczepa\u0144ski", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/polska/news-portret-karczewskiego-za-7-7-tys-zl-zawisl-wreszcie-na-scian,nId,4253980"}