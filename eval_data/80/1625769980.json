{"source_url": "https://web.archive.org", "url": "https://web.archive.org/web/20220216035525id_/https://www.haberler.com/washington-dc-de-bu-gece-sokaga-cikma-yasagi-13291849-haberi/", "title": "Washington DC'de bu gece soka\u011fa \u00e7\u0131kma yasa\u011f\u0131 uygulanmayacak", "top_image": "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "meta_img": "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "images": ["data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/_blank.gif", "https://web.archive.org/static/reklam/advertisement.gif?ads=1", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "https://www.haberler.com/mstatic/assets/img/haberler-logo.png"], "movies": [], "text": "ABD'nin ba\u015fkenti Washington DC'nin Belediye Ba\u015fkan\u0131 Muriel Bowser, siyahi George Floyd'un polis \u015fiddetiyle \u00f6ld\u00fcr\u00fclmesinin ard\u0131ndan d\u00fczenlenen protestolar sonras\u0131nda kent \u00e7evresine konu\u015flanan askerlerin geri \u00e7ekilmesi gerekti\u011fini s\u00f6yledi.\n\nBowser, yan\u0131nda emniyet yetkilileriyle d\u00fczenledi\u011fi bas\u0131n toplant\u0131s\u0131nda, kentte son 2 gecedir \"olays\u0131z\" ge\u00e7en Floyd protestolar\u0131 hakk\u0131nda de\u011ferlendirmelerde bulundu.\n\nProtestolardaki \u015fiddet olaylar\u0131na m\u00fcdahale i\u00e7in kent \u00e7evresine konu\u015flanan askerlere ili\u015fkin Bowser, \"Washington DC'ye di\u011fer eyaletlerden gelen askerlerin, kentten ayr\u0131lmas\u0131n\u0131 istiyoruz.\" dedi.\n\nBowser, Washington DC'de bu ak\u015fam soka\u011fa \u00e7\u0131kma yasa\u011f\u0131 uygulanmayaca\u011f\u0131n\u0131 da duyurdu.\n\nABD Ba\u015fkan\u0131 Donald Trump'\u0131n Washington DC'de a\u011f\u0131r silahl\u0131 askerler ve g\u00fcvenlik g\u00fc\u00e7lerini g\u00f6revlendirmesinin ard\u0131ndan, kentteki protestolarda tansiyon d\u00fc\u015fm\u00fc\u015f, sal\u0131 ve \u00e7ar\u015famba g\u00fcnk\u00fc g\u00f6steriler \"bar\u0131\u015f\u00e7\u0131l\" olarak devam etmi\u015fti.\n\nWashington DC'de d\u00fcn ak\u015famki protestolarda \"s\u0131f\u0131r\" g\u00f6zalt\u0131\n\n\u00d6te yandan Washington DC Metropol Polis Birimi \u015eefi Peter Newsham da kentte d\u00fcn ak\u015famki protestolarda kimsenin g\u00f6zalt\u0131na al\u0131nmad\u0131\u011f\u0131n\u0131 belirtti.\n\nNewsham, kentteki tansiyonun en y\u00fcksek oldu\u011fu pazartesi gecesi 288, protestolar\u0131n sakinle\u015fti\u011fi sal\u0131 gecesi ise 29 ki\u015finin g\u00f6zalt\u0131na al\u0131nd\u0131\u011f\u0131n\u0131 kaydetti.\n\nFloyd'un \"nefes alam\u0131yorum\" feryad\u0131 t\u00fcm ABD'de yank\u0131land\u0131\n\nSiyahi Amerikal\u0131 46 ya\u015f\u0131ndaki George Floyd, doland\u0131r\u0131c\u0131l\u0131k \u015f\u00fcphesiyle Minneapolis'te polisler taraf\u0131ndan g\u00f6zalt\u0131na al\u0131n\u0131rken, bir polisin uzun s\u00fcre ensesine diziyle basmas\u0131 nedeniyle dakikalarca \"Nefes alam\u0131yorum\" diye yalvarm\u0131\u015ft\u0131.\n\nFloyd'un, olay yerine gelen acil sa\u011fl\u0131k ekiplerince kald\u0131r\u0131ld\u0131\u011f\u0131 hastanede hayat\u0131n\u0131 kaybetti\u011fi belirtilirken, olayla ilgili g\u00f6r\u00fcnt\u00fcler sosyal medyada b\u00fcy\u00fck tepki toplam\u0131\u015ft\u0131.\n\nG\u00f6r\u00fcnt\u00fcler, \u00fclkede siyahilere y\u00f6nelik polis \u015fiddeti tart\u0131\u015fmalar\u0131n\u0131 tekrar alevlendirmi\u015f ve protestolar, olaylar\u0131n ba\u015flad\u0131\u011f\u0131 Minneapolis'ten \u00fclke genelinde pek \u00e7ok kentte s\u0131\u00e7ram\u0131\u015ft\u0131.\n\nFloyd protestolar\u0131nda ya\u015fanan \u015fiddet ve ya\u011fmalamalar nedeniyle, ba\u015fkent Washington ve New York da dahil en az 40 kentte gece soka\u011fa \u00e7\u0131kma yasa\u011f\u0131 getirilirken 25'e yak\u0131n kentte de Ulusal Muhaf\u0131z Birlikleri, polise destek sa\u011flamak i\u00e7in devreye sokulmu\u015ftu.\n\nAA - G\u00fcncel", "keywords": [], "meta_keywords": ["Amerika Birle\u015fik Devletleri", "Soka\u011fa \u00c7\u0131kma Yasa\u011f\u0131", "George Floyd", "Washington", "G\u00fcncel"], "tags": [], "authors": [], "publish_date": "Thu Jun  4 20:51:00 2020", "summary": "", "article_html": "", "meta_description": "ABD\u2019nin ba\u015fkenti Washington DC\u2019nin Belediye Ba\u015fkan\u0131 Muriel Bowser, siyahi George Floyd\u2019un polis \u015fiddetiyle \u00f6ld\u00fcr\u00fclmesinin ard\u0131ndan d\u00fczenlenen protestolar sonras\u0131nda kent \u00e7evresine konu\u015flanan askerlerin geri \u00e7ekilmesi gerekti\u011fini s\u00f6yledi.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "description": "ABD\u2019nin ba\u015fkenti Washington DC\u2019nin Belediye Ba\u015fkan\u0131 Muriel Bowser, siyahi George Floyd\u2019un polis \u015fiddetiyle \u00f6ld\u00fcr\u00fclmesinin ard\u0131ndan d\u00fczenlenen protestolar sonras\u0131nda kent \u00e7evresine konu\u015flanan askerlerin geri \u00e7ekilmesi gerekti\u011fini s\u00f6yledi.", "keywords": "Amerika Birle\u015fik Devletleri,Soka\u011fa \u00c7\u0131kma Yasa\u011f\u0131,George Floyd,Washington,G\u00fcncel", "news_keywords": "Amerika Birle\u015fik Devletleri,Soka\u011fa \u00c7\u0131kma Yasa\u011f\u0131,George Floyd,Washington,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-06-04T20:51:00+03:00", "dateModified": "2020-06-04T20:51:00+03:00", "datePublished": "2020-06-04T20:51:00+03:00", "dateupdated": "2020-06-04T20:51:00+03:00", "og": {"url": "https://www.haberler.com/washington-dc-de-bu-gece-sokaga-cikma-yasagi-13291849-haberi/", "site_name": "Haberler", "locale": "tr_TR", "type": "article", "title": "Washington DC'de bu gece soka\u011fa \u00e7\u0131kma yasa\u011f\u0131 uygulanmayacak", "description": "ABD\u2019nin ba\u015fkenti Washington DC\u2019nin Belediye Ba\u015fkan\u0131 Muriel Bowser, siyahi George Floyd\u2019un polis \u015fiddetiyle \u00f6ld\u00fcr\u00fclmesinin ard\u0131ndan d\u00fczenlenen protestolar sonras\u0131nda kent \u00e7evresine konu\u015flanan askerlerin geri \u00e7ekilmesi gerekti\u011fini s\u00f6yledi.", "image": {"identifier": "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "alt": "Washington DC'de bu gece soka\u011fa \u00e7\u0131kma yasa\u011f\u0131 uygulanmayacak", "secure_url": "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "Amerika Birle\u015fik Devletleri,Soka\u011fa \u00c7\u0131kma Yasa\u011f\u0131,George Floyd,Washington,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-06-04T20:51:00+03:00", "modified_time": "2020-06-04T20:51:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Washington DC'de bu gece soka\u011fa \u00e7\u0131kma yasa\u011f\u0131 uygulanmayacak", "description": "ABD\u2019nin ba\u015fkenti Washington DC\u2019nin Belediye Ba\u015fkan\u0131 Muriel Bowser, siyahi George Floyd\u2019un polis \u015fiddetiyle \u00f6ld\u00fcr\u00fclmesinin ard\u0131ndan d\u00fczenlenen protestolar sonras\u0131nda kent \u00e7evresine konu\u015flanan askerlerin geri \u00e7ekilmesi gerekti\u011fini s\u00f6yledi.", "image": "https://foto.haberler.com/haber/2020/06/04/washington-dc-de-bu-gece-sokaga-cikma-yasagi-13291849_local.jpg", "url": "https://www.haberler.com/washington-dc-de-bu-gece-sokaga-cikma-yasagi-13291849-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/washington-dc-de-bu-gece-sokaga-cikma-yasagi-13291849-haberi/"}