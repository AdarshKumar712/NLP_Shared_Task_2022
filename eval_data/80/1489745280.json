{"source_url": "https://web.archive.org", "url": "https://web.archive.org/web/20200109141201id_/https://wiadomosci.onet.pl/kraj/jacek-kurski-cztery-lata-rzadow-w-tvp-podsumowanie-kontrowersje/7rgx7pr", "title": "Cztery lata rz\u0105d\u00f3w Jacka Kurskiego w TVP. \"Drogo i po trupach\" [KOMENTARZ]", "top_image": "https://ocdn.eu/pulscms-transforms/1/R-Lk9kpTURBXy8yNzM0M2Q3OGZjZjY0MmZhYjFiZDZlNWU3NTMxYjM4OS5qcGeTlQMAzK3NFbHNDDOTCaY5ZjFhYmMGkwXNAjrNASyBoTAB/jacek-kurski.jpg", "meta_img": "https://ocdn.eu/pulscms-transforms/1/R-Lk9kpTURBXy8yNzM0M2Q3OGZjZjY0MmZhYjFiZDZlNWU3NTMxYjM4OS5qcGeTlQMAzK3NFbHNDDOTCaY5ZjFhYmMGkwXNAjrNASyBoTAB/jacek-kurski.jpg", "images": ["https://ocdn.eu/pulscms-transforms/1/l3ek9kpTURBXy8yNzM0M2Q3OGZjZjY0MmZhYjFiZDZlNWU3NTMxYjM4OS5qcGeTlQMAzK3NFbHNDDOTBc0DFM0BvJMJpjlmMWFiYwaBoTAB/jacek-kurski.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/1tMk9kpTURBXy82NDcxMGY1ZWRlMjZmOGI2Y2ZiNDQxNWY4MThlNGUyMi5qcGeSlQLNAxQAwsOVAgDNAvjCw4GhMAE", "https://ocdn.eu/pulscms-transforms/1/V5Ak9kpTURBXy9lOGMwM2IwZjJlZTNjZWE2MTY4MmQyNmEwZWE5NzI2MC5qcGeSlQLNAxQAwsOVAgDNAvjCw4GhMAE", "https://ocdn.eu/pulscms-transforms/1/R-Lk9kpTURBXy8yNzM0M2Q3OGZjZjY0MmZhYjFiZDZlNWU3NTMxYjM4OS5qcGeTlQMAzK3NFbHNDDOTCaY5ZjFhYmMGkwXNAjrNASyBoTAB/jacek-kurski.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/3.svg"], "movies": [], "text": "W \u015brod\u0119, 8 stycznia 2020 r., mijaj\u0105 cztery lata rz\u0105d\u00f3w Jacka Kurskiego w roli prezesa TVP\n\nPoziom dziennikarstwa spada poni\u017cej skali. Stopie\u0144 zak\u0142amania i manipulacji por\u00f3wnywalny jest do najgorszych \"wzorc\u00f3w\" peerelowskiej machiny propagandowej\n\nNajciemniejszymi miejscami s\u0105 oczywi\u015bcie dziennik telewizyjny \"Wiadomo\u015bci\", absurdalnie g\u0142upi program \"W tyle wizji\" i najskrajniejsza szczujnia, czyli \"Studio Polska\", w kt\u00f3rej bryluje pani Magdalena\n\nPomys\u0142, \u017ceby wi\u0119ksz\u0105 wag\u0119 przy\u0142o\u017cy\u0107 do widza 50+ jest interesuj\u0105cy i ka\u017ce przypuszcza\u0107, \u017ce prezes ma albo dobr\u0105 intuicj\u0119, albo bardzo dobrego doradc\u0119. W zalewie nieko\u0144cz\u0105cego si\u0119 festiwalu kiczu, przerywanego skandaliczn\u0105 publicystyk\u0105, propozycje kulturalne s\u0105 naprawd\u0119 niez\u0142e\n\nJacek Kurski gra przede wszystkim na siebie. Uwielbia by\u0107 uwielbiany, a uwielbienie naj\u0142atwiej jest kupi\u0107. Dlatego korzystaj\u0105c z rz\u0105dowych dotacji przebija ka\u017cd\u0105 cen\u0119\n\nJak rz\u0105dzi Jacek Kurski? Poziom dziennikarstwa spada poni\u017cej skali\n\nCzas Jacka Kurskiego w TVP zapisze si\u0119 gigantyczn\u0105 promocj\u0105 disco polo i najprostszej rozrywki, a tako\u017c koszmarem prezesowskiej autopromocji i samouwielbienia mierzonego nie tylko w ilo\u015bci czasu antenowego, kt\u00f3ry po\u015bwi\u0119ci\u0142 sobie, ale r\u00f3wnie\u017c tonami wazeliny zu\u017cytej przez prowadz\u0105cych i \"dziennikarzy\" rozp\u0142ywaj\u0105cych si\u0119 w pochwa\u0142ach dla swojego szefa przy ka\u017cdej mo\u017cliwej sposobno\u015bci. Plus kultowe ju\u017c prezesowskie twitty, w kt\u00f3rych popisuje si\u0119 wynikami ogl\u0105dalno\u015bci.\n\nTo s\u0105 niew\u0105tpliwe negatywy. I je\u015bli TVP ocenia\u0107 wy\u0142\u0105cznie przez pryzmat publicystyki i rozrywki, to obraz by\u0142by i\u015bcie dramatyczny.\n\nStopie\u0144 zak\u0142amania i manipulacji por\u00f3wnywalny jest - a i to z coraz wi\u0119kszym trudem - do najgorszych \"wzorc\u00f3w\" peerelowskiej machiny propagandowej. Pracownicy pionu informacji nie cofaj\u0105 si\u0119 przed niczym. Stworzyli sw\u00f3j w\u0142asny \u015bwiat i nawet nie udaj\u0105, \u017ce obchodzi ich, jaka jest prawda. To ewidentnie wp\u0142yw prezesa, kt\u00f3ry zawsze znany by\u0142 z tego, \u017ce w propagandzie sprawdza si\u0119 doskonale. Wie, \u017ce propaganda i oddanie ludzi musi kosztowa\u0107, wi\u0119c \u015bwietnie p\u0142aci. Ale wie r\u00f3wnie\u017c, \u017ce tym bardziej b\u0119dzie m\u00f3g\u0142 na swoich ludziach polega\u0107 i tym wi\u0119cej wymaga\u0107, im bardziej b\u0119d\u0105 upodleni, i im bardziej\u2026 nie maj\u0105 wyj\u015bcia. I dlatego ka\u017cdy musia\u0142 zosta\u0107 z\u0142amany. Poza tymi, kt\u00f3rzy uczestnicz\u0105 w tym propagandowym przedsi\u0119wzi\u0119ciu ju\u017c to z cynizmu, ju\u017c to z innych osobistych powod\u00f3w, jak cho\u0107by pani Magdalena Og\u00f3rek czy Danuta Holecka.\n\nNajskrajniejsza szczujnia i absurdalnie g\u0142upi program, w kt\u00f3rym bryluje pani Magdalena\n\nNajciemniejszymi miejscami s\u0105 oczywi\u015bcie dziennik telewizyjny \"Wiadomo\u015bci\", absurdalnie g\u0142upi program \"W tyle wizji\" i najskrajniejsza szczujnia, czyli \"Studio Polska\", w kt\u00f3rej bryluje wspomniana ju\u017c pani Magdalena.\n\nKiedy Jacek Kurski zostawa\u0142 prezesem TVP, by\u0142em jednym z niewielu dziennikarzy, kt\u00f3rzy dawali mu kredyt zaufania. Do pewnego stopnia oczywi\u015bcie. Nie mia\u0142em z\u0142udze\u0144, \u017ce TVP stanie si\u0119 tub\u0105 rz\u0105du i rz\u0105dz\u0105cej partii, ale przyznam, \u017ce nie spodziewa\u0142em si\u0119 a\u017c takiej bezczelno\u015bci. Moje szczere nadzieje wi\u0105za\u0142em jednak g\u0142\u00f3wnie z dzia\u0142alno\u015bci\u0105 poza polityczn\u0105 i informacyjn\u0105. Plany restrukturyzacji TVP, proponowany nowy podzia\u0142 kompetencji, silna pozycja redakcji tematycznych by\u0142 i jest ciekawy. I co wa\u017cniejsze, realizuje si\u0119. Trzeba te\u017c odda\u0107 prezesowi, \u017ce to za jego spraw\u0105 bardzo wzros\u0142a produkcja w\u0142asna TVP, powstaje ca\u0142a masa, cz\u0119sto niez\u0142ych seriali i program\u00f3w rozrywkowych. Te ostatnie zawsze b\u0119d\u0105 poddawane krytyce, ale wypada zaznaczy\u0107, \u017ce nawet je\u015bli nie s\u0105 to programy najm\u0105drzejsze, to prawie zawsze realizowane s\u0105 na bardzo wysokim poziomie. Jak cho\u0107by show \"Dance, Dance, Dance\".\n\nFoto: Mieszko Pi\u0119tka / AKPA\n\nCo wa\u017cne, okaza\u0142o si\u0119, \u017ce mo\u017cna stworzy\u0107 w\u0142asny format rozrywki, czyli \"Sanatorium mi\u0142o\u015bci\", i sprzedawa\u0107 je na \u015bwiecie. Co\u015b, co do tej pory wydawa\u0142o si\u0119 nierealne. W og\u00f3le pomys\u0142, \u017ceby wi\u0119ksz\u0105 wag\u0119 przy\u0142o\u017cy\u0107 do widza 50+ jest interesuj\u0105cy i ka\u017ce przypuszcza\u0107, \u017ce prezes ma albo dobr\u0105 intuicj\u0119, albo bardzo dobrego doradc\u0119. Bo tzw. grupa komercyjna - najbardziej warto\u015bciowa dla telewizji, bo do niej kierowane s\u0105 reklamy - kt\u00f3ra w panelach badawczych ko\u0144czy si\u0119 na wieku 49 lat to ju\u017c anachronizm. Dzisiaj najwi\u0119ksz\u0105 si\u0142\u0119 nabywcz\u0105 w Europie i w Polsce r\u00f3wnie\u017c maj\u0105 osoby 50+. Dlatego takie produkcje jak wspomniane \"Sanatorium\" czy \"Voice: Senior\" trzeba doceni\u0107.\n\nSeriale w TVP i kilka produkt\u00f3w serialopodobnych. A kultura?\n\nProdukcja serialowa to te\u017c ciekawy przypadek. Ot\u00f3\u017c i tu znowu kilka s\u0142\u00f3w pochwa\u0142y. Prezesowi Kurskiemu uda\u0142o si\u0119 zwi\u0119kszy\u0107 liczb\u0119 tytu\u0142\u00f3w i jednocze\u015bnie zmniejszy\u0107 ilo\u015b\u0107 pora\u017cek. Tych nie unikn\u0105\u0142, i kilka produkt\u00f3w serialopodobnych musia\u0142o znikn\u0105\u0107 i zosta\u0107 zapomnianych, ale wci\u0105\u017c pojawiaj\u0105 si\u0119 nowe, i zostaj\u0105 na d\u0142u\u017cej. Dobrym przyk\u0142adem mo\u017ce by\u0107 popo\u0142udniowa \"Le\u015bnicz\u00f3wka\" czy sensacyjne, kostiumowe \"Wojenne dziewczyny\". Chocia\u017c i tak serialowym symbolem zarz\u0105du Kurskiego pozostanie nieszcz\u0119sna \"Korona kr\u00f3l\u00f3w\". Nieszcz\u0119sna, bo oberwa\u0142a chyba z ka\u017cdej strony, i czasami niezas\u0142u\u017cenie. Ale do tej produkcji uda\u0142o si\u0119 kupi\u0107 gwiazd\u0119 w osobie Gra\u017cyny Szapo\u0142owskiej. Grosz jest grosz.\n\nNo i sukces spektakularny. Na pewnym poziomie nawet najwa\u017cniejszy, czyli zwyci\u0119stwo \"Pytania na \u015bniadanie\" nad \"Dzie\u0144 dobry TVN\". To dla TVN-u by\u0142 chyba wi\u0119kszy klaps od rosn\u0105cej popularno\u015bci \"Wiadomo\u015bci\".\n\nWzmocniona zosta\u0142a r\u00f3wnie\u017c kultura. Tak. W zalewie nieko\u0144cz\u0105cego si\u0119 festiwalu kiczu, przerywanego skandaliczn\u0105 publicystyk\u0105, propozycje kulturalne s\u0105 naprawd\u0119 niez\u0142e. I \u017ceby ju\u017c nie wnika\u0107 w szczeg\u00f3\u0142y, powiem tylko tyle, \u017ce przywr\u00f3ci\u0142 Kurski nale\u017cne miejsce Teatrowi Telewizji. W tygodniu prezentowane s\u0105 przynajmniej dwa spektakle, a w\u015br\u00f3d nich kilkadziesi\u0105t premierowych w ka\u017cdym roku. Sporo tu spektakli \u015brednich, albo podszytych polityk\u0105, ale zdarzaj\u0105 si\u0119 takie pere\u0142ki jak \"Do\u0142\u0119ga-Mostowicz. Kiedy zamykam oczy\".\n\nI jeszcze jeden sukces. Tym razem gorzki. Mimo tych bezece\u0144stw, jakich dopuszcza si\u0119 Kurski z u\u017cyciem TVP, nadal nie brakuje os\u00f3b chc\u0105cych z nim wsp\u00f3\u0142pracowa\u0107. Nie zwa\u017caj\u0105c na propagand\u0119, cenzur\u0119, zdj\u0119cie z anteny spektaklu \"Bia\u0142y dmuchawiec\", bo wyst\u0119powa\u0142a w nim Julia Wyszy\u0144ska, kt\u00f3ra gra\u0142a w s\u0142ynnej \"Kl\u0105twie\" w teatrze Powszechnym, kolejni aktorzy, re\u017cyserzy i scenarzy\u015bci wal\u0105 do Kurskiego drzwiami i oknami z nadziej\u0105 na umow\u0119 i zarobek. W\u015br\u00f3d nich s\u0105 r\u00f3wnie\u017c wielcy krytycy PiS-u i samego Kurskiego, jak cho\u0107by Wojciech Pszoniak (spektakl \"Paradiso\") czy Olgierd \u0141ukaszewicz (spektakl \"Ostatni hrabia. Edward Bernard Raczy\u0144ski\").\n\nJacek Kurski gra jednak przede wszystkim na siebie\n\nJacek Kurski gra jednak przede wszystkim na siebie. Uwielbia by\u0107 uwielbiany, a uwielbienie trzeba kupi\u0107. Dlatego korzystaj\u0105c z rz\u0105dowych dotacji, przebija ka\u017cd\u0105 cen\u0119, i p\u0142aci, \u017ceby m\u00f3c s\u0142ucha\u0107, jaki jest wspania\u0142y i przebywa\u0107 w\u015br\u00f3d gwiazd i gwiazdeczek. St\u0105d te absurdalnie rozd\u0119te do gargantuicznych rozmiar\u00f3w discopolowe gale i festiwale... I oczywi\u015bcie sport, za kt\u00f3ry got\u00f3w jest p\u0142aci\u0107 wielkie pieni\u0105dze. I to p\u0142aci\u0107 bez sensu.\n\nBo telewizja publiczna powinna dawa\u0107 widzom r\u00f3wnie\u017c emocje sportowe, ale wydawa\u0107 tak wielkie pieni\u0105dze powinna tylko wtedy, je\u015bli \u017cadna otwarta, naziemna telewizja nie by\u0142aby transmisj\u0105 zainteresowana. Dotyczy to zw\u0142aszcza takich imprez jak pi\u0142karskie Mistrzostwa \u015awiata. To jest zbytek. I nie jest wyt\u0142umaczeniem fakt, \u017ce TVP na transmisjach mo\u017ce zarobi\u0107. Bo telewizje publiczne nie s\u0105 od zarabiania i schlebiania gustom, tylko od kreowania.\n\nPOLECAMY! Disco polo to nie pow\u00f3d do wstydu? Kurski apeluje o koniec pogardy\n\nFoto: AKPA\n\nCi\u0105gle mocn\u0105 pozycj\u0119 maj\u0105 mocni telewizyjni producenci. A przecie\u017c pami\u0119tam, jak ubiegaj\u0105c si\u0119 o prezesowski kontrakt, Jacek Kurski obiecywa\u0142 zwi\u0119kszenie dywersyfikacji \u017ar\u00f3de\u0142 pozyskiwania polskiego kontentu i ograniczenie wsp\u00f3\u0142pracy z najwi\u0119kszymi producentami na rzecz mniejszych. Fakt, pojawili si\u0119 nowi, ale pozycja starych i sprawdzonych jest nienaruszona. Takich niezrealizowanych zapowiedzi by\u0142o wi\u0119cej. Ot, cho\u0107by transparentno\u015b\u0107 zam\u00f3wie\u0144 kolejnych produkcji. Jako sw\u00f3j atut przedstawia\u0142 Kurski przygotowany i realizowany przez Wojciecha Hoflika program \"NOS\" czyli Nab\u00f3r, Ocena, Selekcja, przez kt\u00f3ry mia\u0142y by\u0107 \"przepuszczane\" wszystkie propozycje programowe. Jako\u015b o tym ucich\u0142o, i zam\u00f3wienia sk\u0142ada si\u0119 w dawniej sprawdzony spos\u00f3b, czyli przez gabinet prezesa.\n\nCholernie drogo i po trupach, ale uda\u0142o Kurskiemu wyprowadzi\u0107 TVP na szczyt, kt\u00f3ry sam sobie wymarzy\u0142, a \u017ce jest to chwilami szczyt obciachu, to ju\u017c inna sprawa.", "keywords": [], "meta_keywords": [""], "tags": [], "authors": ["Foto", "Mieszko Pi\u0119tka", "Autor", "Wojciech Krzy\u017caniak"], "publish_date": "Wed Jan  8 13:52:00 2020", "summary": "", "article_html": "", "meta_description": "Cztery lata rz\u0105d\u00f3w Jacka Kurskiego w TVP zapisz\u0105 si\u0119 w publicystyce i tzw. pionie informacyjnym skrajn\u0105, przybieraj\u0105c\u0105 cz\u0119sto wr\u0119cz karykaturalne formy jednostronno\u015bci\u0105, manipulacj\u0105 przekraczaj\u0105c\u0105 nierzadko granic\u0119 dezinformacji oraz kultowymi ju\u017c paskami w \"Wiadomo\u015bciach\" i TVP Info. Wszystko to oczywi\u015bcie po\u0142\u0105czone z \u0142amaniem dziennikarskich standard\u00f3w.", "meta_lang": "pl", "meta_favicon": "", "meta_data": {"DC.Identifier": "a30720a4-d2b4-4c48-8ce8-1408dbb1f38b", "pkg-uuid": "a30720a4-d2b4-4c48-8ce8-1408dbb1f38b", "detailType": "article", "serviceUuid": "b177a2c9-166f-4113-9b28-185bbe554807", "description": "Cztery lata rz\u0105d\u00f3w Jacka Kurskiego w TVP zapisz\u0105 si\u0119 w publicystyce i tzw. pionie informacyjnym skrajn\u0105, przybieraj\u0105c\u0105 cz\u0119sto wr\u0119cz karykaturalne formy jednostronno\u015bci\u0105, manipulacj\u0105 przekraczaj\u0105c\u0105 nierzadko granic\u0119 dezinformacji oraz kultowymi ju\u017c paskami w \"Wiadomo\u015bciach\" i TVP Info. Wszystko to oczywi\u015bcie po\u0142\u0105czone z \u0142amaniem dziennikarskich standard\u00f3w.", "og": {"title": "Cztery lata rz\u0105d\u00f3w Jacka Kurskiego w TVP. \"Drogo i po trupach\" [KOMENTARZ]", "description": "Cztery lata rz\u0105d\u00f3w Jacka Kurskiego w TVP zapisz\u0105 si\u0119 w publicystyce i tzw. pionie informacyjnym skrajn\u0105, przybieraj\u0105c\u0105 cz\u0119sto wr\u0119cz karykaturalne formy jednostronno\u015bci\u0105, manipulacj\u0105 przekraczaj\u0105c\u0105 nierzadko granic\u0119 dezinformacji oraz kultowymi ju\u017c paskami w \"Wiadomo\u015bciach\" i TVP Info. Wszystko to oczywi\u015bcie po\u0142\u0105czone z \u0142amaniem dziennikarskich standard\u00f3w.", "image": {"identifier": "https://ocdn.eu/pulscms-transforms/1/R-Lk9kpTURBXy8yNzM0M2Q3OGZjZjY0MmZhYjFiZDZlNWU3NTMxYjM4OS5qcGeTlQMAzK3NFbHNDDOTCaY5ZjFhYmMGkwXNAjrNASyBoTAB/jacek-kurski.jpg", "width": 570, "height": 300, "type": "image/jpeg"}, "url": "https://kultura.onet.pl/wywiady-i-artykuly/jacek-kurski-cztery-lata-rzadow-w-tvp-podsumowanie-kontrowersje/2mv29tn", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-08 13:52:00+0100"}, "fb": {"pages": 185265414715}, "twitter": {"card": "summary_large_image", "description": "Cztery lata rz\u0105d\u00f3w Jacka Kurskiego w TVP zapisz\u0105 si\u0119 w publicystyce i tzw. pionie informacyjnym skrajn\u0105, przybieraj\u0105c\u0105 cz\u0119sto wr\u0119cz karykaturalne formy jednostronno\u015bci\u0105, manipulacj\u0105 przekraczaj\u0105c\u0105 nierzadko granic\u0119 dezinformacji oraz kultowymi ju\u017c paskami w \"Wiadomo\u015bciach\" i TVP Info. Wszystko to oczywi\u015bcie po\u0142\u0105czone z \u0142amaniem dziennikarskich standard\u00f3w.", "title": "Cztery lata rz\u0105d\u00f3w Jacka Kurskiego w TVP. \"Drogo i po trupach\" [KOMENTARZ]", "site": "OnetWiadomosci", "image": "https://ocdn.eu/pulscms-transforms/1/YPSktkpTURBXy8yNzM0M2Q3OGZjZjY0MmZhYjFiZDZlNWU3NTMxYjM4OS5qcGeSlQMAzK3NFbHNDDOTBc0EsM0CWA"}}, "canonical_link": "https://kultura.onet.pl/wywiady-i-artykuly/jacek-kurski-cztery-lata-rzadow-w-tvp-podsumowanie-kontrowersje/2mv29tn"}