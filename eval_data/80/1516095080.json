{"source_url": "https://www.ilgazzettino.it", "url": "https://www.ilgazzettino.it/nordest/venezia/tsunami_droga_chioggia_spacciatori_mestre-5038459.html", "title": "Spacciatori spietati, per chi sgarrava botte e umiliazioni pubbliche", "top_image": "https://www.ilgazzettino.it/photos/MED/84/59/5038459_2236_rsths.jpg", "meta_img": "https://www.ilgazzettino.it/photos/MED/84/59/5038459_2236_rsths.jpg", "images": ["https://www.ilgazzettino.it/img/oroscopo.png", "https://statics.cedscdn.it/photos/THUMB/56/81/5035681_1327_droga_chioggia.jpg", "https://statics.cedscdn.it/photos/THUMB/54/99/5035499_1057_mestre_operazione_tsunami.jpg", "https://www.ilgazzettino.it/img/logo.png", "https://www.ilgazzettino.it/photos/MED/84/59/5038459_2236_rsths.jpg", "https://caltagironeeditore01.wt-eu02.net/927615140575951/wt.pl?p=328,0", "https://secure-it.imrworldwide.com/cgi-bin/m?ci=ilmessaggero-it&cg=0&cc=0&ts=noscript", "https://utils.cedsdigital.it/promo_shop.php?what=img&id_testata=5&ad=dx", "https://statics.cedscdn.it/photos/THUMB/55/11/5035511_1101_andrea_tiozzo_meo_ambrosi.jpg", "https://statics.cedscdn.it/photos/THUMB/20/20/5042020_1450_ventureinin.jpg", "https://statics.cedscdn.it/photos/THUMB/99/83/5039983_1310_fabio_sguazzin.jpg", "https://www.facebook.com/tr?id=429095610566268&ev=PageView\r\n&noscript=1", "https://www.ilgazzettino.it/img/logo_tv.png", "https://statics.cedscdn.it/photos/THUMB/00/99/5040099_1708_bugo_bertolotti.jpg", "https://statics.cedscdn.it/photos/THUMB/82/80/5038280_2050_giulio.jpg", "https://statics.cedscdn.it/photos/MED/21/11/5042111_1544_diodato_imita_al_bano.jpg", "https://statics.cedscdn.it/photos/THUMB/19/71/5041971_1352_coronavirus_controlli.jpg", "https://statics.cedscdn.it/photos/THUMB/18/76/5041876_1228_jesolo10.jpg", "https://statics.cedscdn.it/photos/THUMB/20/44/5042044_1555_rapina.jpg", "https://statics.cedscdn.it/photos/THUMB/19/58/5041958_1332_portafoglio.jpg"], "movies": [], "text": "Tutti spacciatori, ma le regole del \u201csodalizio\u201d erano ferree e chi sgarrava ne pagava le conseguenze. Per esempio, ma poteva esserci di peggio, venendo pubblicamente umiliato dai boss, e guadagnandosi, cos\u00ec, una cattiva fama anche di fronte alla gente comune. I particolari che continuano a emergere sull\u2019operazione \u201cTsunami\u201d che, in oltre un anno di indagini, ha portato allo smantellamento di una articolata rete di spaccio di cocaina, hashish e marijuana che \u201ccopriva\u201d tutta Chioggia, danno il quadro di un\u2019associazione a delinquere che non aveva nulla da invidiare alle pi\u00f9 note \u201cmafie\u201d del Paese: per il giro d\u2019affari, per la capacit\u00e0 di riciclare il denaro, per il controllo che veniva esercitato sui \u201cpesci piccoli\u201d dell\u2019organizzazione. Tra i primi \u201cscambi\u201d documentati dalle intercettazioni dei carabinieri, vi sono quelli di agosto e ottobre 2017, tra Marco Di Bella, uno degli intermediari di secondo livello, e Andrea Tiozzo Meo Ambrosi, il cuoco che, all\u2019epoca, lavorava in un ristorante del Polesine, comunque poco distante dalla Romea.\n\n\n\nL\u2019AVVERTIMENTOTiozzo, in queste occasioni, aveva acquistato circa 200 grammi di cocaina, da rivendere a terzi, e tutto, apparentemente, era filato liscio. In seguito, per\u00f2, aveva cercato di fare il furbo e una partita di circa 150 grammi, l\u2019aveva pagata con settemila euro in contanti risultati, poi, falsi. Uno sgarro che Di Bella e il suo principale socio, Raffaele D\u2019Ambrosio, non potevano lasciar passare sotto silenzio. Cos\u00ec, un giorno, i due si sono recati al ristorante dove lavorava Tiozzo e, di fronte ai clienti presenti nel locale, lo hanno maltrattato e picchiato, rinfacciandogli il debito che aveva nei loro confronti. Nulla di esagerato, a quanto pare: qualche schiaffo, qualche strattone e l\u2019aria minacciosa quanto bastava per spaventarlo e \u201cconsigliare\u201d gli avventori del locale a farsi i fatti propri.\n\nNESSUNA DENUNCIA\n\nI carabinieri non hanno assistito all\u2019episodio ma ne sono venuti a conoscenza, in seguito, dalle intercettazioni telefoniche nei confronti del Tiozzo che lo raccontava a qualcun altro della banda, dichiarandosi risentito del fatto che i clienti avessero assistito alla scena e potessero, quindi, pensar male di lui. Va detto che i testimoni, con ogni probabilit\u00e0, non hanno pensato allo spaccio ma, pi\u00f9 probabilmente, a un debito privato tra i protagonisti, di cui non era il caso di impicciarsi. Infatti nessuno di coloro che avevano assistito ha denunciato l\u2019episodio alle forze dell\u2019ordine, tanto meno la vittima, Tiozzo, che avrebbe dovuto spiegare perch\u00e9 lo avevano malmenato e non aveva alcun interesse a farlo. In seguito, per\u00f2, il debito deve essere stato ripagato e i rapporti tra le parti devono essere tornati alla serenit\u00e0, visto che il rapporto d\u2019affari \u00e8 continuato fino a pochi giorni fa, quando \u00e8 scattata l\u2019operazione Tsunami.\n\nUltimo aggiornamento: 09:44\n\n\u00a9 RIPRODUZIONE RISERVATA", "keywords": [], "meta_keywords": ["arresti", "droga", "operazione tsunami", "spaccio", "tsunami"], "tags": [], "authors": [], "publish_date": null, "summary": "", "article_html": "", "meta_description": "Tutti spacciatori, ma le regole del \u201csodalizio\u201d erano ferree e chi sgarrava ne pagava le conseguenze. Per esempio, ma poteva esserci di peggio, venendo pubblicamente umiliato dai boss, e...", "meta_lang": "it", "meta_favicon": "https://www.ilgazzettino.it/img/favicons/favicon.png", "meta_data": {"viewport": "width=device-width", "description": "Tutti spacciatori, ma le regole del \u201csodalizio\u201d erano ferree e chi sgarrava ne pagava le conseguenze. Per esempio, ma poteva esserci di peggio, venendo pubblicamente umiliato dai boss, e...", "keywords": "arresti, droga, operazione tsunami, spaccio, tsunami", "robots": "index,follow", "article": {"content_tier": "metered"}, "news_keywords": "arresti, droga, operazione tsunami, spaccio, tsunami", "pay": 0, "og": {"type": "article", "title": "Spacciatori spietati, per chi sgarrava botte e umiliazioni pubbliche", "url": "https://www.ilgazzettino.it/nordest/venezia/tsunami_droga_chioggia_spacciatori_mestre-5038459.html", "image": "https://www.ilgazzettino.it/photos/MED/84/59/5038459_2236_rsths.jpg", "description": "Tutti spacciatori, ma le regole del \u201csodalizio\u201d erano ferree e chi sgarrava ne pagava le conseguenze. Per esempio, ma poteva esserci di peggio, venendo pubblicamente umiliato dai boss, e..."}, "fb": {"pages": 154142713068, "app_id": 1405845179653364}, "twitter": {"card": "summary_large_image", "url": "https://www.ilgazzettino.it/nordest/venezia/tsunami_droga_chioggia_spacciatori_mestre-5038459.html", "site": "@Gazzettino", "title": "Spacciatori spietati, per chi sgarrava botte e umiliazioni pubbliche", "description": "Tutti spacciatori, ma le regole del \u201csodalizio\u201d erano ferree e chi sgarrava ne pagava le conseguenze. Per esempio, ma poteva esserci di peggio, venendo pubblicamente umiliato dai boss, e...", "image": "https://www.ilgazzettino.it/photos/MED/84/59/5038459_2236_rsths.jpg"}}, "canonical_link": "https://www.ilgazzettino.it/nordest/venezia/tsunami_droga_chioggia_spacciatori_mestre-5038459.html"}