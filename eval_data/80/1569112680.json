{"source_url": "https://web.archive.org", "url": "https://web.archive.org/web/20200406164252id_/https://www.milligazete.com.tr/makale/4133234/fatma-tuncer/merhamet-hepimize-lazimdir", "title": "Merhamet hepimize laz\u0131md\u0131r", "top_image": "https://www.milligazete.com.tr/users/593/profile.jpg", "meta_img": "https://www.milligazete.com.tr/users/593/profile.jpg", "images": ["https://www.milligazete.com.tr/users/593/profile.jpg", "https://file.daktilo.com/themes/enerjik/assets/img/mask-yazar.1585051496.png", "https://file.daktilo.com/themes/enerjik/assets/img/bos.png", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/users/593/avatar.jpg?r=d9db87755250a04c61d8432c4fbec686", "https://static.daktilo.com/sites/71/uploads/2017/07/03/large/milli-logo-desktop-(5).png", "https://static.daktilo.com/sites/71/uploads/2017/07/03/large/milli-logo-mobil-(3).png"], "movies": [], "text": "Allah ya\u015fl\u0131lar\u0131n, hastalar\u0131n, yoksullar\u0131n, zay\u0131f b\u0131rak\u0131lm\u0131\u015flar\u0131n ve \u00e7ocuklar\u0131n bak\u0131m ve g\u00fcvenli\u011finin sa\u011flanmas\u0131 i\u00e7in f\u0131tratlar\u0131m\u0131za \u015fefkat ve merhamet gibi de\u011ferlerin \u00e7ekirde\u011fini bah\u015fetmi\u015ftir. E\u011fer f\u0131tri dokular\u0131m\u0131zda mevcut olan bu de\u011ferleri diri tutabilmi\u015fsek, zay\u0131flarla kar\u015f\u0131la\u015ft\u0131\u011f\u0131m\u0131zda vicdan\u0131m\u0131z ister istemez harekete ge\u00e7er ve bu ki\u015filerin eli, aya\u011f\u0131 g\u00f6z\u00fc kula\u011f\u0131 oluruz. Rabbim bah\u015fetti\u011fi merhamet \u00e7ekirde\u011fi ile bizleri bu ki\u015filerin hizmetk\u00e2r\u0131 k\u0131lar ve onlar\u0131n ihtiya\u00e7lar\u0131n\u0131 kar\u015f\u0131lar.\n\nB\u00fcy\u00fcklerimizin, \u201cVeren el alan elden \u00fcst\u00fcnd\u00fcr\u201d s\u00f6z\u00fcn\u00fcn s\u0131rr\u0131 yap\u0131lan hasenat\u0131n getirdi\u011fi kazan\u00e7ta gizlidir. Zira d\u00fc\u015fen ki\u015fiye el uzatmak, bir ki\u015finin yaras\u0131na merhem olmak, hay\u0131r hasenat yapmak sadece kar\u015f\u0131 taraf i\u00e7in de\u011fil eylemi ger\u00e7ekle\u015ftiren ki\u015fi i\u00e7in de b\u00fcy\u00fck bir kazan\u00e7t\u0131r. Yap\u0131lan hasenatlar maddi d\u00fcnyan\u0131n normlar\u0131na g\u00f6re bir kay\u0131p olarak g\u00f6r\u00fclebilir manevi d\u00fcnyada ise ki\u015fi verdi\u011fi kadar zengindir, verdi\u011fi kadar kazan\u00e7 elde eder. Zira Allah i\u00e7in infak edilen her \u015fey, manevi d\u00fcnyada servet ve zenginli\u011fe d\u00f6n\u00fc\u015f\u00fcr.\n\n\u0130slam medeniyetinin zay\u0131flara kar\u015f\u0131 \u015fefkat eksenli tutumuna kar\u015f\u0131n, vah\u015fi Bat\u0131 zay\u0131flara ya\u015fam hakk\u0131 tan\u0131m\u0131yor\u2026 Nitekim g\u00f6rmekteyiz ki, Bat\u0131 zihniyeti son g\u00fcnlerde g\u00fcndemden d\u00fc\u015fmeyen \u00f6ld\u00fcr\u00fcc\u00fc vir\u00fcs\u00fcn birinci derecede ma\u011fdurlar\u0131 olan ya\u015fl\u0131 ve kronik hastalar\u0131 \u00f6l\u00fcme terk ettiler.\n\nD\u00fcnya g\u00fcndemini i\u015fgal eden Covid-19\u2019un birinci derece hedefinde ya\u015fl\u0131 ve hastalar vard\u0131. Fakat bu konuda Bat\u0131 zihniyetinin tavr\u0131 katil vir\u00fcsten farkl\u0131 de\u011fildi. \u015eayet vir\u00fcs bir proje ise ki; projeyi tasarlayanlar ya\u015fl\u0131lar\u0131 ve hastalar\u0131 \u00f6l\u00fcme terk ederek yeni bir \u0131rk dizayn\u0131na kap\u0131 aralamak istiyor olabilirler. Ancak bu m\u00fcmk\u00fcn olabilir mi bilemiyoruz\u2026 Bilinmelidir ki, maddi g\u00fcce tapan Bat\u0131 zihniyetine g\u00f6re g\u00fc\u00e7s\u00fczler ve zay\u0131flar at\u0131l bir e\u015fya, toplumun \u00fczerine sar\u0131lm\u0131\u015f bir kambur gibidir. Zay\u0131flar\u0131, ya\u015fl\u0131 ve hastalar\u0131 yok sayan Avrupal\u0131 y\u00f6neticiler ard\u0131 s\u0131ra yapt\u0131klar\u0131 a\u00e7\u0131klamalarla de\u011ferli bir kitap mesabesinde olan ya\u015fl\u0131lar\u0131 incittiler, onlar\u0131n umutlar\u0131n\u0131 k\u0131rd\u0131lar.\n\n\u0130talyal\u0131 doktor Chistian Salaroli, \u201c\u0130yile\u015ftirmek i\u00e7in hasta se\u00e7iyoruz 85-95 aras\u0131ndaki ki\u015fileri ve a\u011f\u0131r solunum rahats\u0131zl\u0131\u011f\u0131yla gelenleri tedavi etmiyoruz\u201d dedi. \u0130ngiltere ba\u015fbakan\u0131 Boris Johnson, \u201cY\u00fcksek ate\u015f ve nefes darl\u0131\u011f\u0131 olan ya\u015fl\u0131 hastalar\u0131n hastaneye gelmeyip evlerinde kendilerini izole etmelerini\u201d s\u00f6yledi. \u0130ngiliz h\u00fck\u00fcmeti n\u00fcfusun b\u00fcy\u00fck \u00e7o\u011funlu\u011funun art\u0131k vir\u00fcse kar\u015f\u0131 ba\u011f\u0131\u015f\u0131kl\u0131k kazanm\u0131\u015f olabilece\u011fini ifade etti ve 70 ya\u015f \u00fcst\u00fc ki\u015filerin yo\u011fun bak\u0131ma al\u0131nmamas\u0131 karar\u0131 ald\u0131. Hollanda Ba\u015fbakan\u0131 Mark Rutte \u201cs\u00fcr\u00fc ba\u011f\u0131\u015f\u0131kl\u0131\u011f\u0131\u201d \u00f6nerisini mant\u0131kl\u0131 buldu ve ya\u015fl\u0131 ve hastalar\u0131 yok sayd\u0131. Almanya\u2019da 65 ya\u015f \u00fcst\u00fc hastalar\u0131n yo\u011fun bak\u0131m \u00fcnitelerine al\u0131nmamas\u0131 karar\u0131 al\u0131nd\u0131.\n\nMaddiyat odakl\u0131 g\u00fc\u00e7 alg\u0131s\u0131na sahip olan z\u00fcmreler birer tarihi eser kadar de\u011ferli olan ya\u015fl\u0131 bireylerin sahip oldu\u011fu bilgeli\u011fi, ruh inceli\u011fini, derin d\u00fc\u015f\u00fcnce ve deneyimlerini g\u00f6remeyecek kadar gafiller. Nitekim ya\u015fl\u0131lara \u00f6zel bir de\u011fer bi\u00e7en \u0130slam k\u00fclt\u00fcr\u00fcne kar\u015f\u0131n kapitalist Bat\u0131 zihniyeti ya\u015fl\u0131 bireyleri at\u0131l bir e\u015fya gibi g\u00f6r\u00fcp \u00f6l\u00fcme terk ettiler. Her f\u0131rsatta \u00f6zg\u00fcrl\u00fck ve e\u015fitlikten bahseden bu zihniyet toplumun zay\u0131flar\u0131n\u0131 b\u00fct\u00fcn d\u00fcnyay\u0131 etki alt\u0131na alan \u00f6ld\u00fcr\u00fcc\u00fc vir\u00fcs\u00fcn inisiyatifine b\u0131rakt\u0131lar. \u0130talya, \u0130spanya, \u0130ngiltere, Fransa ve ABD\u2019de gen\u00e7 hastalar tedavi edilirken ya\u015fl\u0131lar adeta bo\u011fularak \u00f6l\u00fcme terk edildiler.\n\nBirey ya da toplumlar\u0131n medeniyet \u00f6l\u00e7\u00fcs\u00fc zay\u0131flar\u0131na verdi\u011fi de\u011ferle \u00f6l\u00e7\u00fcl\u00fcr. \u0130slam medeniyeti insanl\u0131k tarihinin en karanl\u0131k d\u00f6nemlerinde dahi zay\u0131flar\u0131 koruma alt\u0131na alarak onlar\u0131n haklar\u0131na titizlikle riayet etmi\u015ftir. D\u00fcnyay\u0131 kan g\u00f6l\u00fcne \u00e7eviren vah\u015fi Bat\u0131 ise zay\u0131flar\u0131 tarihin \u00e7\u00f6pl\u00fc\u011f\u00fc olarak g\u00f6r\u00fcp \u00f6l\u00fcme ve yaln\u0131zl\u0131\u011fa terk etmi\u015f ve karakterini ortaya koymu\u015ftur.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Allah ya\u015fl\u0131lar\u0131n, hastalar\u0131n, yoksullar\u0131n, zay\u0131f b\u0131rak\u0131lm\u0131\u015flar\u0131n ve \u00e7ocuklar\u0131n bak\u0131m ve g\u00fcvenli\u011finin sa\u011flanmas\u0131 i\u00e7in f\u0131tratlar\u0131m\u0131za \u015fefkat ve merhamet...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "Allah ya\u015fl\u0131lar\u0131n, hastalar\u0131n, yoksullar\u0131n, zay\u0131f b\u0131rak\u0131lm\u0131\u015flar\u0131n ve \u00e7ocuklar\u0131n bak\u0131m ve g\u00fcvenli\u011finin sa\u011flanmas\u0131 i\u00e7in f\u0131tratlar\u0131m\u0131za \u015fefkat ve merhamet...", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Merhamet hepimize laz\u0131md\u0131r", "type": "article", "url": "https://www.milligazete.com.tr/makale/4133234/fatma-tuncer/merhamet-hepimize-lazimdir", "image": {"identifier": "https://www.milligazete.com.tr/users/593/profile.jpg", "width": 200, "height": 260, "alt": "Fatma Fatma"}}, "twitter": {"card": "summary", "site": "@milligazetecom", "title": "Merhamet hepimize laz\u0131md\u0131r", "image": "https://www.milligazete.com.tr/users/593/profile.jpg"}}, "canonical_link": "https://www.milligazete.com.tr/makale/4133234/fatma-tuncer/merhamet-hepimize-lazimdir"}