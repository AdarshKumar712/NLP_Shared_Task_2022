{"source_url": "https://web.archive.org", "url": "https://web.archive.org/web/20200922142007id_/https://www.birgun.net/haber/hakkini-arayan-ogrencilere-ceza-287614", "title": "Hakk\u0131n\u0131 arayan \u00f6\u011frencilere ceza", "top_image": "https://static.birgun.net/resim/haber-detay-resim/2020/02/12/hakkini-arayan-ogrencilere-ceza-687013-5.jpg", "meta_img": "https://static.birgun.net/resim/haber-detay-resim/2020/02/12/hakkini-arayan-ogrencilere-ceza-687013-5.jpg", "images": ["https://static.birgun.net/static/images/birgun-logo.png", "https://static.birgun.net/resim/haber-detay-resim/2020/02/12/hakkini-arayan-ogrencilere-ceza-687013-5.jpg", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/haber-liste-resim/2020/09/19/fatih-projesi-ne-1-milyar-tl-782578-6.jpg", "https://static.birgun.net/resim/video-snapshot-resim/2020/09/16/halil-sezai-nin-yasli-sahsi-dovdugu-goruntuler-ortaya-cikti-665-8.jpg", "https://static.birgun.net/belge/2020/02/04/alt-pdivur.jpg", "https://static.birgun.net/resim/haber-liste-resim/2020/09/20/bakan-selcuk-velilere-seslendi-televizyondaki-dersler-yeterli-783099-6.jpg", "https://static.birgun.net/resim/haber-liste-resim/2020/09/22/konya-da-ilkokul-ogretmeni-istismardan-iki-kez-beraat-etti-783544-6.jpg", "https://static.birgun.net/resim/haber-liste-resim/2020/09/20/pembe-tablolar-gercek-degil-782874-6.jpg"], "movies": [], "text": "Yukar\u0131 \u00c7\u0131k\n\nHakk\u0131n\u0131 arayan \u00f6\u011frencilere ceza\n\n\u0130T\u00dc\u2019de, kantin fiyatlar\u0131n\u0131 protesto eden 14 \u00f6\u011frenciye disiplin cezas\u0131 verildi. Toplam 1 y\u0131l uzakla\u015ft\u0131rma alan Deniz Eksin, y\u00f6netimin soru\u015fturmalar\u0131 arac\u0131l\u0131\u011f\u0131yla kendilerine sald\u0131rd\u0131\u011f\u0131n\u0131 s\u00f6yledi. Metehan Mo\u011fulko\u00e7 ise \"Okulda ciddi bir \u00f6zg\u00fcrl\u00fck sorunu var\" dedi\n\nDilan Esen\n\nOkuldaki \u00f6zel i\u015fletmelerin kantin fiyatlar\u0131n\u0131n y\u00fcksek olmas\u0131na kar\u015f\u0131 ge\u00e7en y\u0131l aral\u0131k ay\u0131nda boykot karar\u0131 al\u0131p eylem yapan \u0130stanbul Teknik \u00dcniversitesi (\u0130T\u00dc) \u00f6\u011frencisi 7 ki\u015fiye uzakla\u015ft\u0131rma 7'sine ise k\u0131nama cezas\u0131 verildi.\n\nY\u00fcksek kantin fiyatlar\u0131na tepki g\u00f6steren \u00f6\u011frenciler, boykot kapsam\u0131nda okulda \u00e7ay, kahve gibi \u00fcr\u00fcnleri \u00fccretsiz da\u011f\u0131tt\u0131. Soru\u015fturma a\u00e7\u0131lmas\u0131n\u0131n ard\u0131ndan, \u0130T\u00dc Rekt\u00f6rl\u00fc\u011f\u00fc \u00f6\u011frencileri cezaland\u0131rd\u0131. Rekt\u00f6rl\u00fck taraf\u0131ndan haz\u0131rlanan g\u00f6revlendirme yaz\u0131s\u0131nda, ceza alan \u00f6\u011frencilere \u201c\u00d6\u011frenme ve \u00f6\u011fretme h\u00fcrriyetinin engelleyici veya \u2018y\u00fcksek\u00f6\u011fretim kurumlar\u0131n\u0131n i\u015fleyi\u015f ve huzurunu bozucu eylemlerde bulunmak\u2019 ve \u2018izin almadan toplant\u0131lar d\u00fczenlemek\u2019 eylemlerini i\u015fledi\u011finiz tespit edilmi\u015ftir\u201d denildi.\n\n\u00d6\u011frencilere verilen cezalar \u015fu \u015fekilde:\n\n>>7 ki\u015fiye k\u0131nama\n\n>>1 ki\u015fiye 1 hafta uzakla\u015ft\u0131rma\n\n>>3 ki\u015fiye 1 ay uzakla\u015ft\u0131rma\n\n>>2 ki\u015fiye 6 ay uzakla\u015ft\u0131rma\n\n>>1 ki\u015fiye 1 y\u0131l uzakla\u015ft\u0131rma\n\nH\u00dcRR\u0130YET SORUNU VAR\n\nUzakla\u015ft\u0131rma cezas\u0131 alan \u00f6\u011frenciler BirG\u00fcn'e konu\u015ftu. Ayr\u0131 ayr\u0131 iki kere 6 ay uzakla\u015ft\u0131rma cezas\u0131 verilen \u00f6\u011frenci Deniz Eksin, ayn\u0131 zamanda boykot s\u0131ras\u0131nda g\u00fcvenlik g\u00f6revlileri taraf\u0131ndan darp edilenlerden biri. G\u00fcvenli\u011fin kendisini darp etti\u011fini ancak kendisinin ceza ald\u0131\u011f\u0131n\u0131 s\u00f6yleyen Eksin, \"Biz g\u00fcvenli\u011fin bu m\u00fcdahalesini protesto ettik. Bu protesto nedeniyle bana tekrar ceza verdiler. Okul i\u00e7erisinde \u00f6\u011frencilerin y\u00f6netimi protesto etmesi ve fikrini s\u00f6ylemesi asl\u0131nda en demokratik hakk\u0131. Bunun d\u0131\u015f\u0131nda \u00f6\u011frencilerin okul i\u00e7inde kantin a\u00e7\u0131lmas\u0131n\u0131 istemesi de hakk\u0131 ama y\u00f6netim bunu ger\u00e7ekle\u015ftirece\u011fine g\u00fcvenli\u011fi ve soru\u015fturmalar\u0131 arac\u0131l\u0131\u011f\u0131yla sald\u0131r\u0131yor\" dedi.\n\nSorunlar \u00e7\u00f6z\u00fclmedi\u011fi i\u00e7in boykot kararlar\u0131na devam ettiklerini s\u00f6yleyen Eksen, \"Bu okulda bir h\u00fcrriyet sorunu var. Haklar\u0131m\u0131z\u0131 tekrar kazanabilmek i\u00e7in eylemlerimize devam edece\u011fiz\" diye konu\u015ftu.\n\nKAR\u015eI OLANI YASAKLIYOR\n\n\u0130ki kez 1 ayl\u0131k ceza verilen \u00f6\u011frenci Metehan Mo\u011fulko\u00e7 ise \u0130T\u00dc Rekt\u00f6rl\u00fc\u011f\u00fc'n\u00fcn \u00e7ay kazan\u0131n\u0131 kald\u0131rtt\u0131\u011f\u0131n\u0131 hat\u0131rlatt\u0131. Mo\u011fulko\u00e7, \"Soru\u015fturma dosyas\u0131nda bizden kimlik istediklerini ve vermedi\u011fimizi yazm\u0131\u015flar ama benden kimlik istememi\u015flerdi. Asl\u0131nda biz bu boykotla birlikte yeni sorunlar do\u011fdu\u011funu anlad\u0131k. Bu da \u015fu; asl\u0131nda rekt\u00f6rl\u00fck kendisine kar\u015f\u0131 olan her g\u00f6r\u00fc\u015f\u00fc bast\u0131rmaya \u00e7al\u0131\u015f\u0131yor\" ifadelerini kulland\u0131.\n\nYapt\u0131klar\u0131 eylemin d\u00fc\u015f\u00fcnce \u00f6zg\u00fcrl\u00fc\u011f\u00fc boykotuna d\u00f6n\u00fc\u015ft\u00fc\u011f\u00fcne dikkat \u00e7eken Mo\u011fulko\u00e7, \u015f\u00f6yle konu\u015ftu: \"Rekt\u00f6rl\u00fck bir sene \u00f6nce \u00e7e\u015fitli kul\u00fcplerin etkinliklerini yapmay\u0131 da yasaklam\u0131\u015ft\u0131. Rekt\u00f6rl\u00fck kendisine kar\u015f\u0131t hi\u00e7 bir \u015feye izin vermiyor. Dolay\u0131s\u0131yla bu bir d\u00fc\u015f\u00fcnce sorunu \u00f6zg\u00fcrl\u00fc\u011f\u00fc haline geldi. Yemekhanenin kapat\u0131lmas\u0131na y\u00f6nelik bir protesto ger\u00e7ekle\u015ftirmi\u015ftim. Buradan da soru\u015fturma a\u00e7\u0131ld\u0131 ve 1 ay daha ceza verilebilir. Okulumuzda \u00e7ok ciddi bir \u00f6zg\u00fcrl\u00fck sorunu oldu\u011fu g\u00f6z\u00fck\u00fcyor. Bize bu soru\u015fturmalar\u0131 7 Ocak'ta a\u00e7t\u0131lar. Savunmam\u0131z\u0131 da 13 Ocak'ta savunmam\u0131z\u0131 verdik. Ancak bize cezay\u0131 d\u00f6nem ba\u015f\u0131nda verdiler ki dava a\u00e7\u0131p y\u00fcr\u00fctmeyi durdurama karar\u0131 \u00e7\u0131kmas\u0131n.\"\n\nDO\u011eA KOLEJ\u0130'N\u0130 SATIN ALMI\u015eTI\n\nAylarca \u00f6\u011fretmenlerine maa\u015f vermeyen Do\u011fa Koleji, ge\u00e7en aral\u0131k ay\u0131nda \u0130T\u00dc Vakf\u0131'na sat\u0131lm\u0131\u015ft\u0131. \u0130T\u00dc Vakf\u0131 taraf\u0131ndan yap\u0131lan a\u00e7\u0131klamada \"Say\u0131n Rekt\u00f6r\u00fcm\u00fcz Prof. Dr. Mehmet Karaca\u2019n\u0131n y\u00f6netti\u011fi s\u00fcre\u00e7, Do\u011fa Koleji\u2019nin bor\u00e7lar\u0131n\u0131n yap\u0131land\u0131r\u0131lmas\u0131 ve Do\u011fa Koleji\u2019nin tamamen \u0130T\u00dc\u2019ye ge\u00e7mesi konular\u0131nda uzla\u015fma ile sonu\u00e7lanm\u0131\u015ft\u0131r\" denmi\u015fti. Do\u011fa Koleji'ni sat\u0131n alan \u0130T\u00dc'n\u00fcn, \u00f6\u011frencilerinin ucuz g\u0131daya ula\u015fmamas\u0131n\u0131 sa\u011flayamamas\u0131 dikkat \u00e7ekti. \u00d6\u011frencilerin kantin fiyatlar\u0131 ve yemekhane zamlar\u0131na tepki g\u00f6sterdi\u011fi i\u00e7in ceza almas\u0131 ise tepkilere neden oldu.\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["\u0130T\u00dc", "ceza", "boykot", "d\u00fc\u015f\u00fcnce \u00f6zg\u00fcrl\u00fc\u011f\u00fc", "dava"], "tags": [], "authors": [], "publish_date": null, "summary": "", "article_html": "", "meta_description": "\u0130T\u00dc\u2019de, kantin fiyatlar\u0131n\u0131 protesto eden 14 \u00f6\u011frenciye disiplin cezas\u0131 verildi. Toplam 1 y\u0131l uzakla\u015ft\u0131rma alan Deniz Eksin, y\u00f6netimin soru\u015fturmalar\u0131", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "\u0130T\u00dc\u2019de, kantin fiyatlar\u0131n\u0131 protesto eden 14 \u00f6\u011frenciye disiplin cezas\u0131 verildi. Toplam 1 y\u0131l uzakla\u015ft\u0131rma alan Deniz Eksin, y\u00f6netimin soru\u015fturmalar\u0131", "title": "Hakk\u0131n\u0131 arayan \u00f6\u011frencilere ceza", "url": "https://www.birgun.net/haber/hakkini-arayan-ogrencilere-ceza-287614", "image": "https://static.birgun.net/resim/haber-detay-resim/2020/02/12/hakkini-arayan-ogrencilere-ceza-687013-5.jpg", "type": "website", "site_name": "birgun.net"}, "keywords": "\u0130T\u00dc, ceza, boykot, d\u00fc\u015f\u00fcnce \u00f6zg\u00fcrl\u00fc\u011f\u00fc, dava", "articleid": 287614, "article": {"published": "2020-02-12"}, "twitter": {"url": "https://www.birgun.net/haber/hakkini-arayan-ogrencilere-ceza-287614", "title": "Hakk\u0131n\u0131 arayan \u00f6\u011frencilere ceza", "description": "\u0130T\u00dc\u2019de, kantin fiyatlar\u0131n\u0131 protesto eden 14 \u00f6\u011frenciye disiplin cezas\u0131 verildi. Toplam 1 y\u0131l uzakla\u015ft\u0131rma alan Deniz Eksin, y\u00f6netimin soru\u015fturmalar\u0131 arac\u0131l\u0131\u011f\u0131yla kendilerine sald\u0131rd\u0131\u011f\u0131n\u0131 s\u00f6yledi. Metehan Mo\u011fulko\u00e7 ise 'Okulda ciddi bir \u00f6zg\u00fcrl\u00fck sorunu var'", "image": "https://static.birgun.net/resim/haber-detay-resim/2020/02/12/hakkini-arayan-ogrencilere-ceza-687013-5.jpg", "card": "summary_large_image", "widgets": {"new-embed-design": "on", "csp": "on"}, "site": "@BirGun_Gazetesi"}, "pdate": 20200212, "utime": 20200212101320, "ptime": 20200212080000, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/hakkini-arayan-ogrencilere-ceza-287614"}