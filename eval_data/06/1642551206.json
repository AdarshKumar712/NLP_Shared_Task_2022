{"source_url": "https://web.archive.org", "url": "https://web.archive.org/web/20201224155500id_/https://www.milligazete.com.tr/haber/4919867/hastaneye-gideceklere-randevu-uyarisi", "title": "Hastaneye gideceklere 'randevu' uyar\u0131s\u0131!", "top_image": "https://static.daktilo.com/sites/71/uploads/2020/06/23/large/unnamed.jpg", "meta_img": "https://static.daktilo.com/sites/71/uploads/2020/06/23/large/unnamed.jpg", "images": ["https://file.daktilo.com/themes/enerjik/assets/img/mask-16-9.png", "https://static.daktilo.com/sites/71/uploads/2020/06/23/large/unnamed.jpg", "https://static.daktilo.com/images/services/google-news-follow.png", "https://www.milligazete.com.tr/sites/71/uploads/2020/06/23/large/resized-46cec-1215-tur-picture-20200623-21841496-21841495.jpg", "https://file.daktilo.com/themes/enerjik/assets/img/bos.png", "https://mc.yandex.ru/watch/65955412", "https://static.daktilo.com/sites/71/uploads/2020/06/23/small/resized-46cec-1215-tur-picture-20200623-21841496-21841495.jpg", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2017/07/03/large/milli-logo-desktop-(5).png", "https://static.daktilo.com/sites/71/uploads/2017/07/03/large/milli-logo-mobil-(3).png"], "movies": [], "text": "Sa\u011fl\u0131k Bilimleri \u00dcniversitesi Rekt\u00f6r Yard\u0131mc\u0131s\u0131 Prof. Dr. Mustafa Gerek, \"\u00d6\u011fretim \u00fcyelerimiz dahil olmak \u00fczere t\u00fcm hekimlerimiz MHRS ile hasta kabul ediyorlar. Hastalardan iste\u011fimiz, l\u00fctfen randevu saatlerine \u00f6zen g\u00f6stersinler. Biz hastane i\u00e7erisinde ortalama 30 dakikada bir hasta kabul ediyoruz. Hastalar\u0131n temiz bir ortamda muayene olmalar\u0131 i\u00e7in, ortamdaki aletler dezenfeksiyon i\u015flemi yap\u0131ld\u0131ktan sonra hasta kab\u00fcl\u00fc yap\u0131l\u0131yor\" dedi. Gerek, \"G\u00fcven i\u00e7erisinde ba\u015fvurabilirler. Yeter ki maskelerini tak\u0131p gelsinler. Bekleme salonlar\u0131nda da fiziki mesafe kurallar\u0131na uysunlar. Biz buna uygun tedbirleri ald\u0131k. Gelen hastalar\u0131m\u0131z da buna \u00f6zen g\u00f6stermeliler\" ifadelerini kulland\u0131.\n\nT\u00fcrkiye'nin yeni tip koronavir\u00fcs salg\u0131n\u0131yla m\u00fccadele s\u00fcrecinde hastanelerde ya\u015fanabilecek yo\u011funlu\u011fun \u00f6n\u00fcne ge\u00e7mek i\u00e7in, hastaneye gideceklerin randevusuz gelmemeleri uyar\u0131s\u0131nda bulunuldu.\n\nSa\u011fl\u0131k Bilimleri \u00dcniversitesi (SB\u00dc) Rekt\u00f6r Yard\u0131mc\u0131s\u0131 ve Kulak Burun Bo\u011faz Uzman\u0131 Prof. Dr. Mustafa Gerek, 1 Haziran itibar\u0131yla ba\u015flayan yeni normalle\u015fme s\u00fcreciyle birlikte hastanelerde poliklinik ba\u015fvurular\u0131n\u0131n da artmaya ba\u015flad\u0131\u011f\u0131n\u0131 belirtti.\n\nSa\u011fl\u0131k Bakanl\u0131\u011f\u0131na ba\u011fl\u0131 t\u00fcm sa\u011fl\u0131k kurum ve kurulu\u015flar\u0131na muayene randevu hizmeti sunan Merkezi Hekim Randevu Sistemi (MHRS) ALO 182 \u00fczerinden al\u0131nacak randevu ile vatanda\u015flar\u0131n hastaneye gelmeleri gerekti\u011fini ifade eden Gerek, \"Hastalar\u0131 bu \u015fekilde kabul edebiliyoruz. Acil hastalar\u0131n ya da herhangi bir komplikasyonla kar\u015f\u0131la\u015fm\u0131\u015f hastalar\u0131n ise 24 saat s\u00fcreyle ba\u015fvurma haklar\u0131 var.\" dedi.\n\nMHRS \u00fczerinden al\u0131nan poliklinik randevular\u0131nda da yo\u011funluk ya\u015fanmaya ba\u015flad\u0131\u011f\u0131n\u0131 aktaran Prof. Dr. Gerek, \u015f\u00f6yle konu\u015ftu:\n\n\"\u00d6\u011fretim \u00fcyelerimiz dahil olmak \u00fczere t\u00fcm hekimlerimiz MHRS ile hasta kabul ediyorlar. Hastalardan iste\u011fimiz, l\u00fctfen randevu saatlerine \u00f6zen g\u00f6stersinler. Biz hastane i\u00e7erisinde ortalama 30 dakikada bir hasta kabul ediyoruz. Hastalar\u0131n temiz bir ortamda muayene olmalar\u0131 i\u00e7in, ortamdaki aletler dezenfeksiyon i\u015flemi yap\u0131ld\u0131ktan sonra hasta kab\u00fcl\u00fc yap\u0131l\u0131yor. Muayene i\u00e7in gerekli tetkikleri yap\u0131ld\u0131ktan sonra, oda bo\u015falt\u0131l\u0131p havaland\u0131r\u0131l\u0131ktan sonra bir sonraki hasta kabul\u00fc sa\u011flan\u0131yor.\"\n\nProf. Dr. Gerek, koronavir\u00fcs salg\u0131n\u0131 nedeniyle hastaneye ba\u015fvurmakta \u00e7ekinenlere ise \u015fu uyar\u0131da bulundu:\n\n\"G\u00fcven duygusu i\u00e7erisinde gelebilirler. Her ne kadar pandemi hastanesi olsak da hasta say\u0131m\u0131z eskisi gibi de\u011fil. G\u00fcven i\u00e7erisinde bize ba\u015fvurabilirler. Yeter ki maskelerini tak\u0131p gelsinler. Bekleme salonlar\u0131nda da fiziki mesafe kurallar\u0131na uysunlar. Biz buna uygun tedbirleri ald\u0131k. Gelen hastalar\u0131m\u0131z da buna \u00f6zen g\u00f6stermeliler.\"\n\n\"Tat ve koku kayb\u0131, bo\u011fazda \u015fi\u015flik belirtisi de Kovid-19 test kriterlerinden\"\n\nBo\u011fazda \u015fi\u015flik, a\u011fr\u0131, tat ve koku kayb\u0131 belirtilerine sahip olan hastalara Kovid-19 testi yap\u0131lmas\u0131 konusuna de\u011finen Gerek, bu konuda bir tedirginlik ya\u015fanmamas\u0131 gerekti\u011fini s\u00f6yledi.\n\nKovid-19 enfekiyonuna yakalanan hastalarda y\u00fcksek ate\u015f, solunum g\u00fc\u00e7l\u00fc\u011f\u00fc, ba\u015f a\u011fr\u0131s\u0131 ve yo\u011fun \u00f6ks\u00fcr\u00fck gibi yak\u0131nmalar\u0131n s\u00f6z konusu oldu\u011funu ifade eden Gerek, \u015f\u00f6yle devam etti:\n\n\"Sa\u011fl\u0131k Bakanl\u0131\u011f\u0131m\u0131z\u0131n son d\u00f6nemdeki hastalardan elde etti\u011fi bilgiler ve bulgular \u0131\u015f\u0131\u011f\u0131nda y\u00fcksek ate\u015f, solunum g\u00fc\u00e7l\u00fc\u011f\u00fc ve \u00f6ks\u00fcr\u00fck yak\u0131nmalar\u0131 d\u0131\u015f\u0131ndaki bulgular\u0131n da \u00f6nemsenmesi gerekti\u011fi belirtiliyor. Hastalarda baz\u0131 semptomlar\u0131n \u015fiddetinin de azald\u0131\u011f\u0131n\u0131 g\u00f6r\u00fcyoruz. \u00d6zellikle kendisinin Kovid oldu\u011funun fark\u0131nda olmayan, bu vir\u00fcs\u00fc yayan ki\u015filerdeki daha hafif bulgulara dayanarak bu ki\u015filerin bulunmas\u0131 ve ay\u0131klanmas\u0131 noktas\u0131nda test kriterleri geni\u015fletildi. Hafif bir tat bozuklu\u011fu, kas eklem a\u011fr\u0131s\u0131 da, fark\u0131nda olmadan Kovid enfeksiyonunu ge\u00e7iren ki\u015filerin ba\u015fkalar\u0131na bu hastal\u0131\u011f\u0131 bula\u015ft\u0131rmas\u0131 noktas\u0131nda, bu t\u00fcr bir ayr\u0131m\u0131n, de\u011ferlendirmenin yap\u0131lmas\u0131 a\u00e7\u0131s\u0131ndan \u00e7ok yerinde bir karard\u0131r. Hastanede Kovid polikliniklerine ba\u015fvurmas\u0131nda fayda var.\"\n\n\"Alerjik belirtiler Kovid-19 ile kar\u0131\u015ft\u0131r\u0131lmamal\u0131\"\n\nKovid-19 pozitif olan bir hasta tespit edildi\u011finde \u00e7evresinin de de\u011ferlendirildi\u011fine i\u015faret eden Gerek, bu \u015fekilde toplumda ne kadar hasta izole edilerse bula\u015f\u0131n da o kadar azalaca\u011f\u0131n\u0131 vurgulad\u0131.\n\nBaz\u0131 alerjik belirtilerin Kovid-19 belirtileri ile kar\u0131\u015ft\u0131r\u0131ld\u0131\u011f\u0131na dikkati \u00e7eken Gerek, \"Alerjik hastal\u0131klar kronik hastal\u0131klar. Mevsim itibar\u0131yla, bu d\u00f6nemde daha yo\u011fun olarak g\u00f6r\u00fcyoruz. \u00d6zellikle hap\u015f\u0131rma, g\u00f6zlerde sulanma, burun ka\u015f\u0131nt\u0131s\u0131, ellerde ve v\u00fccutta kabarma gibi yak\u0131nmalar\u0131n \u00f6n planda oldu\u011fu alerjik bulgularla burun t\u0131kan\u0131kl\u0131\u011f\u0131na ba\u011fl\u0131 koku alma ve \u00f6ks\u00fcr\u00fc\u011f\u00fc kar\u0131\u015ft\u0131rmamak gerekiyor\" dedi.\n\nAlerjik hastalar\u0131n, kendi semptomlar\u0131n\u0131 \u00e7ok iyi bildi\u011fini aktaran Gerek, \"Bu semptomlara benzeyen ama \u00f6nceki y\u0131llardan farkl\u0131 bir durum s\u00f6z konusuysa Kovid \u015f\u00fcphesiyle hastaneye ba\u015fvurmalar\u0131nda fayda var. Buna bir alerji deyip ge\u00e7memek gerekiyor\" diye konu\u015ftu.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye'nin yeni tip koronavir\u00fcs salg\u0131n\u0131yla m\u00fccadele s\u00fcrecinde hastanelerde ya\u015fanabilecek yo\u011funlu\u011fun \u00f6n\u00fcne ge\u00e7mek i\u00e7in, hastaneye gideceklerin randevusuz gelmem...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "T\u00fcrkiye'nin yeni tip koronavir\u00fcs salg\u0131n\u0131yla m\u00fccadele s\u00fcrecinde hastanelerde ya\u015fanabilecek yo\u011funlu\u011fun \u00f6n\u00fcne ge\u00e7mek i\u00e7in, hastaneye gideceklerin randevusuz gelmem...", "robots": "max-image-preview:large", "datePublished": "2020-06-23T14:54:00+03:00", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Hastaneye gideceklere 'randevu' uyar\u0131s\u0131!", "description": "T\u00fcrkiye'nin yeni tip koronavir\u00fcs salg\u0131n\u0131yla m\u00fccadele s\u00fcrecinde hastanelerde ya\u015fanabilecek yo\u011funlu\u011fun \u00f6n\u00fcne ge\u00e7mek i\u00e7in, hastaneye gideceklerin randevusuz gelmemeleri uyar\u0131s\u0131nda bulunuldu.", "type": "article", "url": "https://www.milligazete.com.tr/haber/4919867/hastaneye-gideceklere-randevu-uyarisi", "image": {"identifier": "https://static.daktilo.com/sites/71/uploads/2020/06/23/large/unnamed.jpg", "width": 470, "height": 273, "alt": "Hastaneye gideceklere 'randevu' uyar\u0131s\u0131!"}}, "twitter": {"card": "summary_large_image", "site": "@milligazetecom", "title": "Hastaneye gideceklere 'randevu' uyar\u0131s\u0131!", "description": "T\u00fcrkiye'nin yeni tip koronavir\u00fcs salg\u0131n\u0131yla m\u00fccadele s\u00fcrecinde hastanelerde ya\u015fanabilecek yo\u011funlu\u011fun \u00f6n\u00fcne ge\u00e7mek i\u00e7in, hastaneye gideceklerin randevusuz gelmemeleri uyar\u0131s\u0131nda bulunuldu.", "image": "https://static.daktilo.com/sites/71/uploads/2020/06/23/large/unnamed.jpg"}, "apple-itunes-app": "app-id=1462744376", "google-play-app": "app-id=tr.com.bayramboynukara.emilligazete", "apple-mobile-web-app-title": "E Milli Gazete", "application-name": "E Milli Gazete"}, "canonical_link": "https://www.milligazete.com.tr/haber/4919867/hastaneye-gideceklere-randevu-uyarisi"}