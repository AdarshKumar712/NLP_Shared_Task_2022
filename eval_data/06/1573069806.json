{"source_url": "https://web.archive.org", "url": "https://web.archive.org/web/20210228113458id_/https://www.rp.pl/Koronawirus-SARS-CoV-2/200409304-Czy-wybory-w-Bawarii-spowodowaly-rozwoj-epidemii.html", "title": "Czy wybory w Bawarii spowodowa\u0142y rozw\u00f3j epidemii?", "top_image": "https://www.rp.pl/storyimage/RP/20200408/SWIAT/200409304/AR/0/AR-200409304.jpg?minW=200&minH=200&exactW=1200&exactH=716&lastModified=20200702014120", "meta_img": "https://www.rp.pl/storyimage/RP/20200408/SWIAT/200409304/AR/0/AR-200409304.jpg?minW=200&minH=200&exactW=1200&exactH=716&lastModified=20200702014120", "images": ["https://web.archive.org/web/20210228113458id_/https:/www.rp.pl/Koronawirus-SARS-CoV-2/ /storyimage/RP/20200414/SWIAT/200419662/AR/0/AR-200419662.jpg&MaxW=370", "https://www.facebook.com/tr?id=523191148171355&ev=PageView&noscript=1", "https://web.archive.org/apps/Sc.dll/RP/NoJS/NoJS/story/20200408/SWIAT/200409304?nojs=1", "https://web.archive.org/apps/pbcsi.dll/storyimage/RP/20200408/SWIAT/200409304/AR/0/AR-200409304.jpg?imageversion=Artykul&lastModified=", "https://web.archive.org/public/images/gremi-logo-white.svg", "https://web.archive.org/web/20210228113458id_/https:/www.rp.pl/Koronawirus-SARS-CoV-2/ /storyimage/RP/20200408/SWIAT/200409292/AR/0/AR-200409292.jpg&MaxW=370", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://www.rp.pl/storyimage/RP/20200408/SWIAT/200409304/AR/0/AR-200409304.jpg?minW=200&minH=200&exactW=1200&exactH=716&lastModified=20200702014120", "https://web.archive.org/web/20210228113458id_/https:/www.rp.pl/Koronawirus-SARS-CoV-2/ /storyimage/RP/20200408/SWIAT/200409381/AR/0/AR-200409381.jpg&MaxW=370", "https://web.archive.org/public/images/logotypy_rzepy_rp2.svg", "https://web.archive.org/public/images/google_news_icon.png", "https://web.archive.org/apps/pbcsi.dll/persbilde?Avis=RP&ID=110", "https://web.archive.org/web/20210228113458id_/https:/www.rp.pl/Koronawirus-SARS-CoV-2/ /storyimage/RP/20200405/KRAJ/200409633/AR/0/AR-200409633.jpg&MaxW=370", "https://web.archive.org/public/images/logotyp_RGB_rppl_100lat.svg"], "movies": [], "text": "Czy niedawne wybory do w\u0142adz lokalnych mog\u0142y mie\u0107 wp\u0142yw na wyj\u0105tkowo szybki rozw\u00f3j epidemii na terenie Bawarii?\n\nProporcjonalnie rzecz bior\u0105c, stawce 16 niemieckich land\u00f3w pod wzgl\u0119dem liczby os\u00f3b zara\u017conych koronawirusem przewodzi Bawaria. Z danych zebranych przez wychodz\u0105cy w Monachium dziennik \u201eS\u00fcddeutsche Zeitung\u201d, wynika, \u017ce do \u015brody na 100 tys. Bawarczyk\u00f3w zaka\u017conych by\u0142o 210,8. Na ten land przypada\u0142o te\u017c 564 ofiar \u015bmiertelnych, czyli niemal jedna trzecia wszystkich zgon\u00f3w w Niemczech wywo\u0142anych wirusem. Przy tym Bawaria to 13 mln z ponad 82 mln mieszka\u0144c\u00f3w Niemiec. Poni\u017cej dalsza cz\u0119\u015b\u0107 artyku\u0142u\n\n\u201eMo\u017ce Markus S\u00f6der wcale nie jest tak dobrym mened\u017cerem?\u201d \u2013 pyta w tym kontek\u015bcie \u201eDer Spiegel\u201d. Pytanie dotyczy premiera Bawarii, cenionego przez Niemc\u00f3w polityka. W niedawnym sonda\u017cu instytutu INSTA na zlecenie tygodnika \u201eFocus\u201d otrzyma\u0142 156 pkt na 300 mo\u017cliwych. By\u0142 to wynik lepszy nawet od kanclerz Angeli Merkel (o 18 pkt). Dalsze miejsca zaj\u0119li Jens Spahn, minister zdrowia, Olaf Scholz, minister finans\u00f3w i autor hojnej tarczy kryzysowej, oraz popularny premier Nadrenii P\u00f3\u0142nocnej-Westfalii Armin Laschet.\n\nTest popularno\u015bci oparty by\u0142 na ocenie dzia\u0142a\u0144 polityk\u00f3w w dobie epidemii, a proste pytanie brzmia\u0142o: \u201eW jakim stopniu nast\u0119puj\u0105cy politycy reprezentuj\u0105 Pana/Pani interesy?\u201d.\n\nNikt nie ma w\u0105tpliwo\u015bci, \u017ce na rekordowe oceny S\u00f6dera wp\u0142yn\u0119\u0142y jego zdecydowane dzia\u0142ania w walce z epidemi\u0105. W kierowanym przez niego landzie najwcze\u015bniej zamkni\u0119to szko\u0142y oraz wprowadzono zakaz poruszania si\u0119 bez wa\u017cnych przyczyn \u017cyciowych. Bawaria b\u0119dzie te\u017c zapewne pierwszym landem, kt\u00f3ry wprowadzi obowi\u0105zek u\u017cywania masek.\n\nAle te\u017c w po\u0142owie marca tego roku odby\u0142a si\u0119 w landzie pierwsza runda wybor\u00f3w municypalnych, w tradycyjny spos\u00f3b. By\u0142o to w dwa dni po zamkni\u0119ciu szk\u00f3\u0142.\n\nW wyborach uzupe\u0142niaj\u0105cych 29 marca zdecydowano si\u0119 wy\u0142\u0105cznie na g\u0142osowanie korespondencyjne. Frekwencja w pierwszej rundzie wynosi\u0142a w ca\u0142ym landzie ponad 58 proc. W Monachium krytykowano ju\u017c wtedy warunki, w jakich liczono g\u0142osy korespondencyjne bez odpowiednich zabezpiecze\u0144 w postaci masek czy r\u0119kawiczek ochronnych.\n\nJe\u017celi wzi\u0105\u0107 pod uwag\u0119 samo Monachium, 15 marca notowano 242 przypadki zaka\u017ce\u0144 przy braku zgon\u00f3w z powodu wirusa. 29 marca by\u0142y ju\u017c trzy ofiary \u015bmiertelne przy 2256 zaka\u017conych. Podobny trend zanotowano w innych du\u017cych miastach Bawarii.\n\nCo ciekawe, na razie panuje zgoda, \u017ce nie spos\u00f3b ustali\u0107, czy wybory przyspieszy\u0142y rozprzestrzenienie si\u0119 epidemii. W s\u0105siedniej Badenii-Wirtembergii, licz\u0105cej 11 mln mieszka\u0144c\u00f3w, gdzie \u017cadnych wybor\u00f3w nie by\u0142o, liczba zaka\u017conych wynosi\u0142a w \u015brod\u0119 20 tys. 680 os\u00f3b (186 przypadk\u00f3w na 100 tys.) przy 464 ofiarach \u015bmiertelnych.\n\nAle w Bawarii liczba infekcji podwaja si\u0119 najszybciej w Niemczech, bo co 9,5 dnia. W Badenii \u2013 co 13,4, a Berlinie \u2013 15,4.\n\n\u2013 Od samego pocz\u0105tku wiadomo by\u0142o, \u017ce Bawaria jest szczeg\u00f3lnie podatna na rozw\u00f3j epidemii koronawirusa chocia\u017cby z racji cz\u0119stych podr\u00f3\u017cy mieszka\u0144c\u00f3w do alpejskich stacji narciarskich we W\u0142oszech czy Szwajcarii \u2013 m\u00f3wi \u201eRzeczpospolitej\u201d prof. Werner Patzelt, niemiecki politolog. Nie dziwi\u0105 go obecnie sugestie, i\u017c przyw\u00f3dca bawarskiej CSU i premier Markus S\u00f6der nie spisa\u0142 si\u0119 tak dobrze, jak wynika to z sonda\u017cy. Przyczyn upatruje w nag\u0142ym wzro\u015bcie jego popularno\u015bci i pojawiaj\u0105cych si\u0119 cz\u0119sto spekulacjach, \u017ce to w\u0142a\u015bnie on powinien stan\u0105\u0107 na czele obu partii chadeckich CDU/CSU jako kandydat na kanclerza w przysz\u0142orocznych wyborach do Bundestagu.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Czy niedawne wybory do w\u0142adz lokalnych mog\u0142y mie\u0107 wp\u0142yw na wyj\u0105tkowo szybki rozw\u00f3j epidemii na terenie Bawarii?", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200408/SWIAT/200409304/AR/0/AR-200409304.jpg?minW=80&minH=150&exactW=80&exactH=150&exactFit=crop&lastModified=20200702014120", "robots": "max-image-preview:large", "news_keywords": "Sonda\u017c,\r\nPolityka,\r\nWybory,\r\nChoroby,\r\n\u015awiat,\r\nNiemcy,\r\nMonachium,\r\n_Main Topic,\r\n_microsoft news Feed,\r\n_mwc,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200408/SWIAT/200409304/AR/0/AR-200409304.jpg?minW=200&minH=200&exactW=1200&exactH=716&lastModified=20200702014120", "width": 1200, "height": 716}, "title": "Czy wybory w Bawarii spowodowa\u0142y rozw\u00f3j epidemii?", "type": "article", "description": "Czy niedawne wybory do w\u0142adz lokalnych mog\u0142y mie\u0107 wp\u0142yw na wyj\u0105tkowo szybki rozw\u00f3j epidemii na terenie Bawarii?", "url": "https://www.rp.pl/Koronawirus-SARS-CoV-2/200409304-Czy-wybory-w-Bawarii-spowodowaly-rozwoj-epidemii.html"}, "description": "Czy niedawne wybory do w\u0142adz lokalnych mog\u0142y mie\u0107 wp\u0142yw na wyj\u0105tkowo szybki rozw\u00f3j epidemii na terenie Bawarii?", "GOOGLEBOT": "NOARCHIVE"}, "canonical_link": "https://www.rp.pl/Koronawirus-SARS-CoV-2/200409304-Czy-wybory-w-Bawarii-spowodowaly-rozwoj-epidemii.html"}