{"source_url": "https://web.archive.org", "url": "https://web.archive.org/web/20200930031328id_/https://24kurier.pl/aktualnosci/wiadomosci/zmurkiewicz-apeluje-do-ministra-potrzebny-kolejny-zakaz/", "title": "\u017bmurkiewicz apeluje do ministra. Potrzebny kolejny zakaz!", "top_image": "https://24kurier.pl/media/5399942/\u017cmurkiewicz-do-ministra.jpg", "meta_img": "https://24kurier.pl/media/5399942/\u017cmurkiewicz-do-ministra.jpg", "images": ["https://web.archive.org/imagegen.ashx?image=/media/5399942/\u017cmurkiewicz-do-ministra.jpg&width=300&height=300&constrain=true", "https://web.archive.org/img/horoskop.png", "https://web.archive.org/media/1361/parada.png", "https://web.archive.org/img/cyfrowy_ekurier13.png", "https://web.archive.org/img/pogoda/kjhaa.png", "https://web.archive.org/img/kurier_logo.png", "https://web.archive.org/img/przezgranice/644753-bt.jpg", "https://www.gravatar.com/avatar/26b69f286a4ee20af9c860f841bebb0f?size=50", "https://web.archive.org/Gazeta/kurierszcz120.jpg?v=20200930_05", "https://web.archive.org/img/banerek4300.jpg", "https://web.archive.org/media/5353832/24kurierpl_logo.png", "https://web.archive.org/media/5399892/korona-portal-4.jpg?crop=0,0.091932457786116334,0,0.00078407213463646932&cropmode=percentage&width=134&height=81&rnd=132298863090000000", "https://24kurier.pl/media/5399942/\u017cmurkiewicz-do-ministra.jpg", "https://web.archive.org/media/5399766/zawr\u00f3cono-autokar-z-niemiec.jpg?crop=0.12345679012345678,0,0.049382716049382713,0&cropmode=percentage&width=134&height=81&rnd=132286726960000000", "https://web.archive.org/img/chwasty.png", "https://web.archive.org/files/reklama-stale-banery/pap-wirus/325_271_1.jpg", "https://web.archive.org/files/reklama-stale-banery/morza-i-oceany-PNG-logo-325_80.png", "https://web.archive.org/media/5399941/1c2dff6a-ba0c-4220-ae87-ddb40cb5d8d2.jpg?crop=0,0.092716529920752744,0,0&cropmode=percentage&width=134&height=81&rnd=132379433520000000", "https://web.archive.org/media/5399906/promenada.jpg?crop=0,0.039179104477611942,0,0.5074626865671642&cropmode=percentage&width=134&height=81&rnd=132287577760000000"], "movies": [], "text": "Janusz \u017bmurkiewicz, prezydent \u015awinouj\u015bcia, skierowa\u0142 do ministra spraw wewn\u0119trznych i administracji pismo z pro\u015bb\u0105 o pilne podj\u0119cie decyzji w sprawie Polak\u00f3w pracuj\u0105cych w Niemczech. Ci nie przechodz\u0105 bowiem kwarantanny, jak wszyscy inni i mog\u0105 sta\u0107 si\u0119 \u017ar\u00f3d\u0142em nowych zaka\u017ce\u0144 koronawirusem.\n\n- W takiej w\u0142a\u015bnie sytuacji jest \u015awinouj\u015bcie i kilkuset naszych mieszka\u0144c\u00f3w. Pracuj\u0105 w hotelach, restauracjach, o\u015brodkach pomocy dla ludzi starszych w Ahlbecku, Heringsdorfie oraz innych miejscowo\u015bciach s\u0105siaduj\u0105cych ze \u015awinouj\u015bciem. Wszyscy oni codziennie rano wyje\u017cd\u017caj\u0105 ze \u015awinouj\u015bcia do pracy w Niemczech, a po po\u0142udniu lub wieczorem wracaj\u0105 do swoich dom\u00f3w, rodzin. Aktualnie nie maj\u0105 \u017cadnych ogranicze\u0144 w przekraczaniu granicy, nie przechodz\u0105 kwarantanny po powrocie do \u015awinouj\u015bcia - podaje J. \u017bmurkiewicz.\n\nGospodarz kurortu przekonuje, \u017ce ludzie, kt\u00f3rzy je\u017cd\u017c\u0105 do Niemiec, s\u0105 przera\u017ceni. Jak sami m\u00f3wili, obawiaj\u0105 si\u0119 \u017ce mog\u0105 by\u0107 \u017ar\u00f3d\u0142em przeniesienia koronawirusa do \u015awinouj\u015bcia. S\u0105 gotowi do pozostania w domach. Jednak pracodawcy wymagaj\u0105 od nich obecno\u015bci w pracy.\n\n- Jedynie decyzja premiera o zakazie przekraczania przez nich granicy umo\u017cliwi rozwi\u0105zanie tej gro\u017anej sytuacji. Bez niej kilkaset os\u00f3b b\u0119dzie nadal zmuszanych do codziennego przekraczania polsko-niemieckiej granicy. Nara\u017cania siebie, swoich najbli\u017cszych, \u015bwinouj\u015bcian, Polak\u00f3w - czytamy w pi\u015bmie.\n\nDodajmy, \u017ce w Niemczech nie wprowadzono takich zakaz\u00f3w jak w Polsce. Otwarte s\u0105 restauracje, kawiarnie, a promenady pe\u0142ne spaceruj\u0105cych turyst\u00f3w\u2026\n\nTekst i fot. BaT", "keywords": [], "meta_keywords": ["\u015bwinouj\u015bcie", "koronawirus", "Janusz \u017bmurkiewicz"], "tags": [], "authors": [], "publish_date": null, "summary": "", "article_html": "", "meta_description": "Janusz \u017bmurkiewicz, prezydent \u015awinouj\u015bcia, skierowa\u0142 do ministra spraw wewn\u0119trznych i administracji pismo z pro\u015bb\u0105 o pilne podj\u0119cie decyzji w sprawie Polak\u00f3w pracuj\u0105cych w Niemczech. Ci nie przechodz\u0105...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Janusz \u017bmurkiewicz, prezydent \u015awinouj\u015bcia, skierowa\u0142 do ministra spraw wewn\u0119trznych i administracji pismo z pro\u015bb\u0105 o pilne podj\u0119cie decyzji w sprawie Polak\u00f3w pracuj\u0105cych w Niemczech. Ci nie przechodz\u0105...", "keywords": "\u015bwinouj\u015bcie,koronawirus,Janusz \u017bmurkiewicz", "og": {"title": "\u017bmurkiewicz apeluje do ministra. Potrzebny kolejny zakaz!", "type": "website", "url": "//24kurier.pl/aktualnosci/wiadomosci/zmurkiewicz-apeluje-do-ministra-potrzebny-kolejny-zakaz/", "image": "//24kurier.pl/media/5399942/\u017cmurkiewicz-do-ministra.jpg", "description": "Janusz \u017bmurkiewicz, prezydent \u015awinouj\u015bcia, skierowa\u0142 do ministra spraw wewn\u0119trznych i administracji pismo z pro\u015bb\u0105 o pilne podj\u0119cie decyzji w sprawie Polak\u00f3w pracuj\u0105cych w Niemczech. Ci nie przechodz\u0105..."}}, "canonical_link": "//24kurier.pl/aktualnosci/wiadomosci/zmurkiewicz-apeluje-do-ministra-potrzebny-kolejny-zakaz/"}