{"source_url": "https://web.archive.org", "url": "https://web.archive.org/web/20200625051822id_/https://www.fanpage.it/esteri/madrid-la-terribile-scoperta-morto-il-15-degli-ospiti-delle-case-di-riposo-durante-la-pandemia/", "title": "Madrid, la terribile scoperta: morto il 15% degli ospiti delle case di riposo durante la pandemia", "top_image": "https://static.fanpage.it/wp-content/uploads/2020/06/anziani.jpg", "meta_img": "https://static.fanpage.it/wp-content/uploads/2020/06/anziani.jpg", "images": ["https://staticfanpage.akamaized.net/wp-content/uploads/2020/06/anziani-300x225.jpg", "https://static.fanpage.it/wp-content/uploads/2020/06/bolsonaro-200x133.jpg", "https://d1vvp9ihshjy3m.cloudfront.net/video/Xt-Uq-Sw1QLiE0q5_446x251.jpg?1591711204355", "https://static.fanpage.it/wp-content/uploads/2015/03/caporalato-sfruttamento-140x140.jpg", "https://api.fanpage.it/views/s.gif", "https://static.fanpage.it/wp-content/uploads/2020/06/anziani.jpg", "https://static.fanpage.it/wp-content/uploads/2019/12/Chrystul-Kizer--140x140.jpg", "https://static.fanpage.it/wp-content/uploads/2020/05/FASE-2-3-alt-ARTICOLO-200x133.jpg", "https://static.fanpage.it/site/img/common/iconApp-chrome.png?v=202006241623", "https://static.fanpage.it/wp-content/uploads/2020/06/celio-200x133.jpg", "https://static.fanpage.it/site/img/common/fanpage-ft-logo.png?v=202006241623", "https://d1vvp9ihshjy3m.cloudfront.net/video/Xuz2-eSwxq2LOm57_446x251.jpg?1592588025614", "https://static.fanpage.it/wp-content/uploads/2020/06/conte-stati-generali-200x133.jpg", "https://static.fanpage.it/wp-content/uploads/2020/05/moby-zaza--140x140.jpg", "https://static.fanpage.it/wp-content/uploads/2020/06/ITALIA-RIPARTE-5-BREAKING-300x100.jpg", "https://b.scorecardresearch.com/p?c1=2&c2=18904044&cv=2.0&cj=1", "https://static.fanpage.it/wp-content/uploads/2020/06/GettyImages-1216824760-200x133.jpg", "https://graph.facebook.com/169992733022409/picture?size=square&width=100&height=100", "https://static.fanpage.it/site/img/common/icon-footer.png?v=202006241623", "https://static.fanpage.it/wp-content/uploads/2020/06/Schermata-2020-06-23-alle-10.23.54-140x140.jpg", "https://www.facebook.com/tr?id=2062554930705272&ev=PageView&noscript=1", "https://static.fanpage.it/wp-content/uploads/sites/4/2019/08/italiani-scomparsi-messico-1565276362219-200x133.jpg", "https://static.fanpage.it/site/img/common/app-sponsored.png?v=202006241623", "https://static.fanpage.it/socialmediafanpage/wp-content/uploads/2014/11/cbaca567b9b1a1941e0c74eb44c538b8_1309188805-90x90.jpg?v=202006241623", "https://static.fanpage.it/wp-content/uploads/2020/06/leandro-140x140.jpg", "https://static.fanpage.it/site/img/common/fb-iconfanpage.jpg?v=202006241623"], "movies": [], "text": "Le residenze per anziani e le case di cura sono stati uno degli epicentri di questa pandemia globale da nuovo coronavirus e anche i dati che arrivano dalla Spagna confermano che nelle case di riposo della Comunit\u00e0 di Madrid in questi mesi si \u00e8 assistito a una vera e propria strage. Secondo i dati inviati dalle autorit\u00e0 locali al governo, a cui ha avuto accesso El Pais, emerge che nel periodo tra l'8 marzo e il 15 maggio il 15,31% delle persone che vivevano nei centri di assistenza sociale della regione \u00e8 morto. Si tratta di 7.690 persone. Decessi spesso avvenuti con sintomi riconducibili al nuovo coronavirus ma per la stragrande maggioranza di loro non c'\u00e8 stato alcun test che potesse confermare la diagnosi di covid-19.\n\nIl dato conferma quella madrilena come la comunit\u00e0 pi\u00f9 colpita ma numeri terribili arrivano anche dalle altre regioni del Paese. Secondo un conteggio effettuato dallo stesso quotidiano iberico in base a informazioni giunte dai vari enti, durante la pandemia in Spagna si son contati oltre 19mila morti nelle case di cura e almeno la met\u00e0 di loro non \u00e8 stata testata. La situazione potrebbe essere ancora pi\u00f9 drammatica perch\u00e9 si tratta di un bilancio ancora lontano dalla realt\u00e0 in quanto molte strutture ancora non hanno comunicato ufficialmente i dati alle autorit\u00e0 centrali.\n\nIn effetti, c'\u00e8 una grande differenza tra il numero totale di morti nelle residenze socio sanitarie registrati durante la pandemia e il numero di coloro che hanno avuto una diagnosi certa grazie a un test. Secondo i dati forniti da Madrid, Catalogna, Comunit\u00e0 Valenciana, Asturie, Andalusia, Murcia, Navarra, Galizia e Isole Baleari, tra l'8 marzo e il 15 maggio sono morti 5.346 persone per covid. Su questo punto gi\u00e0 da tempo si dibatte in Spagna e ancora oggi i sindacati denunciano che non ci sono test a tappeto in tutte le strutture. A complicare la situazione anche la disomogeneit\u00e0 dei dati che arrivano dal regioni visto che ad esempio a Madrid ci si riferisce solo a chi \u00e8 deceduto negli stessi centri mentre in altre regioni anche a chi era stato trasferito in ospedale.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Secondo i dati inviati dalle autorit\u00e0 locali al governo, a cui ha avuto accesso El Pais, emerge che nel periodo tra l'8 marzo e il 15 maggio il 15,31...", "meta_lang": "it", "meta_favicon": "https://static.fanpage.it/site/img/wordpress/favicon/favicon-news.ico?v=202006241623", "meta_data": {"description": "Secondo i dati inviati dalle autorit\u00e0 locali al governo, a cui ha avuto accesso El Pais, emerge che nel periodo tra l'8 marzo e il 15 maggio il 15,31...", "og": {"title": "Madrid, la terribile scoperta: morto il 15% degli ospiti delle case di riposo durante la pandemia", "type": "article", "url": "https://www.fanpage.it/esteri/madrid-la-terribile-scoperta-morto-il-15-degli-ospiti-delle-case-di-riposo-durante-la-pandemia/", "description": "Secondo i dati inviati dalle autorit\u00e0 locali al governo, a cui ha avuto accesso El Pais, emerge che nel periodo tra l\u20198 marzo e il 15 maggio il...", "image": {"identifier": "https://static.fanpage.it/wp-content/uploads/2020/06/anziani.jpg", "width": 650, "height": 432}, "site_name": "Fanpage"}, "fb": {"app_id": 1080631611998596, "admins": 1169898145, "pages": 119000911471062}, "twitter": {"card": "summary_large_image", "url": "https://www.fanpage.it/esteri/madrid-la-terribile-scoperta-morto-il-15-degli-ospiti-delle-case-di-riposo-durante-la-pandemia/", "title": "Madrid, la terribile scoperta: morto il 15% degli ospiti delle case di riposo durante la pandemia", "description": "Secondo i dati inviati dalle autorit\u00e0 locali al governo, a cui ha avuto accesso El Pais, emerge che nel periodo tra l'8 marzo e il 15 maggio il 15,31% delle persone che vivevano nei centri di assistenza sociale della regione \u00e8 morto. Per la maggior parte di loro per\u00f2 no c'\u00e8 una diagnosi certa di coronavirus perch\u00e9 non c'\u00e8 stato alcun test.", "image": "https://static.fanpage.it/wp-content/uploads/2020/06/anziani.jpg", "site": "@fanpage", "creator": "@fanpage"}, "application-name": "Fanpage", "msapplication-TileColor": "#FFFFFF", "msapplication-TileImage": "https://static.fanpage.it/site/img/wordpress/favicon/extra/news/ms-icon-144x144.png", "msapplication-square70x70logo": "https://static.fanpage.it/site/img/wordpress/favicon/extra/news/ms-icon-70x70.png", "msapplication-square150x150logo": "https://static.fanpage.it/site/img/wordpress/favicon/extra/news/ms-icon-150x150.png", "msapplication-square310x310logo": "https://static.fanpage.it/site/img/wordpress/favicon/extra/news/ms-icon-310x310.png", "al": {"android": {"package": "com.ciaopeople.fanpage", "app_name": "Fanpage", "url": "fanpage://www.fanpage.it/esteri/madrid-la-terribile-scoperta-morto-il-15-degli-ospiti-delle-case-di-riposo-durante-la-pandemia/"}}, "google-site-verification": "RrCAmt1WPfmFVL9gXmXglbXmard3emNsKhceNIR6Tzo"}, "canonical_link": "https://www.fanpage.it/esteri/madrid-la-terribile-scoperta-morto-il-15-degli-ospiti-delle-case-di-riposo-durante-la-pandemia/"}