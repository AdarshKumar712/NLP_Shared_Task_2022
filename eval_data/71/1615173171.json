{"source_url": "https://web.archive.org", "url": "https://web.archive.org/web/20210123121238id_/https://www.polsatnews.pl/wiadomosc/2020-05-24/csk-mswia-testuje-nowy-lek-u-zakazonych-koronawirusem/", "title": "Szpital MSWiA testuje lek Remdesivir u zaka\u017conych koronawirusem", "top_image": "https://r.dcs.redcdn.pl/http/o2/redefine/cp/7z/7z3sxb9x21egxqirtjyqe8jbra2wwuwd.jpg", "meta_img": "https://r.dcs.redcdn.pl/http/o2/redefine/cp/7z/7z3sxb9x21egxqirtjyqe8jbra2wwuwd.jpg", "images": ["https://web.archive.org/templates/pnews2018/build/gfx/logo.svg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://r.dcs.redcdn.pl/http/o2/redefine/cp/7z/7z3sxb9x21egxqirtjyqe8jbra2wwuwd.jpg", "https://r.dcs.redcdn.pl/http/o2/redefine/cp/5b/5b7qqkkvrswyn2jo78sf2o9m3xv7ryip.jpg", "https://ipla.pluscdn.pl/dituel/cp/un/uncxda8yjibp4x51zia7mhhhcf7jd3pi.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. - Nadzieje s\u0105 du\u017ce, poniewa\u017c w badaniach wykazano, \u017ce czas pobytu w szpitalu pacjenta zaka\u017conego SARS-CoV-2 uleg\u0142 skr\u00f3ceniu a\u017c o 30 proc. - m\u00f3wi\u0142 dr Rafa\u0142 W\u00f3jtowicz z CSK MSWiA.\n\nJak wyja\u015bni\u0142 dr W\u00f3jtowicz, kierownik Kliniki Anestezjologii i Intensywnej Terapii CSK MSWiA, Remdesivir to jeden z topowych lek\u00f3w badanych obecnie w kierunku SARS-CoV-2, zar\u00f3wno w Europie, jak i Stanach Zjednoczonych. Doktor zaznaczy\u0142 r\u00f3wnocze\u015bnie, \u017ce lek wcze\u015bniej stosowano przy poprzednich epidemiach, m.in. SARS i Eboli.\n\n- Remdesivir to lek przeciwwirusowy, o dzia\u0142aniu hamuj\u0105cym namna\u017canie si\u0119 SARS-CoV-2 w organizmie pacjenta. Dzi\u0119ki niemu pacjent szybciej eliminuje koronawirusa - t\u0142umaczy\u0142 doktor. - Nadzieje zwi\u0105zane z tym lekiem s\u0105 du\u017ce, a wst\u0119pne wyniki bada\u0144 zach\u0119caj\u0105ce. Pokazuj\u0105, \u017ce czas pobytu w szpitalu pacjenta zaka\u017conego uleg\u0142 skr\u00f3ceniu a\u017c o 30 proc. - podkre\u015bli\u0142 dr W\u00f3jtowicz.\n\nTylko dla pacjent\u00f3w pod respiratorem\n\n- W naszej klinice w ramach test\u00f3w lek ten na razie jest zarezerwowany wy\u0142\u0105cznie dla pacjent\u00f3w z niewydolno\u015bci\u0105 oddechow\u0105 i wymagaj\u0105cych respiratoroterapii, natomiast trwaj\u0105 prace nad rozszerzeniem tej dost\u0119pno\u015bci r\u00f3wnie\u017c na pacjent\u00f3w niewentylowanych - zaznaczy\u0142. Przyzna\u0142 te\u017c, \u017ce s\u0105 to warunki narzucone przez firm\u0119 farmaceutyczn\u0105, kt\u00f3ra produkuje Remdesivir i jednocze\u015bnie dostarcza lek do test\u00f3w w CSK MSWiA.\n\nZOBACZ: Lek pomagaj\u0105cy leczy\u0107 Covid-19 dopuszczony do u\u017cytku w Europie\n\n- Natomiast je\u015bli ten lek by si\u0119 sprawdzi\u0142, to b\u0119dzie te\u017c stosowany u pacjent\u00f3w we wcze\u015bniejszym stadium choroby - zapewni\u0142 doktor. Podkre\u015bli\u0142 przy tym, \u017ce Remdesivir hamuje rozw\u00f3j choroby, dlatego im wcze\u015bniej zostanie u\u017cyty, tym skuteczniejsze mog\u0105 by\u0107 efekty jego zastosowania.\n\nDoktor przyzna\u0142, \u017ce w przypadku testowania nowego leku istotne s\u0105 tak\u017ce kwestie prawne. - Pacjent musi wyrazi\u0107 zgod\u0119 na wzi\u0119cie udzia\u0142u w programie testowym, a to spore obwarowanie prawne w przypadku chorych o ci\u0119\u017ckim stanie zdrowia, dlatego te\u017c w chwili obecnej tych os\u00f3b, kt\u00f3re mo\u017cemy w\u0142\u0105czy\u0107 do badania, nie ma a\u017c tak wielu - wyja\u015bni\u0142.\n\n\"Kandydat\u00f3w jest sporo\"\n\n- Natomiast lada dzie\u0144 ma si\u0119 pojawi\u0107 rozszerzenie protoko\u0142u tego programu, tak, aby mo\u017cna by\u0142o dopu\u015bci\u0107 do test\u00f3w tak\u017ce pacjent\u00f3w przytomnych, znajduj\u0105cych si\u0119 w \u0142agodniejszym stanie choroby - zaznaczy\u0142 i doda\u0142, \u017ce w\u00f3wczas szpital b\u0119dzie m\u00f3g\u0142 zastosowa\u0107 go u bardzo wielu os\u00f3b. - Kandydat\u00f3w jest sporo - zapewni\u0142. Wed\u0142ug szacunk\u00f3w kliniki mo\u017ce to by\u0107 oko\u0142o 20 pacjent\u00f3w znajduj\u0105cych si\u0119 na granicy niewydolno\u015bci oddechowej w chwili obecnej.\n\nZOBACZ: Dwa metry dystansu mog\u0105 nie wystarczy\u0107. Naukowcy ostrzegaj\u0105\n\nDr W\u00f3jtowicz wyja\u015bni\u0142, \u017ce pacjentom, kt\u00f3rzy wezm\u0105 udzia\u0142 w programie, lek b\u0119dzie aplikowany codziennie przez 10 dni w formie do\u017cylnej.\n\nRemdesivir nie jest jeszcze lekiem dopuszczonym do og\u00f3lnego u\u017cytku i testy, kt\u00f3rym b\u0119d\u0105 poddani pacjenci CSK MSWiA, s\u0105 jednym z element\u00f3w procesu zmierzaj\u0105cego do uzyskania certyfikatu. - To nie jest jeszcze lek zarejestrowany do leczenia SARS-CoV-2, na razie jest dopiero badany pod k\u0105tem tego, czy b\u0119dzie mia\u0142 swoje zastosowanie w leczeniu koronawirusa - t\u0142umaczy\u0142 lekarz.\n\n\"Musimy mie\u0107 twarde dowody, \u017ce ten lek dzia\u0142a\"\n\nPytany o proces testowania lek\u00f3w - szczeg\u00f3lnie o to, jak wiele czasu potrzeba, by lek ten m\u00f3g\u0142 zosta\u0107 dopuszczony do rutynowego stosowania przy leczeniu koronawirusa - dr W\u00f3jtowicz zaznaczy\u0142, \u017ce Remdesivir mimo przyspieszonych procedur certyfikacji wdro\u017conych przez Ministerstwo Zdrowia w okresie stanu epidemicznego m\u00f3g\u0142by zosta\u0107 wdro\u017cony najwcze\u015bniej za kilka miesi\u0119cy.\n\n- Oczywi\u015bcie przy za\u0142o\u017ceniu, \u017ce wyniki test\u00f3w przebiegn\u0105 pomy\u015blnie, a wtedy Klinika Anestezjologii i Intensywnej Terapii CSK MSWiA b\u0119dzie mia\u0142a w tym sw\u00f3j udzia\u0142 - zastrzeg\u0142 W\u00f3jtowicz.\n\n- Normalnie procedura testowania nowego leku trwa klika lat, teraz mo\u017ce to by\u0107 znacznie szybciej, jednak najpierw musimy mie\u0107 du\u017c\u0105 grup\u0119 przetestowanych i twarde dowody na to, \u017ce ten lek dzia\u0142a - podkre\u015bla.\n\nWIDEO - Niepo\u017c\u0105dane odczyny poszczepienne. \"Cztery powa\u017cne i jeden ci\u0119\u017cki przypadek\" Twoja przegl\u0105darka nie wspiera odtwarzacza wideo...\n\nbia/ PAP", "keywords": [], "meta_keywords": [""], "tags": [], "authors": ["Polsat News", "Bia"], "publish_date": "Sun May 24 00:00:00 2020", "summary": "", "article_html": "", "meta_description": "Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. - Nadzieje s\u0105 du\u017ce, poniewa\u017c w badaniach wykazano, \u017ce czas pobytu w szpitalu pacjenta zaka\u017conego SARS-CoV-2 uleg\u0142 skr\u00f3ceniu a\u017c o 30 proc. - m\u00f3wi\u0142 dr Rafa\u0142 W\u00f3jtowicz z CSK MSWiA.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. - Nadzieje s\u0105 du\u017ce, poniewa\u017c w badaniach wykazano, \u017ce czas pobytu w szpitalu pacjenta zaka\u017conego SARS-CoV-2 uleg\u0142 skr\u00f3ceniu a\u017c o 30 proc. - m\u00f3wi\u0142 dr Rafa\u0142 W\u00f3jtowicz z CSK MSWiA.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-05-24/csk-mswia-testuje-nowy-lek-u-zakazonych-koronawirusem/", "title": "Szpital MSWiA testuje lek Remdesivir u zaka\u017conych koronawirusem - Polsat News", "description": "Szpital CSK MSWiA rozpoczyna program testowania nowego leku u pacjent\u00f3w zaka\u017conych koronawirusem. - Nadzieje s\u0105 du\u017ce, poniewa\u017c w badaniach wykazano, \u017ce czas pobytu w szpitalu pacjenta zaka\u017conego SARS-CoV-2 uleg\u0142 skr\u00f3ceniu a\u017c o 30 proc. - m\u00f3wi\u0142 dr Rafa\u0142 W\u00f3jtowicz z CSK MSWiA.", "image": "https://r.dcs.redcdn.pl/http/o2/redefine/cp/7z/7z3sxb9x21egxqirtjyqe8jbra2wwuwd.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-05-24/csk-mswia-testuje-nowy-lek-u-zakazonych-koronawirusem/"}