{"source_url": "https://web.archive.org", "url": "https://web.archive.org/web/20200510133056id_/https://www.mynet.com/turkiyeden-abdye-rapor-tepkisi-yanli-ve-objektiflikten-uzak-110106508533", "title": "T\u00fcrkiye'den ABD'ye Rapor Tepkisi: \"Yanl\u0131 ve Objektiflikten Uzak\"", "top_image": "https://imgrosetta.mynet.com.tr/file/11963211/700x400.jpg", "meta_img": "https://imgrosetta.mynet.com.tr/file/11963211/700x400.jpg", "images": ["data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw==", "https://img7.mynet.com.tr/haber/rosetta/voa-footer.png", "https://imgrosetta.mynet.com.tr/file/11963211/728xauto.jpg", "https://img7.mynet.com.tr/haber/rosetta/voa-title.png", "https://imgrosetta.mynet.com.tr/file/11963211/700x400.jpg", "https://img7.mynet.com/anasayfa/special-pages/mynet-logo-evdekal-v3.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://img7.mynet.com/rosetta/services/static/google-news.svg", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw=="], "movies": [], "text": "ABD Uluslararas\u0131 Dini \u00d6zg\u00fcrl\u00fckler Komisyonu 2020 Y\u0131l\u0131 Raporu\u2019nun yay\u0131nlanmas\u0131n\u0131n ard\u0131ndan, T\u00fcrkiye D\u0131\u015fi\u015fleri Bakanl\u0131\u011f\u0131\u2019ndan T\u00fcrkiye\u2019nin \u2018\u00d6zel G\u00f6zlem Listesine\u2019 al\u0131nmas\u0131na y\u00f6nelik soruya yan\u0131t geldi. S\u00f6zc\u00fc Hami Aksoy imzas\u0131yla yay\u0131nlanan yan\u0131tta, raporda yer alan, T\u00fcrkiye\u2019de dini \u00f6zg\u00fcrl\u00fcklerle ilgili ele\u015ftirel b\u00f6l\u00fcmlerin \u201cyanl\u0131 ve objektiflikten uzak\u201d oldu\u011fu savunuldu. \"Kas\u0131tl\u0131 zihniyet\" ele\u015ftirisi 29 Nisan, \u00c7ar\u015famba g\u00fcn\u00fc D\u0131\u015fi\u015fleri Bakanl\u0131\u011f\u0131 resmi internet sayfas\u0131nda yay\u0131nlanan a\u00e7\u0131klamada S\u00f6zc\u00fc Aksoy, T\u00fcrkiye\u2019nin s\u00f6z konusu ABD raporunda \u2018dini \u00f6zg\u00fcrl\u00fckleri a\u011f\u0131r \u015fekilde ihlal eden veya ihlal edilmesine g\u00f6z yuman \u00fclkeler\u2019 i\u00e7in belirlenen \u2018\u00d6zel G\u00f6zlem Listesinde\u2019 yer almas\u0131na tepki g\u00f6stererek bu, \u201craporun arkas\u0131nda yatan kas\u0131tl\u0131 zihniyetin ve hangi odaklar\u0131n etkisiyle yaz\u0131ld\u0131\u011f\u0131n\u0131n a\u00e7\u0131k bir g\u00f6stergesidir\u201d dedi. Aksoy mesaj\u0131nda \u201c\u00dclkemizin dini az\u0131nl\u0131klar i\u00e7in dahil, dini \u00f6zg\u00fcrl\u00fcklerin korunmas\u0131na verdi\u011fi \u00f6nem H\u00fck\u00fcmet yetkililerimizce en \u00fcst d\u00fczeyde dile getirilmekte, makamlar\u0131m\u0131z vatanda\u015flar\u0131m\u0131z\u0131n dini \u00f6zg\u00fcrl\u00fcklerine zarar verilmesine m\u00fcsaade etmeyeceklerini a\u00e7\u0131k bir \u015fekilde ortaya koymaktad\u0131r. Say\u0131n Cumhurba\u015fkan\u0131m\u0131z\u0131n, T\u00fcrkiye Ermenileri Patri\u011fine 24 Nisan 2020 tarihli mektubunda verdi\u011fi mesajlar bunun en g\u00fczel kan\u0131t\u0131d\u0131r\u201d ifadelerine yer verdi.\n\nABD raporunda ne yaz\u0131yordu? Amerika\u2019n\u0131n 28 Nisan 2020 tarihinde yay\u0131nlad\u0131\u011f\u0131 raporda, ABD y\u00f6netimine sunulan \u00f6neriler aras\u0131nda T\u00fcrkiye\u2019ye Suriye\u2019deki askeri g\u00fc\u00e7lerini geri \u00e7ekmede tarih belirlemesi i\u00e7in bask\u0131 yap\u0131lmas\u0131 da yer al\u0131yor. \u00d6neride, \u201chem T\u00fcrkiye ordusunun hem de \u00d6zg\u00fcr Suriye Ordusu\u2019ndaki m\u00fcttefiklerinin Suriye\u2019nin kuzeydo\u011fusunda etki alan\u0131n\u0131 geni\u015fleterek dini ve etnik temizlik yapmas\u0131n\u0131n \u00f6n\u00fcne ge\u00e7ilmesi gerekti\u011fi\u201d belirtiliyor. D\u0131\u015fi\u015fleri Bakan\u0131 Aksoy, raporda T\u00fcrkiye\u2019nin Suriye\u2019deki askeri varl\u0131\u011f\u0131 ve buradaki insan haklar\u0131 ihlallerine y\u00f6nelik iddialara da \u015fu \u015fekilde yan\u0131t verdi: \u201cT\u00fcrkiye, Bar\u0131\u015f P\u0131nar\u0131 Harekat\u0131 alan\u0131 dahil, Suriye\u2019nin kuzeyinde ter\u00f6r\u00fcn her t\u00fcrl\u00fcs\u00fcyle m\u00fccadele etmektedir. \u00dclkemizin Suriye s\u0131n\u0131r\u0131ndan kaynaklanan me\u015fru g\u00fcvenlik kayg\u0131lar\u0131 ve Bar\u0131\u015f P\u0131nar\u0131 Harekat\u0131\u2019n\u0131n me\u015fruiyeti, esasen 17 Ekim 2019 tarihinde yap\u0131lan T\u00fcrkiye-ABD Ortak A\u00e7\u0131klamas\u0131\u2019yla da bizatihi ABD taraf\u0131ndan tan\u0131nm\u0131\u015ft\u0131r. Hal b\u00f6yleyken, Bar\u0131\u015f P\u0131nar\u0131 Harekat\u0131 alan\u0131n\u0131n \u2018i\u015fgal b\u00f6lgesi\u2019 olarak nitelenmesi \u00e7eli\u015fkili ve tutars\u0131z bir yakla\u015f\u0131md\u0131r. Bu raporu haz\u0131rlayanlar \u00f6ncelikle ter\u00f6r \u00f6rg\u00fct\u00fc PKK/YPG\u2019nin, etnik temizlik dahil, insanl\u0131\u011fa kar\u015f\u0131 i\u015fledi\u011fi su\u00e7lar\u0131 if\u015fa etmelidir. Bu ter\u00f6r \u00f6rg\u00fct\u00fc daha d\u00fcn, Afrin\u2019de aralar\u0131nda \u00e7ocuklar\u0131n da bulundu\u011fu 60\u2019tan fazla sivili katletmi\u015ftir\u201d.", "keywords": [], "meta_keywords": ["T\u00fcrkiye'den", "ABD'ye", "Rapor", "Tepkisi", "\"Yanl\u0131", "ve", "Objektiflikten", "Uzak\""], "tags": [], "authors": [], "publish_date": null, "summary": "", "article_html": "", "meta_description": "ABD Uluslararas\u0131 Dini \u00d6zg\u00fcrl\u00fckler Raporu'nda T\u00fcrkiye'nin \u2018\u00d6zel G\u00f6zlem Listesinde\u2019 yer almas\u0131na T\u00fcrkiye D\u0131\u015fi\u015fleri Bakanl\u0131\u011f\u0131'ndan tepki geldi. Yaz\u0131l\u0131 a\u00e7\u0131klamada, s\u00f6z konusu raporun \"yanl\u0131 ve objektiflikten uzak\" oldu\u011fu belirtildi.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "ABD Uluslararas\u0131 Dini \u00d6zg\u00fcrl\u00fckler Raporu'nda T\u00fcrkiye'nin \u2018\u00d6zel G\u00f6zlem Listesinde\u2019 yer almas\u0131na T\u00fcrkiye D\u0131\u015fi\u015fleri Bakanl\u0131\u011f\u0131'ndan tepki geldi. Yaz\u0131l\u0131 a\u00e7\u0131klamada, s\u00f6z konusu raporun \"yanl\u0131 ve objektiflikten uzak\" oldu\u011fu belirtildi.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "T\u00fcrkiye'den, ABD'ye, Rapor, Tepkisi, \"Yanl\u0131, ve, Objektiflikten, Uzak&quot", "news_keywords": "T\u00fcrkiye'den, ABD'ye, Rapor, Tepkisi, \"Yanl\u0131, ve, Objektiflikten, Uzak&quot, T\u00fcrkiye'den ABD'ye Rapor Tepkisi: \"Yanl\u0131 ve Objektiflikten Uzak\"", "og": {"site_name": "Mynet Haber", "locale": "tr", "url": "https://www.mynet.com/turkiyeden-abdye-rapor-tepkisi-yanli-ve-objektiflikten-uzak-110106508533", "type": "article", "title": "T\u00fcrkiye'den ABD'ye Rapor Tepkisi: \"Yanl\u0131 ve Objektiflikten Uzak\"", "description": "ABD Uluslararas\u0131 Dini \u00d6zg\u00fcrl\u00fckler Raporu'nda T\u00fcrkiye'nin \u2018\u00d6zel G\u00f6zlem Listesinde\u2019 yer almas\u0131na T\u00fcrkiye D\u0131\u015fi\u015fleri Bakanl\u0131\u011f\u0131'ndan tepki geldi. Yaz\u0131l\u0131 a\u00e7\u0131klamada, s\u00f6z konusu raporun \"yanl\u0131 ve objektiflikten uzak\" oldu\u011fu belirtildi.", "image": "https://imgrosetta.mynet.com.tr/file/11963211/700x400.jpg"}, "twitter": {"card": "summary_large_image", "site": "@HaberMynet", "title": "T\u00fcrkiye'den ABD'ye Rapor Tepkisi: \"Yanl\u0131 ve Objektiflikten Uzak\"", "description": "ABD Uluslararas\u0131 Dini \u00d6zg\u00fcrl\u00fckler Raporu'nda T\u00fcrkiye'nin \u2018\u00d6zel G\u00f6zlem Listesinde\u2019 yer almas\u0131na T\u00fcrkiye D\u0131\u015fi\u015fleri Bakanl\u0131\u011f\u0131'ndan tepki geldi. Yaz\u0131l\u0131 a\u00e7\u0131klamada, s\u00f6z konusu raporun \"yanl\u0131 ve objektiflikten uzak\" oldu\u011fu belirtildi.", "image": "https://imgrosetta.mynet.com.tr/file/11963211/700x400.jpg"}}, "canonical_link": "https://www.mynet.com/turkiyeden-abdye-rapor-tepkisi-yanli-ve-objektiflikten-uzak-110106508533"}