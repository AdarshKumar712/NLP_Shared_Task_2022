{"source_url": "https://web.archive.org", "url": "https://web.archive.org/web/20200427042316id_/https://plus.expressbydgoski.pl/ojciec-rydzyk-sprzedaje-maseczki-i-przylbice/ar/c1-14926076", "title": "Ojciec Rydzyk sprzedaje maseczki i przy\u0142bice", "top_image": "https://d-pt.ppstatic.pl/k/r/1/8e/90/5e9c5df5d5aaa_p.jpg?1587679971", "meta_img": "https://d-pt.ppstatic.pl/k/r/1/8e/90/5e9c5df5d5aaa_p.jpg?1587679971", "images": ["https://s-pt.ppstatic.pl/g/kciuk_gora.png", "https://www.facebook.com/tr?id=593744540791963&ev=PixelInitialized", "https://d-pt.ppstatic.pl/k/r/1/8e/90/5e9c5df5d5aaa_p.jpg?1587679971", "https://s-pt.ppstatic.pl/g/logo_naglowek/bydgoskiplus.svg?15404983", "data:image/png;base64,iVBORw0KGgoAAAANSUhEUgAAAb0AAAEOAQMAAAAnvlvcAAAAA1BMVEX///+nxBvIAAAACXBIWXMAAAsTAAALEwEAmpwYAAAAJklEQVRo3u3BAQ0AAADCoPdPbQ43oAAAAAAAAAAAAAAAAAAAgA8DPB4AAYYo73IAAAAASUVORK5CYII=", "https://d-pt.ppstatic.pl/k/r/1/14/91/5e9c5df80c157_p.jpg?1587679971", "https://d-pt.ppstatic.pl/kadry/k/r/1/8e/90/5e9c5df5d5aaa_o,size,1088x550,opt,w,q,71,h,4f3984.jpg", "https://s-pt.ppstatic.pl/g/kciuk_dol.png", "https://d-pt.ppstatic.pl/kadry/k/r/1/b0/ae/5e71d1d21b7b3_o,size,600x600,q,71,h,fbee26.jpg"], "movies": [], "text": "Niedawno o. Tadeusz Rydzyk publicznie apelowa\u0142 o ofiary, by ratowa\u0107 swoje \"medialne dzie\u0142a\". Teraz w swoim internetowym sklepie sprzedaje chodliwy towar: maseczki i przy\u0142bice. Przetrwa trudny czas pandemii?\n\nMaseczki s\u0105 wielokrotnego u\u017cytku, metaria\u0142owe, granatowe, z gumkmi. Najzwyklejszy typ, kt\u00f3ry trzeba pra\u0107 i prasowa\u0107. Jedna w sklepie internetowym, kt\u00f3ry prowadzony jest formalnie przez Fundacj\u0119 Nasza Przysz\u0142o\u015b\u0107, kosztuje 9,90 z\u0142. \"Rozmiar uniwersalny. Pra\u0107 w temperaturze 60 stopni C\" - czytamy w opisie produktu.\n\n\n\nKolejny chodliwy dzi\u015b towar, kt\u00f3ry skle ma w ofercie, to plastikowe przy\u0142bice. Te kosztuj\u0105 16,90 z\u0142. \"Zmniejsza ryzyko zaka\u017cenia drog\u0105 kropelkow\u0105\" - zapewniani s\u0105 potencjalni klienci. Dodajmy, \u017ce sklep przygotowa\u0142 te\u017c na czas pandemii co\u015b dla ducha. W sobot\u0119, 18 kwietnia, jaki hit dnia promowane by\u0142o wydawnictwo pt. \"Zachowaj nas, Panie. Modlitwy w czasie zarazy i epidemii\".\n\nOczywi\u015bcie, o odporno\u015b\u0107 na wirusy mo\u017cna dba\u0107 jeszcze w inny spos\u00f3b. Sklep swoich klientom oferuje naprawd\u0119 dziesi\u0105tki prozdrowotnych towar\u00f3w.\n\n\n\nW ofercie jego s\u0105 na przyk\u0142ad:\n\nczosnek nied\u017awiedzi,\n\nchrzan (tarty, z \u0107wik\u0142\u0105),\n\n\u017ce\u0144 sze\u0144 (za prawie 60 z\u0142),\n\nherbatki zio\u0142owe na wszystko (\"na wzrok\", \"na stres\", \"trzustkowa\", dziesi\u0105tki innych),\n\ncudowne ma\u015bci na rozmaite dolegliwo\u015bci (ko\u0144ska, Mumio, \"mazid\u0142o klasztorne\"),\n\nrozmaite rodzaje miod\u00f3w i nie tylko.\n\nW ca\u0142ej ofercie sklepu s\u0105 zreszt\u0105 tysi\u0105ce towar\u00f3w: od ksi\u0105\u017cek przez dewocjonalia po \u017cywno\u015b\u0107.\n\nNiedawno szerokim echem odbi\u0142 si\u0119 apel Ojca Tadeusza Rydzyka do sympatyk\u00f3w Radia Maryja i innych \"dzie\u0142 medialnych\" redemptorysty. Dyrektor rozg\u0142o\u015bni roztoczy\u0142 przed odbiorcami wizj\u0119 upadku swoich medi\u00f3w, jednocze\u015bnie prosz\u0105c o ofiarno\u015b\u0107. Termin apelu zbieg\u0142 si\u0119 z oczekiwaniem senior\u00f3w na wyp\u0142aty 13. emerytur.\n\nOto fragment apelu o. Rydzyka:\n\n\"Szanowni Pa\u0144stwo, Kochana Rodzino Radia Maryja, mimo trudno\u015bci, z jakimi si\u0119 borykamy, jeszcze bardziej prosimy o pomoc. Pami\u0119tajcie o niej zw\u0142aszcza teraz, w tej trudnej sytuacji. Pami\u0119tajcie teraz i ka\u017cdego miesi\u0105ca. Bez tej pomocy grozi nam zamkni\u0119cie Radia Maryja i Telewizji Trwam. Podobnie bez kupowania, najlepiej zaprenumerowania \u201eNaszego Dziennika\u201d te\u017c grozi jego zamkni\u0119cie. Czy mo\u017cemy na to pozwoli\u0107 przy morzu medi\u00f3w liberalno-lewicowych i naszym niewielkim procencie medi\u00f3w katolickich i polskich? Dlatego jeszcze raz prosimy o pomoc w tym trudnym czasie\".", "keywords": [], "meta_keywords": ["rydzyk", "maseczki", "express", "express bydgoski", "express bydgoski plus", "wiadomosci bydgoszcz", "wiadomo\u015bci bydgoszcz", "bydgoszcz", "bydgoszcz informacje", "bydgoszcz wypadki", "wypadki pomorze", "kujawsko pomorskie", "kujawy", "pomorze", "wiadomo\u015bci", "wiadomo\u015bci kujawy", "newsy bydgoszcz", "fordon", "kapu\u015bciska", "bydgoszcz le\u015bne", "bydgoszcz \u015br\u00f3dmie\u015bcie", "szwederowo", "polonia bydgoszcz", "zawisza", "zawisza bydgoszcz", "\u017cu\u017cel bydgoszcz", "collegium medicum umk", "akademia medyczna ludwika rydygiera", "medycyna bydgoszcz", "uniwersytet kazimierza wielkiego", "ukw", "zdj\u0119cia bydgoszcz"], "tags": ["maseczki", "rydzyk"], "authors": [], "publish_date": "Mon Apr 20 05:55:00 2020", "summary": "", "article_html": "", "meta_description": "Niedawno o. Tadeusz Rydzyk publicznie apelowa\u0142 o ofiary, by ratowa\u0107 swoje \"medialne dzie\u0142a\". Teraz w swoim internetowym sklepie sprzedaje chodliwy towar: maseczki i przy\u0142bice. Przetrwa trudny czas pandemii?", "meta_lang": "pl", "meta_favicon": "https://s-pt.ppstatic.pl/g/favicon/mobilne/expressbydgoski.png?15404983", "meta_data": {"description": "Niedawno o. Tadeusz Rydzyk publicznie apelowa\u0142 o ofiary, by ratowa\u0107 swoje \"medialne dzie\u0142a\". Teraz w swoim internetowym sklepie sprzedaje chodliwy towar: maseczki i przy\u0142bice. Przetrwa trudny czas pandemii?", "keywords": "rydzyk,maseczki,express, express bydgoski, express bydgoski plus, wiadomosci bydgoszcz, wiadomo\u015bci bydgoszcz, bydgoszcz, bydgoszcz informacje, bydgoszcz wypadki, wypadki pomorze, kujawsko pomorskie, kujawy, pomorze, wiadomo\u015bci, wiadomo\u015bci kujawy, newsy bydgoszcz, fordon, kapu\u015bciska, bydgoszcz le\u015bne, bydgoszcz \u015br\u00f3dmie\u015bcie, szwederowo, polonia bydgoszcz, zawisza, zawisza bydgoszcz, \u017cu\u017cel bydgoszcz, collegium medicum umk, akademia medyczna ludwika rydygiera, medycyna bydgoszcz, uniwersytet kazimierza wielkiego, ukw, zdj\u0119cia bydgoszcz", "robots": "index, follow", "rating": "general", "revisit-after": "1 day", "viewport": "width=device-width, initial-scale=1, maximum-scale=1.7 user-scalable=yes", "fragment": "!", "og": {"title": "Ojciec Rydzyk sprzedaje maseczki i przy\u0142bice", "type": "article", "url": "https://plus.nowosci.com.pl/ojciec-rydzyk-sprzedaje-maseczki-i-przylbice/ar/c1-14926076", "site_name": "plus.expressbydgoski.pl", "description": "&nbsp;", "locale": "pl_PL", "image": "https://d-pt.ppstatic.pl/k/r/1/8e/90/5e9c5df5d5aaa_p.jpg?1587679971"}, "article": {"publisher": "https://www.facebook.com/ExpressBydgoski", "published_time": "2020-04-20T05:55:00+02:00", "author": "https://www.facebook.com/ExpressBydgoski"}, "fb": {"app_id": 216642946942}}, "canonical_link": "https://plus.nowosci.com.pl/ojciec-rydzyk-sprzedaje-maseczki-i-przylbice/ar/c1-14926076"}