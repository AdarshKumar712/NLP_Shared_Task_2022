{"source_url": "https://web.archive.org", "url": "https://web.archive.org/web/20200112130236id_/https://www.ilsussidiario.net/news/11enne-spara-in-classe-e-uccide-insegnante-ispirato-da-massacro-della-columbine/1971561/", "title": "11ENNE SPARA IN CLASSE E UCCIDE INSEGNANTE/ Ispirato da massacro della Columbine?", "top_image": "https://cdnx.ilsussidiario.net/wp-content/uploads/2018/11/14/scuola_2018_pixabay.jpg", "meta_img": "https://cdnx.ilsussidiario.net/wp-content/uploads/2018/11/14/scuola_2018_pixabay.jpg", "images": ["data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://tpc.googlesyndication.com/pagead/imgad?id=CICAgKCng4rT2QEQrAIY-gEoATIIvFpOOoSl3V8", "https://cdnx.ilsussidiario.net/wp-content/uploads/2018/11/14/scuola_2018_pixabay.jpg", "https://cdnx.ilsussidiario.net/wp-content/themes/ilsussidiario_theme/assets/images/logo.png"], "movies": [], "text": "Messico sotto choc: un bambino di 11 anni, Jos\u00e9 Angel il suo nome, ha aperto il fuoco a scuola uccidendo la maestra e ferendo cinque suoi compagni prima di suicidarsi. La sparatoria \u00e8 avvenuta nell\u2019istituto Colegio Cervantes, nella citt\u00e0 di Torre\u00f3n dello stato di Coahuila, al confine con gli Stati Uniti. Come riportato da Il Fatto Quotidiano, prima di entrare in azione il ragazzino aveva confidato ai compagni: \u201cOggi \u00e8 il giorno\u201d. Nessuno aveva capito per\u00f2 le reali intenzioni dell\u201911enne, che stando ad alcune ricostruzioni potrebbe essersi ispirato al massacro avvenuto alla Columbine High School, negli Stati Uniti, nel 1999: in quell\u2019occasione furono due gli studenti ad uccidere 12 compagni e un insegnante. Stando a quanto ricostruito finora, Jos\u00e9 Angel aveva chiesto alla maestra di uscire dalla classe per cambiarsi i pantaloni. Vedendo che dopo circa 15 minuti il bambino non faceva ritorno, la docente, identificata nella 50enne Mar\u00eca Sanz, \u00e8 uscita a cercarlo nell\u2019istituto. Se l\u2019\u00e8 trovato di fronte con in pugno una pistola e gli ha chiesto cosa stesse facendo: per tutta risposta \u00e8 stata freddata e uccisa dall\u201911enne, che ha poi sparato verso altri 5 compagni ed un insegnante di educazione fisica prima di togliersi la vita.\n\n11ENNE SPARA IN CLASSE E UCCIDE INSEGNANTE\n\nJos\u00e9 Angel non aveva manifestato problemi a scuola, viveva con la nonna e sono ora in corso delle indagini per capire quale fosse il suo contesto familiare e cosa lo abbia spinto a compiere questa sparatoria in classe. Come riportato da Il Fatto Quotidiano, alcuni media locali sostengono che il ragazzo era vestito con abiti molto simili a quelli indossati da Eric Harris, uno dei due studenti responsabili della Columbine: pantaloni neri, bretelle e la maglietta con la scritta \u201cNatural Selection\u201d. Humberto Barbachano, pap\u00e0 di uno dei compagni del bambino, ha detto in un\u2019intervista di aver saputo dal figlio che il ragazzo \u201cera ossessionato, o era a conoscenza degli eventi accaduti alla Columbine\u201c. La magliaetta con la scritta \u201cNatural Selection\u201d alimenta per\u00f2 i dubbi del governatore di Coahuila, Miguel Riquelme, secondo cui il giovane aggressore potrebbe essere stato influenzato da \u201cun videogioco di guerra\u201d chiamato proprio \u201cNatural Selection\u201c. Il governatore lo ha definito come \u201cun gioco molto violento, che simula l\u2019uso di armi di grosso calibro\u201d.\n\n\u00a9 RIPRODUZIONE RISERVATA", "keywords": [], "meta_keywords": [""], "tags": ["Tags"], "authors": ["Https", "Www.Ilsussidiario.Net Autori Dario-Dangelo"], "publish_date": "Sat Jan 11 13:57:45 2020", "summary": "", "article_html": "", "meta_description": "Messico, 11enne spara in classe e uccide insegnante: il bambino ha poi ferito altri cinque compagni e si \u00e8 suicidato. Due ipotesi come possibile movente.", "meta_lang": "it", "meta_favicon": "https://cdnx.ilsussidiario.net/wp-content/themes/ilsussidiario_theme/assets/images/favicons/apple-icon-57x57.png", "meta_data": {"google-site-verification": "-jXQSc-cW700pGu1_4TMi1htwMbbe9Af-qY1gEIjiYQ", "viewport": "width=device-width, initial-scale=1.0", "referrer": "unsafe-url", "msapplication-TileColor": "#ef8517", "msapplication-TileImage": "https://cdnx.ilsussidiario.net/wp-content/themes/ilsussidiario_theme/assets/images/favicons/ms-icon-144x144.png", "theme-color": "#ef8517", "author": "https://www.ilsussidiario.net/autori/dario-dangelo/", "publisher": "https://www.ilsussidiario.net", "description": "Messico, 11enne spara in classe e uccide insegnante: il bambino ha poi ferito altri cinque compagni e si \u00e8 suicidato. Due ipotesi come possibile movente.", "robots": "index, follow", "og": {"locale": "it_IT", "type": "article", "title": "11ENNE SPARA IN CLASSE E UCCIDE INSEGNANTE/ Ispirato da massacro della Columbine?", "description": "Messico, 11enne spara in classe e uccide insegnante: il bambino ha poi ferito altri cinque compagni e si \u00e8 suicidato. Due ipotesi come possibile movente.", "url": "https://www.ilsussidiario.net/news/11enne-spara-in-classe-e-uccide-insegnante-ispirato-da-massacro-della-columbine/1971561/", "site_name": "IlSussidiario.net", "image": {"identifier": "https://cdnx.ilsussidiario.net/wp-content/uploads/2018/11/14/scuola_2018_pixabay.jpg", "secure_url": "https://cdnx.ilsussidiario.net/wp-content/uploads/2018/11/14/scuola_2018_pixabay.jpg", "width": 1280, "height": 600, "alt": "Banchi in un'aula"}}, "article": {"publisher": "https://www.facebook.com/ilSussidiarionet/", "section": "Esteri", "published_time": "2020-01-11T13:57:45+00:00"}, "twitter": {"card": "summary", "description": "Messico, 11enne spara in classe e uccide insegnante: il bambino ha poi ferito altri cinque compagni e si \u00e8 suicidato. Due ipotesi come possibile movente.", "title": "11ENNE SPARA IN CLASSE E UCCIDE INSEGNANTE/ Ispirato da massacro della Columbine?", "site": "@ilsussidiario", "image": "https://cdnx.ilsussidiario.net/wp-content/uploads/2018/11/14/scuola_2018_pixabay.jpg", "creator": "@ilsussidiario"}}, "canonical_link": "https://www.ilsussidiario.net/news/11enne-spara-in-classe-e-uccide-insegnante-ispirato-da-massacro-della-columbine/1971561/"}