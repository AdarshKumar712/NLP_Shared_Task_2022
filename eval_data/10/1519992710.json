{"source_url": "https://www.huffingtonpost.it", "url": "https://www.huffingtonpost.it/entry/bruxelles-taglia-stime-pil-dellitalia-sempre-maglia-nera-deuropa_it_5e451edec5b61ef3adcfb022", "title": "Bruxelles taglia stime Pil dell'Italia, sempre maglia nera d'Europa", "top_image": "https://img.huffingtonpost.com/asset/5e45214c2500005000080cbb.jpeg?ops=1200_630", "meta_img": "https://img.huffingtonpost.com/asset/5e45214c2500005000080cbb.jpeg?ops=1200_630", "images": ["https://img.huffingtonpost.com/asset/5e45214c2500005000080cbb.jpeg?ops=scalefit_630_noupscale", "https://amp.assets.huffpost.com/assets-f21b94c349864c87a73b9afbb67b106c/images/icons/newsletter-toaster.png", "https://img.huffingtonpost.com/asset/5e4653392100002d00581a5c.jpeg?cache=XQUW353LSm&ops=150_150", "https://img.huffingtonpost.com/asset/5e4666512300005000163366.jpeg?ops=150_150", "https://amp.assets.huffpost.com/assets-f21b94c349864c87a73b9afbb67b106c/images/logos/HuffPost.svg", "https://img.huffingtonpost.com/asset/5e4683972500003400475810.jpeg?cache=vDzPfU6W38&ops=150_150", "https://img.huffingtonpost.com/asset/5e4682cf2200003100d1ce31.jpeg?ops=150_150", "https://img.huffingtonpost.com/asset/5e468df9250000340047582b.jpeg?cache=DQnbWHglXm&ops=150_150", "https://sb.scorecardresearch.com/p?c1=2&c2=6723616&c3=&c4=&c5=italy&c6=&c15=&cv=2.0&cj=1", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://img.huffingtonpost.com/asset/5e4677562300005700163395.jpeg?ops=150_150", "https://img.huffingtonpost.com/asset/5e45214c2500005000080cbb.jpeg?ops=1200_630", "https://gruppoespresso01.webtrekk.net/253822047730481/wt.pl?p=441,0&cg1=huffington%20post%20italia&cg2=noscript", "https://amp.assets.huffpost.com/assets-f21b94c349864c87a73b9afbb67b106c/images/logos/HuffPost_Int'l_IT_outl_white-v2.svg"], "movies": [], "text": "L\u2019Italia si conferma il paese a crescita economica pi\u00f9 bassa in Ue: nessun altro Stato europeo avr\u00e0 una crescita sotto l\u20321%. Non solo. La Commissione Ue lima al ribasso le previsioni: nel 2020 l\u2019Italia crescer\u00e0 di 0,3%, \u201canche a causa di un effetto negativo di trascinamento\u201d, e nel 2021 si fermer\u00e0 a +0,6%. A novembre scorso la previsione Ue era di 0,4% e 0,7%. Inoltre Bruxelles segnala che \u201ci rischi al ribasso sulla prospettiva di crescita restano pronunciati\u201d.\n\nStime Ue d\u2019inverno. L\u2019Italia, con una crescita dello 0,3% per il 2020 e dello 0,6% per il 2021, si conferma fanalino di coda nell\u2019Ue. Penultime la Germania e la Francia, ferme all\u20321,1% per il 2020. Record di crescita invece per Malta e Romania: 4% e 3,8% nel 2020. Bruxelles lascia invariate le previsioni di crescita per la zona euro e per la Ue-27: nel 2020-2021 cresceranno rispettivamente di 1,2% e 1,4%, come previsto a novembre scorso. \u201cLa crescita prosegue con passo costante e moderato\u201d, scrive Bruxelles, che segnala per\u00f2 \u201cnuovi rischi\u201d come il Coronavirus che lasciano le prospettive \u201cancorate al ribasso\u201d. Per ora si vedono effetti globali \u201climitati\u201d, ma \u201cpi\u00f9 a lungo dura e pi\u00f9 impatteranno su sentimento economico e condizioni globali di finanziamento\u201d.\n\nGentiloni ci rimanda a maggio-giugno. \u201dL\u2019Italia risente come altri paesi di fattori esterni che investono in particolare l\u2019industria e l\u2019export, ma \u00e8 altrettanto certo che c\u2019\u00e8 bisogno di lavorare molto nei prossimi mesi e sono convinto che il Governo instaurer\u00e0 un dialogo con la commissione perch\u00e9 il lavoro vada nella buona direzione\u201d afferma il commissario Ue all\u2019Economia Paolo Gentiloni, aggiungendo che \u00e8 \u201cla fotografia consegnata dalle stime economiche non facilita le valutazioni sulle politiche che faremo nel corso del semestre di vigilanza Ue: ci saranno diversi passaggi, i rapporti sui paesi (il 26 febbraio), poi le raccomandazioni, poi i programmi di riforma e di stabilit\u00e0 e a fine maggio-inizio giugno le nostre opinioni\u201d. Gentiloni ha spiegato che \u201cregistriamo che l\u2019Italia si colloca certamente nel quadro di un rallentamento generale della crescita della zona euro, e il rallentamento \u00e8 pi\u00f9 accentuato\u201d.\n\nGualtieri \u00e8 ottimista. \u201cTutti i nostri indicatori ci danno per gennaio una situazione di ripresa. Produzione industriale e Pil dovrebbero salire. Parliamo di un rimbalzo a gennaio e siamo fiduciosi che l\u2019economia possa ripartire\u201d ha detto il ministro dell\u2019Economia, Roberto Gualtieri, a Omnibus. \u201cDifficilmente il governo, i cui provvedimenti entrano in vigore a gennaio, pu\u00f2 avere un\u2019influenza retroattiva\u201d sull\u2019economia, ha detto il ministro, che si \u00e8 detto ottimista sulla tenuta dell\u2019esecutivo. \u201cRenzi non strappa, non strappa\u201d dice convinto. \u201cI mercati capiscono la differenza, capiscono che questo governo sar\u00e0 stabile e quindi sono contenti e stiamo risparmiando molti soldi: dopo il voto in Emilia Romagna e gli ultimi due giorni c\u2019\u00e8 stato un rally spettacolare, i nostri titoli stanno andando a ruba. E lo spread pu\u00f2 ancora scendere\u201d. Per il futuro \u201cvogliamo eliminare del tutto le clausole di salvaguardia e stiamo lavorando a una riforma complessiva dell\u2019Irpef\u201d. Ma per farlo \u201cnon intendiamo fare cassa con l\u2019Iva\u201d anche se \u00e8 possibile una rimodulazione. Con la riforma dell\u2019Irpef \u201cvogliamo ridurre la pressione fiscale. Quanto la ridurremo, e le aree dei beneficiari, \u00e8 prematuro dirlo, dipender\u00e0 anche dal quadro economico\u201d.\n\nCorte dei Conti chiede scatto di reni. A fronte del rallentamento economico in atto \u201d\u00e8 necessario dare pi\u00f9 spinta agli investimenti pubblici che gi\u00e0 nel corso del 2019 avevano invertito la curva discendente, mostrando una buona dinamicit\u00e0, soprattutto a livello locale: solo un\u2019accelerazione nell\u2019impiego delle risorse gi\u00e0 stanziate potrebbe contribuire al conseguimento degli obiettivi di crescita precedentemente fissati\u201d. Lo dice il presidente della Corte dei Conti Angelo Buscema aprendo l\u2019anno giudiziario 2020. \u201cLa fase di preparazione del Def 2020 diventa occasione decisiva, un banco di prova per tutti. Sar\u00e0 necessario definire un programma in grado di invertire la tendenza insita nelle previsioni prevalenti per il nostro paese\u201d. Vista la crescita e la bassa inflazione \u201ci margini per la riduzione del rapporto debito/Pil si fanno molto stretti. Ci\u00f2 rafforza l\u2019esigenza di politiche di bilancio caratterizzate da un alto grado di selettivit\u00e0, imposta anche da una serie di urgenze che spingono verso una pi\u00f9 efficace azione di razionalizzazione della spesa pubblica e una revisione degli strumenti e delle procedure per rimuovere i vincoli che tuttora rallentano la realizzazione dei programmi di investimento pubblico\u201d.\n\nConfcommercio \u00e8 pessimista. Confcommercio stima, a febbraio, una\n\nvariazione congiunturale del Pil mensile del -0,1%, dato che porterebbe ad una decrescita di -0,6% rispetto allo stesso mese del 2018. Un quadro allarmante, reso ancora pi\u00f9 grave dal fatto che i consumi non decollano: a gennaio l\u2019indice ha evidenziato un deterioramento della domanda delle famiglie, con un calo dello 0,4% su base congiunturale e una flessione dello 0,6% su base annua. In termini di media mobile a tre mesi prosegue la tendenza al ridimensionamento avviatasi nella parte finale del 2019\u2033, sostiene Confcommercio.", "keywords": [], "meta_keywords": [""], "tags": [], "authors": [], "publish_date": "Thu Feb 13 11:14:00 2020", "summary": "", "article_html": "", "meta_description": "Stime Ue d'inverno, siamo l'unico paese con la crescita (nettamente) sotto l'1%. Gentiloni ci rimanda a maggio-giugno. Ma Gualtieri \u00e8 fiducioso: \"C'\u00e8 un recupero. Governo stabile, spread scender\u00e0 ancora\"", "meta_lang": "it", "meta_favicon": "https://amp.assets.huffpost.com/assets-f21b94c349864c87a73b9afbb67b106c/favicon.ico", "meta_data": {"viewport": "width=device-width, initial-scale=1", "description": "Stime Ue d'inverno, siamo l'unico paese con la crescita (nettamente) sotto l'1%. Gentiloni ci rimanda a maggio-giugno. Ma Gualtieri \u00e8 fiducioso: \"C'\u00e8 un recupero. Governo stabile, spread scender\u00e0 ancora\"", "og": {"type": "article", "image": {"identifier": "https://img.huffingtonpost.com/asset/5e45214c2500005000080cbb.jpeg?ops=1200_630", "url": "https://img.huffingtonpost.com/asset/5e45214c2500005000080cbb.jpeg?ops=1200_630", "width": 1200, "height": 630}, "site_name": "L'HuffPost", "title": "Bruxelles taglia stime Pil dell'Italia, sempre maglia nera d'Europa", "description": "Stime Ue d'inverno, siamo l'unico paese con la crescita (nettamente) sotto l'1%. Gentiloni ci rimanda a maggio-giugno. Ma Gualtieri \u00e8 fiducioso: \"C'\u00e8 un recupero. Governo stabile, spread scender\u00e0 ancora\"", "url": "https://www.huffingtonpost.it/entry/bruxelles-taglia-stime-pil-dellitalia-sempre-maglia-nera-deuropa_it_5e451edec5b61ef3adcfb022", "app_id": 272871476137820, "locale": "it_IT"}, "fb": {"app_id": 272871476137820, "pages": 272871476137820}, "twitter": {"site": "HuffPostItalia", "card": "summary_large_image", "title": "Bruxelles taglia stime Pil dell'Italia, sempre maglia nera d'Europa", "image": {"identifier": "https://img.huffingtonpost.com/asset/5e45214c2500005000080cbb.jpeg?ops=1200_630", "width": 1200, "height": 630}, "description": "Stime Ue d'inverno, siamo l'unico paese con la crescita (nettamente) sotto l'1%. Gentiloni ci rimanda a maggio-giugno. Ma Gualtieri \u00e8 fiducioso: \"C'\u00e8 un recupero. Governo stabile, spread scender\u00e0 ancora\""}, "robots": "noodp,noydir,max-snippet:-1,max-image-preview:standard,max-video-preview:-1", "keywords": "Pil,crisi,crescita,stime pil italia,stime Ue inverno", "article": {"section": "Economia", "tag": "Pil,crisi,crescita,stime pil italia,stime Ue inverno", "published_time": "2020-02-13T11:14:00+01:00", "modified_time": "2020-02-13T12:40:18+01:00"}, "can-recommend": "true", "apple-itunes-app": "app-id=306621789, app-argument=huffpostnews://?entryID=it_5e451edec5b61ef3adcfb022", "taboola.category": "economia"}, "canonical_link": "https://www.huffingtonpost.it/entry/bruxelles-taglia-stime-pil-dellitalia-sempre-maglia-nera-deuropa_it_5e451edec5b61ef3adcfb022"}