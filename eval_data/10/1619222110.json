{"source_url": "https://www.brindisilibera.it", "url": "https://www.brindisilibera.it/2020/05/28/asl-pugliesi-m5s-presenta-richiesta-di-audizione-numerose-segnalazioni-su-problemi-nellerogazione-dei-buoni-pasto/", "title": "ASL pugliesi. M5S presenta richiesta di audizione: \u201cNumerose segnalazioni su problemi nell\u2019erogazione dei buoni pasto\u201d \u2013 Brindisi Libera", "top_image": "https://www.brindisilibera.it/wp-content/uploads/2019/09/brindisilibera-1.png", "meta_img": "https://www.brindisilibera.it/wp-content/uploads/2019/09/brindisilibera-1.png", "images": ["https://www.brindisilibera.it/wp-content/plugins/featured-video-plus/img/playicon.png", "https://www.brindisilibera.it/wp-content/uploads/2019/01/Fratelli_dItalia-390x205.jpg", "https://www.brindisilibera.it/wp-content/uploads/2020/03/Coronavirus-300x135.jpg?v=1584585404", "https://www.brindisilibera.it/wp-content/uploads/2018/12/dattis.jpg", "https://www.brindisilibera.it/wp-content/uploads/2020/05/foto-tae1-390x205.jpg?v=1589802352", "https://www.brindisilibera.it/wp-content/uploads/2020/01/Antonella-Laricchia.jpg?v=1579816883", "https://www.paypal.com/it_IT/i/scr/pixel.gif", "https://www.brindisilibera.it/wp-content/uploads/2018/12/brindisi-libera.jpg", "https://www.brindisilibera.it/wp-content/uploads/2019/09/brindisilibera-1.png"], "movies": [], "text": "\u201cCi giungono numerose segnalazioni sui problemi nell\u2019erogazione dei buoni pasto ai dipendenti delle Asl pugliesi. La contrattazione collettiva stabilisce che le aziende sono tenute a istituire i servizi mensa o ad assicurare il pasto con modalit\u00e0 sostitutive.\n\nOgni ASL dovrebbe dotarsi di una regolamentazione interna per specificare le modalit\u00e0 di organizzazione del servizio e di fruizione del diritto alla mensa da parte del lavoratore nonch\u00e9 delle modalit\u00e0 di erogazione dei buoni pasto. Vogliamo capire se tutte le Asl abbiano previsto nei regolamenti disposizioni specifiche per quello che \u00e8 un diritto dei lavoratori\u201d. Lo chiedono i consiglieri regionali del Movimento 5 Stelle Antonella Laricchia, Grazia Di Bari e Marco Galante che hanno presentato una richiesta di audizione urgente dell\u2019assessore alla Sanit\u00e0 Emiliano, del direttore del Dipartimento Salute Montanaro, dei direttori delle Asl e dei Segretari Regionali delle organizzazioni sindacali per sapere se tutte le Asl hanno previsto nei Regolamenti le modalit\u00e0 di organizzazione del servizio e di fruizione del diritto alla mensa nonch\u00e9 le modalit\u00e0 di erogazione dei buoni pasto e, se non lo hanno ancora fatto, i motivi che hanno impedito di attivarsi.\n\n\u201cEra il 2016 \u2013 spiegano i pentastellati \u2013 quando la Regione Puglia concluse un contenzioso con 5500 dipendenti della Asl di Bari che chiedevano il riconoscimento del diritto alla mensa o del buono pasto sostitutivo, per il periodo dal 1\u00ba gennaio 2008 al 31 dicembre 2015, con una transazione da 15 milioni di euro. Sono passati anni, ma i problemi sembra non siano ancora stati risolti, dal momento che in tutte le Asl pugliesi, sono numerosissimi i lavoratori che ci segnalano come venga loro negato questo diritto. Per questo riteniamo necessario approfondire la situazione per capire come stanno le cose e a quanto ammontino le risorse messe a disposizione delle singole ASL per le erogazioni dei buoni pasto. Vogliamo anche capire come si sia concluso il contenzioso del 2016, quale \u00e8 stato l\u2019importo finale per le transazioni e a quanto ammontino le competenze legali liquidate. Vista la delicatezza e l\u2019importanza del tema auspichiamo l\u2019audizione venga calendarizzata al pi\u00f9 presto\u201d.", "keywords": [], "meta_keywords": [""], "tags": [], "authors": [], "publish_date": "Thu May 28 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.brindisilibera.it/wp-content/uploads/2019/09/brindisilibera-1.png", "meta_data": {"viewport": "width=device-width, initial-scale=1", "generator": "WordPress 5.4.2", "onesignal": "wordpress-plugin", "msapplication-TileImage": "https://www.brindisilibera.it/wp-content/uploads/2018/12/brindisi-libera-mini2.jpg"}, "canonical_link": "https://www.brindisilibera.it/2020/05/28/asl-pugliesi-m5s-presenta-richiesta-di-audizione-numerose-segnalazioni-su-problemi-nellerogazione-dei-buoni-pasto/"}