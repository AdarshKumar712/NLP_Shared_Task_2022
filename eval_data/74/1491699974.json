{"source_url": "https://web.archive.org", "url": "https://web.archive.org/web/20200111135527id_/https://tvn24.pl/swiat/usa-rosja-niebezpieczne-zblizenie-okretow-na-morzu-arabskim-ra999401?source=rss", "title": "\"Niebezpieczne i prowokacyjne\" zbli\u017cenie rosyjskiego okr\u0119tu. US Navy pokazuje nagranie", "top_image": "https://tvn24.pl/najnowsze/cdn-zdjecie143e01eb7f275fdc1a8d38c8c589c47a-niebezpieczny-incydent-miedzy-okretami-usa-i-rosji-na-morzu-arabskim-5020923/alternates/LANDSCAPE_1280", "meta_img": "https://tvn24.pl/najnowsze/cdn-zdjecie143e01eb7f275fdc1a8d38c8c589c47a-niebezpieczny-incydent-miedzy-okretami-usa-i-rosji-na-morzu-arabskim-5020923/alternates/LANDSCAPE_1280", "images": ["https://tvn24.pl/najnowsze/cdn-zdjecie143e01eb7f275fdc1a8d38c8c589c47a-niebezpieczny-incydent-miedzy-okretami-usa-i-rosji-na-morzu-arabskim-5020923/alternates/LANDSCAPE_1280"], "movies": [], "text": "Rosyjski okr\u0119t \"agresywnie\" zbli\u017cy\u0142 si\u0119 do niszczyciela US Navy operuj\u0105cego w p\u00f3\u0142nocnej cz\u0119\u015bci Morza Arabskiego - przekaza\u0142a w pi\u0105tek marynarka wojenna Stan\u00f3w Zjednoczonych. Jak dodano w komunikacie, podczas incydentu Rosjanie ignorowali ostrze\u017cenia nadawane z ameryka\u0144skiego okr\u0119tu i narazili obie jednostki na kolizj\u0119. Ministerstwo obrony Rosji odrzuci\u0142o oskar\u017cenia Amerykan\u00f3w.\n\nO incydencie w p\u00f3\u0142nocnej cz\u0119\u015bci Morza Arabskiego poinformowa\u0142o dow\u00f3dztwo 5. floty US Navy, kt\u00f3re nadzoruje operacje morskie ameryka\u0144skiej armii w rejonie Bliskiego Wschodu.\n\n\"USS Farragut zosta\u0142 agresywnie zaczepiony przez okr\u0119t rosyjskiej marynarki\"\n\nCNN, powo\u0142uj\u0105c si\u0119 na ameryka\u0144sk\u0105 flot\u0119, poda\u0142o, \u017ce rosyjski okr\u0119t zbli\u017cy\u0142 si\u0119 do jednostki USA na odleg\u0142o\u015b\u0107 180 st\u00f3p (oko\u0142o 55 metr\u00f3w).\n\n\"W czwartek 9 stycznia, w czasie przeprowadzania rutynowej operacji na Morzu Arabskim, USS Farragut zosta\u0142 agresywnie zaczepiony przez okr\u0119t rosyjskiej marynarki wojennej\" - napisano w o\u015bwiadczeniu 5. floty.\n\nJak przekazano, niszczyciel \"Farragut wyda\u0142 pi\u0119\u0107 kr\u00f3tkich sygna\u0142\u00f3w d\u017awi\u0119kowych, co stanowi mi\u0119dzynarodowy morski komunikat o zagro\u017ceniu zderzeniem\". \"Za\u0142oga, zgodnie z mi\u0119dzynarodowym prawem morskim, poprosi\u0142a rosyjski okr\u0119t tak\u017ce o zmian\u0119 kursu\" - podano w komunikacie.\n\nJak dodano, \"Rosjanie pocz\u0105tkowo odmawiali [wykonania pro\u015bby - red.], jednak ostatecznie zeszli na inny kurs\". \"Mimo, \u017ce rosyjski okr\u0119t podj\u0105\u0142 dzia\u0142anie, pocz\u0105tkowa zw\u0142oka w przestrzeganiu prawa mi\u0119dzynarodowego zwi\u0105zana z agresywnym podej\u015bciem zwi\u0119kszy\u0142a ryzyko kolizji\" - napisano.\n\nRosja odrzuca oskar\u017cenia\n\nO\u015bwiadczenie po incydencie wyda\u0142o rosyjskie ministerstwo obrony, kt\u00f3re wyja\u015bni\u0142o, \u017ce niszczyciel ameryka\u0144skiej marynarki wojennej znajdowa\u0142 si\u0119 po lewej stronie wzgl\u0119dem rosyjskiego okr\u0119tu i zgodnie z mi\u0119dzynarodow\u0105 konwencj\u0105 o zapobieganiu zderzeniom na morzu powinien ust\u0105pi\u0107 jednostce z Rosji.\n\nWed\u0142ug ministerstwa okr\u0119t marynarki wojennej USA przeci\u0105\u0142 drog\u0119 rosyjskiego okr\u0119tu wywiadowczego Iwan Churs, a dzia\u0142anie to uznane zosta\u0142o za \"nieprofesjonalne\". Ministerstwo oceni\u0142o to jako \"celowe naruszenie mi\u0119dzynarodowych norm bezpiecze\u0144stwa morskiego\".\n\nAmeryka\u0144ski niszczyciel USS Farragut Mass Communication Specialist 2nd Class Anderson W. Branch | U.S. Navy/DVIDS\n\nRosyjski okr\u0119t wywiadowczy Iwan Churs mil.ru\n\n\"Niebezpieczny i prowokacyjny\" incydent na morzu\n\nCNN, powo\u0142uj\u0105c si\u0119 na dow\u00f3dztwo marynarki wojennej Stan\u00f3w Zjednoczonych, przekaza\u0142, \u017ce USS Farragut jest cz\u0119\u015bci\u0105 grupy bojowej towarzysz\u0105cej lotniskowcowi USS Harry S. Truman.\n\nJego zadaniem jest przechwytywanie potencjalnie wrogich okr\u0119t\u00f3w w celu uniemo\u017cliwienia zbli\u017cenia si\u0119 ich do lotniskowca.\n\nCzwartkowy incydent, kt\u00f3ry w\u0142adze ameryka\u0144skiej armii opisa\u0142y jako \"niebezpieczny i prowokacyjny\" jest najnowszym przyk\u0142adem niebezpiecznego napi\u0119cia mi\u0119dzy jednostkami wojskowymi USA i Rosji.\n\nCNN przypomnia\u0142, \u017ce w czerwcu zesz\u0142ego roku dosz\u0142o do podobnego incydentu w czasie operacji na Morzu Filipi\u0144skim. Jak m\u00f3wi\u0142 wtedy rzecznik 7. floty USA komandor Clayton Doss \"rosyjski niszczyciel rakietowy typu Udaloy I DD 572 wykona\u0142 niebezpieczny manewr przeciw kr\u0105\u017cownikowi USS Chancellorsville\".\n\nAmeryka\u0144skie si\u0142y zbrojne w rejonie Zatoki Perskiej Adam Ziemienowicz | PAP/Reuters", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Rosyjski okr\u0119t \"agresywnie\" zbli\u017cy\u0142 si\u0119 do niszczyciela US Navy operuj\u0105cego w p\u00f3\u0142nocnej cz\u0119\u015bci Morza Arabskiego - przekaza\u0142a w pi\u0105tek marynarka wojenna Stan\u00f3w Zjednoczonych. Jak dodano w komunikacie, podczas incydentu Rosjanie ignorowali ostrze\u017cenia nadawane z ameryka\u0144skiego okr\u0119tu i narazili obie jednostki na kolizj\u0119. Ministerstwo obrony Rosji odrzuci\u0142o oskar\u017cenia Amerykan\u00f3w.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Rosyjski okr\u0119t \"agresywnie\" zbli\u017cy\u0142 si\u0119 do niszczyciela US Navy operuj\u0105cego w p\u00f3\u0142nocnej cz\u0119\u015bci Morza Arabskiego - przekaza\u0142a w pi\u0105tek marynarka wojenna Stan\u00f3w Zjednoczonych. Jak dodano w komunikacie, podczas incydentu Rosjanie ignorowali ostrze\u017cenia nadawane z ameryka\u0144skiego okr\u0119tu i narazili obie jednostki na kolizj\u0119. Ministerstwo obrony Rosji odrzuci\u0142o oskar\u017cenia Amerykan\u00f3w.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "website", "site_name": "TVN24", "url": "https://tvn24.pl/swiat/usa-rosja-niebezpieczne-zblizenie-okretow-na-morzu-arabskim-ra999401", "title": "\"Niebezpieczne i prowokacyjne\" zbli\u017cenie rosyjskiego okr\u0119tu. US Navy pokazuje nagranie", "description": "Rosyjski okr\u0119t \"agresywnie\" zbli\u017cy\u0142 si\u0119 do niszczyciela US Navy operuj\u0105cego w p\u00f3\u0142nocnej cz\u0119\u015bci Morza Arabskiego - przekaza\u0142a w pi\u0105tek marynarka wojenna Stan\u00f3w Zjednoczonych. Jak dodano w komunikacie, podczas incydentu Rosjanie ignorowali ostrze\u017cenia nadawane z ameryka\u0144skiego okr\u0119tu i narazili obie jednostki na kolizj\u0119. Ministerstwo obrony Rosji odrzuci\u0142o oskar\u017cenia Amerykan\u00f3w.", "image": "https://tvn24.pl/najnowsze/cdn-zdjecie143e01eb7f275fdc1a8d38c8c589c47a-niebezpieczny-incydent-miedzy-okretami-usa-i-rosji-na-morzu-arabskim-5020923/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie143e01eb7f275fdc1a8d38c8c589c47a-niebezpieczny-incydent-miedzy-okretami-usa-i-rosji-na-morzu-arabskim-5020923/alternates/LANDSCAPE_1280"}, "next-head-count": 51}, "canonical_link": "https://tvn24.pl/swiat/usa-rosja-niebezpieczne-zblizenie-okretow-na-morzu-arabskim-ra999401"}