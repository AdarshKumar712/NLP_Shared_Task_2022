{"source_url": "http://www.movimento5stelleabruzzo.it", "url": "http://www.movimento5stelleabruzzo.it/blog/consiglio-regionale-marcozzi-m5s-questa-legge-non-sia-la-conclusione-ma-solo-linizio-del-percorso-per-affrontare-lemergenza-sanitaria-ed-economica/", "title": "Consiglio Regionale, Marcozzi (M5S): \u201cQuesta Legge non sia la conclusione, ma solo l\u2019inizio del percorso per affrontare l\u2019emergenza sanitaria ed economica\u201d", "top_image": "http://www.movimento5stelleabruzzo.it/blog/wp-content/uploads/2019/10/SaraMarcozzi.png", "meta_img": "http://www.movimento5stelleabruzzo.it/blog/wp-content/uploads/2019/10/SaraMarcozzi.png", "images": ["http://www.movimento5stelleabruzzo.it/blog/wp-content/uploads/2019/08/pulsantone-seguici-FACEBOOK.png", "http://www.movimento5stelleabruzzo.it/blog/wp-content/uploads/2019/08/GiorgioFedele-300x160.png", "http://www.movimento5stelleabruzzo.it/blog/wp-content/uploads/2019/08/pulsantone_R2_02_materiali.png", "http://www.movimento5stelleabruzzo.it/blog/wp-content/uploads/2019/10/SaraMarcozzi.png", "http://www.movimento5stelleabruzzo.it/blog/wp-content/uploads/2019/08/pulsantone_R2_01_proposte.png", "http://www.movimento5stelleabruzzo.it/blog/wp-content/uploads/2019/08/pulsantone_R2_03_newsletter.png", "http://www.movimento5stelleabruzzo.it/blog/wp-content/uploads/2020/04/2020_03_16_Taglieri_Calzari-300x160.png", "http://www.movimento5stelleabruzzo.it/blog/wp-content/uploads/2019/06/DomenicoPettinariConsiglio-300x160.png", "http://www.movimento5stelleabruzzo.it/blog/wp-content/uploads/2019/06/DomenicoPettinari-300x160.png", "http://www.movimento5stelleabruzzo.it/blog/wp-content/uploads/2020/01/Progetto-senza-titolo1-300x160.png", "http://www.movimento5stelleabruzzo.it/blog/wp-content/uploads/2019/08/pulsantone-seguici-TWITTER.png", "http://www.movimento5stelleabruzzo.it/blog/wp-content/uploads/2019/10/SaraMarcozzi-620x330.png", "http://www.movimento5stelleabruzzo.it/blog/wp-content/uploads/2019/08/M5S_Abruzzo_sito_testata_ARIA.png", "http://www.movimento5stelleabruzzo.it/blog/wp-content/uploads/2019/12/SaraMarcozzi-300x160.png", "http://www.movimento5stelleabruzzo.it/blog/wp-content/uploads/2019/08/pulsantone-seguici-INSTA.png", "http://www.movimento5stelleabruzzo.it/blog/wp-content/uploads/2019/10/SaraMarcozzi-300x160.png"], "movies": [], "text": "\u201cAnche oggi abbiamo pensato esclusivamente alla ricerca di soluzioni ai problemi che l\u2019emergenza Coronavirus ci sta costringendo ad affrontare, lasciando da parte la polemica politica. Soprattutto, \u00e8 per me molto importante che la Giunta capisca che questo testo di legge, recante interventi sul tessuto economico abruzzese, \u00e8 solamente l\u2019inizio di un percorso, e non certo la conclusione. All\u2019orizzonte abbiamo la sfida della riprogrammazione dei fondi europei, strumento fondamentale per rilanciare la ripartenza economica abruzzese, e sar\u00e0 essenziale affrontare in maniera collegiale la sfida che ci aspetta\u201d. Lo afferma il Capogruppo M5S Sara Marcozzi al termine della seduta del Consiglio regionale tenutasi all\u2019Aquila.\n\n\u201cAvremmo potuto attaccare con forza la Giunta regionale, seguendo la linea aggressiva, ai limiti dello sciacallaggio, che tengono il capo politico della Lega Matteo Salvini e quello di Fratelli d\u2019Italia Giorgia Meloni contro il Governo Conte. Non lo abbiamo fatto, perch\u00e9 per noi la responsabilit\u00e0 istituzionale viene prima dei like e delle condivisioni su Facebook. Non posso per\u00f2 evitare di sottolineare l\u2019atteggiamento di una parte della Giunta di centro destra che, mentre pretende da noi collaborazione continua, non perde occasione per accusare il Governo centrale, alimentando una polemica sterile e inutile, dimenticando che le competenze in materia di sanit\u00e0 sono della Regione. Anche durante la seduta del Consiglio regionale, non si \u00e8 persa occasione per lanciare accuse che non danno alcun apporto costruttivo al dibattito attualmente in atto nel Paese e in Regione. Invito il Presidente Marsilio e gli esponenti della maggioranza alla responsabilit\u00e0, in ogni sede. Remando tutti nella stessa direzione usciremo da questo momento di emergenza sanitaria ed economica\u201d.\n\n\u201cNel merito della legge, il MoVimento 5 Stelle ha scelto di astenersi, scelta dovuta al fatto che, a nostro avviso, il testo presenta fragilit\u00e0 di forma evidenti, che potrebbero esporla a impugnazioni avanti alla Corte Costituzionale. Ci\u00f2 non ci ha comunque impedito, nei limiti della dialettica della seduta del Consiglio regionale, di espletare il nostro compito di opposizione responsabile, proponendo emendamenti, approvati dalla maggioranza perch\u00e9 utili per i cittadini abruzzesi, per ottenere la miglior legge possibile\u201d conclude Marcozzi.", "keywords": [], "meta_keywords": [""], "tags": ["consiglio regionale", "Coronavirus", "covid 19"], "authors": [], "publish_date": "Wed Apr  1 20:43:14 2020", "summary": "", "article_html": "", "meta_description": "\u201cAnche oggi abbiamo pensato esclusivamente alla ricerca di soluzioni ai problemi che l'emergenza Coronavirus ci sta costringendo ad affrontare, lasciando d", "meta_lang": "it", "meta_favicon": "http://www.movimento5stelleabruzzo.it/blog/wp-content/uploads/2015/01/favicon.ico", "meta_data": {"description": "\u201cAnche oggi abbiamo pensato esclusivamente alla ricerca di soluzioni ai problemi che l'emergenza Coronavirus ci sta costringendo ad affrontare, lasciando d", "og": {"locale": "it_IT", "type": "article", "title": "Consiglio Regionale, Marcozzi (M5S): \u201cQuesta Legge non sia la conclusione, ma solo l\u2019inizio del percorso per affrontare l\u2019emergenza sanitaria ed economica\u201d", "description": "\u201cAnche oggi abbiamo pensato esclusivamente alla ricerca di soluzioni ai problemi che l'emergenza Cor...", "url": "http://www.movimento5stelleabruzzo.it/blog/consiglio-regionale-marcozzi-m5s-questa-legge-non-sia-la-conclusione-ma-solo-linizio-del-percorso-per-affrontare-lemergenza-sanitaria-ed-economica/", "site_name": "MoVimento 5 Stelle Abruzzo", "image": "http://www.movimento5stelleabruzzo.it/blog/wp-content/uploads/2019/10/SaraMarcozzi-620x330.png"}, "article": {"publisher": "http://www.facebook.com/Movimento5StelleAbruzzo", "tag": "consiglio regionale,Coronavirus,covid 19", "section": "Comunicati Stampa", "published_time": "2020-04-01T20:43:14+00:00"}, "fb": {"admins": 100005931420858}, "shareaholic": {"site_name": "MoVimento 5 Stelle Abruzzo", "language": "it-IT", "url": "http://www.movimento5stelleabruzzo.it/blog/consiglio-regionale-marcozzi-m5s-questa-legge-non-sia-la-conclusione-ma-solo-linizio-del-percorso-per-affrontare-lemergenza-sanitaria-ed-economica/", "keywords": "consiglio regionale, coronavirus, covid 19, comunicati stampa, sara marcozzi, post", "article_published_time": "2020-04-01T20:43:14+02:00", "article_modified_time": "2020-04-01T20:43:14+02:00", "shareable_page": "true", "article_author_name": "admin", "site_id": "052ceaf771a92e304a6d150dfe108572", "wp_version": "8.13.1", "image": "http://www.movimento5stelleabruzzo.it/blog/wp-content/uploads/2019/10/SaraMarcozzi-640x340.png"}, "generator": "WordPress 4.0.29", "viewport": "width=device-width, initial-scale=1, maximum-scale=1, user-scalable=no"}, "canonical_link": "http://www.movimento5stelleabruzzo.it/blog/consiglio-regionale-marcozzi-m5s-questa-legge-non-sia-la-conclusione-ma-solo-linizio-del-percorso-per-affrontare-lemergenza-sanitaria-ed-economica/"}