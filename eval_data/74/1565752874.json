{"source_url": "https://www.cityrumors.it", "url": "https://www.cityrumors.it/regione-abruzzo/abruzzo/coronavirus-abruzzo-il-consiglio-regionale-approva-le-misure-economiche.html", "title": "Coronavirus Abruzzo, il consiglio regionale approva le misure economiche", "top_image": "https://static-www.cityrumors.it/wp-content/2020/03/aula.jpeg", "meta_img": "https://static-www.cityrumors.it/wp-content/2020/03/aula.jpeg", "images": ["https://static-www.cityrumors.it/wp-content/2020/04/Schermata-2020-04-03-alle-18.32.00-213x120.png", "https://static-www.cityrumors.it/wp-content/2020/04/videoconferenza-privacy-213x120.png", "https://static-www.cityrumors.it/wp-content/2020/02/IMG-20200222-WA00131-213x120.jpg", "https://static-www.cityrumors.it/wp-content/2019/05/cityrumors-banner-lattemiele.jpg", "https://static-www.cityrumors.it/wp-content/2019/05/giulianova-basket-213x120.jpg", "https://static-www.cityrumors.it/wp-content/2019/12/20191228_145841-213x120.jpg", "https://static-www.cityrumors.it/wp-content/2019/02/SAMNTHA-213x120.jpg", "https://static-www.cityrumors.it/wp-content/2020/03/spy-investigazioni-ti-suggerisce-come-evitare-chiamate-indesiderate-774891-213x120.jpg", "https://static-www.cityrumors.it/wp-content/2019/07/300x50-geminit.gif", "https://static-www.cityrumors.it/wp-content/2020/03/4b-213x120.jpg", "https://static-www.cityrumors.it/wp-content/2020/03/google-ricorda-ignaz-semmelweis-e-limportanza-di-lavarsi-le-mani-776764-213x120.jpg", "https://static-www.cityrumors.it/wp-content/2020/03/ministero-interno-logo-213x120.png", "https://static-www.cityrumors.it/wp-content/2019/12/IMG-20191228-WA0017-213x120.jpg", "https://static-www.cityrumors.it/wp-content/2019/04/network_localmente_cityrumors.png", "https://static-www.cityrumors.it/wp-content/2018/12/city-rumors.png", "https://static-www.cityrumors.it/wp-content/2020/04/coronavirus-blocchi-fino-a-pasquetta-conte-ritorno-alla-normalita-in-maniera-graduale-video-779646-213x120.jpg", "https://static-www.cityrumors.it/wp-content/2020/01/20200129_143518-213x120.jpg", "https://static-www.cityrumors.it/wp-content/2020/01/zeq1-213x120.jpg", "https://static-www.cityrumors.it/wp-content/2020/03/78295748_2258397524264522_4109817333248163840_o-213x120.jpg", "https://static-www.cityrumors.it/wp-content/2019/09/agriturismo-in-abruzzo-213x120.jpg", "https://static-www.cityrumors.it/wp-content/2019/03/valentina-bio-300x50-banner-cityrumors.jpg", "https://static-www.cityrumors.it/wp-content/2020/03/aula-653x367.jpeg", "https://static-www.cityrumors.it/wp-content/2018/02/05233507/numero-verde-inps-orari-contatti-telefonici-internet-skype-e1517870162816.jpg", "https://static-www.cityrumors.it/wp-content/2020/01/lividi_27094207-213x120.jpg", "https://static-www.cityrumors.it/wp-content/2020/03/89292452_2437933279644278_1492747138201812992_n-213x120.jpg", "https://static-www.cityrumors.it/wp-content/2020/01/20200130_095231-213x120.jpg", "https://static-www.cityrumors.it/wp-content/2019/10/my-good-client-300x50.jpg", "https://sb.scorecardresearch.com/p?c1=2&c2=19746475&cv=2.0&cj=1", "https://static-www.cityrumors.it/wp-content/2020/04/pornhub-inps-twitter-213x120.png", "https://static-www.cityrumors.it/wp-content/2019/12/mercato-generico-213x120.jpg", "https://static-www.cityrumors.it/wp-content/2020/03/aula.jpeg", "https://static-www.cityrumors.it/wp-content/2020/01/immagini.quotidiano.net_-213x120.jpg", "https://static-www.cityrumors.it/wp-content/2020/03/spremiagrumi-elettrico1-213x120.png", "https://static-www.cityrumors.it/wp-content/2020/02/coronavirus-abruzzo-covid-192.png", "https://static-www.cityrumors.it/wp-content/2020/03/robot-aspirapolvere-213x120.png", "https://static-www.cityrumors.it/wp-content/2020/03/city-avviso-lettori-213x120.jpeg", "https://static-www.cityrumors.it/wp-content/2017/10/25062806/roberto-speranza.jpg", "https://static-www.cityrumors.it/wp-content/2020/04/nd-213x120.jpg", "https://static-www.cityrumors.it/wp-content/2020/03/forno-a-microonde1-213x120.png", "https://static-www.cityrumors.it/wp-content/2018/12/city-rumors1.png", "https://static-www.cityrumors.it/wp-content/2019/09/69746901_538228180323625_7046694997927657472_n-213x120.jpg"], "movies": [], "text": "Si \u00e8 concluso il Consiglio regionale odierno convocato per discutere dei provvedimenti economici legati all\u2019emergenza coronavirus.\n\nL\u2019Asemblea ha approvato a maggioranza (astenute le minoranze) il progetto di legge \u201d Misure straordinarie ed urgenti per l\u2019economia e l\u2019occupazione\u201d. Approvati anche due provvedimenti amministrativi : \u201cRendiconto finanziario 2019\u201d e \u201cBilancio di previsione 2020/2022:Prima variazione e applicazione avanzo di amministrazione esercizio 2019 \u2013 Assestamento generale dei conti\u201d.\n\nApprovate all\u2019unanimit\u00e0 due risoluzioni: una del centrosinistra sulla dematerializzazione delle ricette e la seconda di iniziativa della maggioranza che prevede l\u2019invito ad utilizzare e sostenere il consumo \u201cmade in Abruzzo\u201d. L\u2019aula ha convalidato l\u2019elezione del consigliere regionale Pierpaolo Pietrucci.\n\nLorenzo Sospiri. \u201cQuello approvato dal Consiglio regionale \u00e8 un vero e proprio documento anti-crisi, mai approvato, che mette in circolo 100 milioni di euro complessivamente nell\u2019economia regionale. Abbiamo messo in campo ogni possibile azione legislativa, amministrativa e tecnica a disposizione della Regione Abruzzo per combattere una pandemia mondiale\u201d \u00e8 quanto dichiara il Presidente Lorenzo Sospiri al termine del Consiglio regionale odierno. \u201cAbbiamo lavorato con tenacia a questo provvedimento cercando di dare risposte a tutti i settori pi\u00f9 sensibili dell\u2019economia regionale che sono state interessati dall\u2019emergenza coronavirus.\n\nTra le misure pi\u00f9 importanti spiccano i 20 milioni di euro in collaborazione con la Cassa depositi e prestiti per l\u2019immediato pagamento degli stati di avanzamento lavori gestiti dalla regione, province e comuni; 13 milioni per la costituzione di un fondo perduto per le micro, piccole e medie imprese; 10 milioni per la sospensione dei canoni dei consorzi di bonifica; 6,3 milioni di euro per sostenere le micro, piccole e medie imprese per investimenti fatti o da fare a seguito della riconversione dell\u2019attivit\u00e0 per l\u2019emergenza; 5 milioni per la sospensione dei canoni consortili delle imprese (Arap), 5,5 milioni per finanziamenti di progetti di sviluppo per le graduatorie gia in essere.\n\nMa sono molti altri gli ambiti in cui interveniamo \u2013 aggiunge Sospiri \u2013 dalla pace fiscale con le imprese sino alla semplificazione amministrativa. E\u2019 un primo atto che servir\u00e0 a dare risposte ad un\u2019economia regionale che dopo un mese di fermo esce con numeri da bollettino di guerra. La regione ha fatto e far\u00e0 tutto il possibile \u2013 conclude Sospiri \u2013 e cercheremo di farlo ascoltando tutti. Ringrazio infine i consiglieri di maggioranza ed anche quelli di minoranza che hanno collaborato a rendere migliore il documento con propri contributi, rinunciando a fare un\u2019opposizione strumentale. Il Consiglio ha mandato un segnale preciso ai cittadini abruzzesi: \u201cLa regione \u00e8 in prima linea per tutelare l\u2019economia regionale e gli abruzzesi.\u201d\n\nSandro Mariani: non illudiamo gli abruzzesi. L\u2019emergenza che stiamo vivendo ha una portata epocale, in molti hanno assimilato le criticit\u00e0 di questa fase storica a quelle vissute nel dopoguerra. Nessuno chiede bacchette magiche ma ogni livello istituzionale \u00e8 chiamato a fare la propria parte con seriet\u00e0.\n\nIl Governo regionale, per i poteri che detiene, la propria parte avrebbe dovuto farla innanzitutto sotto il profilo sanitario. Si \u00e8 invece deciso di rinunciare a guidare il delicato processo, lasciando sole e sprovviste di figure fondamentali le Asl e gli Operatori sanitari, innescando una lunga serie di ritardi ed errori che tutti, purtroppo, conosciamo.\n\nSempre il Governo regionale \u00e8 chiamato a predisporre misure e risorse finanziarie per affrontare e curare l\u2019altra ferita aperta dall\u2019emergenza: quella economica. Il progetto di legge del centro destra, portato oggi all\u2019attenzione del Consiglio regionale abruzzese, senza passare per la fondamentale condivisione con le parti sociali e i Sindaci, pi\u00f9 che una efficace medicina \u00e8 una pezza che difficilmente raggiunger\u00e0 lo scopo di portare ristoro ad un tessuto sociale ed economico fortemente provato.\n\nLa maggioranza ha bocciato proposte di buon senso come quella che mi vedeva primo firmatario per un sostegno al sistema integrato dell\u2019educazione per l\u2019infanzia: nidi e scuole dell\u2019infanzia si trovano tra la difficolt\u00e0 di richiedere la retta alle famiglie, alle quali non erogano il servizio, e la difficolt\u00e0 a pagare gli stipendi. Il Governo regionale si \u00e8 espresso in modo contrario alla misura di sostegno, lasciando cos\u00ec in capo alle famiglie l\u2019obbligo del pagamento delle rate che solo successivamente verranno rimborsate dall\u2019Inps.\n\nNon possiamo illudere gli abruzzesi, non possiamo a maggior ragione in questo momento storico: le misure straordinarie e urgenti per l\u2019economia e l\u2019occupazione devono avere copertura finanziaria certa e vedere il coinvolgimento diretto di tutti quei soggetti, Sindacati, Associazioni di categoria e Sindaci, che hanno pi\u00f9 di tutti il polso di quella che \u00e8 la situazione reale.\n\nSara Marcozzi (M5S). \u201cAnche oggi abbiamo pensato esclusivamente alla ricerca di soluzioni ai problemi che l\u2019emergenza Coronavirus ci sta costringendo ad affrontare, lasciando da parte la polemica politica. Soprattutto, \u00e8 per me molto importante che la Giunta capisca che questo testo di legge, recante interventi sul tessuto economico abruzzese, \u00e8 solamente l\u2019inizio di un percorso, e non certo la conclusione. All\u2019orizzonte abbiamo la sfida della riprogrammazione dei fondi europei, strumento fondamentale per rilanciare la ripartenza economica abruzzese, e sar\u00e0 essenziale affrontare in maniera collegiale la sfida che ci aspetta\u201d. Lo afferma il Capogruppo M5S Sara Marcozzi al termine della seduta del Consiglio regionale tenutasi all\u2019Aquila. \u201cAvremmo potuto attaccare con forza la Giunta regionale, seguendo la linea aggressiva, ai limiti dello sciacallaggio, che tengono il capo politico della Lega Matteo Salvini e quello di Fratelli d\u2019Italia Giorgia Meloni contro il Governo Conte.\n\nNon lo abbiamo fatto, perch\u00e9 per noi la responsabilit\u00e0 istituzionale viene prima dei like e delle condivisioni su Facebook. Non posso per\u00f2 evitare di sottolineare l\u2019atteggiamento di una parte della Giunta di centro destra che, mentre pretende da noi collaborazione continua, non perde occasione per accusare il Governo centrale, alimentando una polemica sterile e inutile, dimenticando che le competenze in materia di sanit\u00e0 sono della Regione. Anche durante la seduta del Consiglio regionale, non si \u00e8 persa occasione per lanciare accuse che non danno alcun apporto costruttivo al dibattito attualmente in atto nel Paese e in Regione.\n\nInvito il Presidente Marsilio e gli esponenti della maggioranza alla responsabilit\u00e0, in ogni sede. Remando tutti nella stessa direzione usciremo da questo momento di emergenza sanitaria ed economica\u201d. \u201cNel merito della legge, il MoVimento 5 Stelle ha scelto di astenersi, scelta dovuta al fatto che, a nostro avviso, il testo presenta fragilit\u00e0 di forma evidenti, che potrebbero esporla a impugnazioni avanti alla Corte Costituzionale. Ci\u00f2 non ci ha comunque impedito, nei limiti della dialettica della seduta del Consiglio regionale, di espletare il nostro compito di opposizione responsabile, proponendo emendamenti, approvati dalla maggioranza perch\u00e9 utili per i cittadini abruzzesi, per ottenere la miglior legge possibile\u201d conclude Marcozzi.\n\nSilvio Paolucci. Riteniamo la legge sugli aiuti a famiglie e imprese debole e indefinita, la maggioranza di centrodestra ha varato un enunciato di obiettivi e di principi che non ha una vera consistenza finanziaria\u201d, commentano cos\u00ec il capogruppo PD Silvio Paolucci e i consiglieri Dino Pepe, Antonio Blasioli e Pierpaolo Pietrucci la discussione della proposta di legge sulle misure straordinarie e urgenti per l\u2019economia e l\u2019occupazione. \u201cSenza il pieno coinvolgimento delle parti sociali e dei sindaci, che c\u2019\u00e8 stato in altre regioni italiane sin dal primo momento \u2013 precisano i consiglieri \u2013 il PD non pu\u00f2 condividere un inter che esclude i principali interpreti del territorio anche dalla costruzione di una eventuale e necessaria ripresa economica.\n\nI provvedimenti previsti inoltre non sono provvisti di risorse n\u00e9 tanto meno affrontano la questione dello snellimento delle procedure per convogliare le risorse europee e quelle previste dal Governo. Non ci laviamo le mani sulle sorti delle azioni necessarie a risolvere, anzi, da sempre abbiamo chiesto un coinvolgimento diretto che purtroppo non c\u2019\u00e8 stato, con i risultati che abbiamo visto in Consiglio.\n\nIn questi giorni stiamo facendo un\u2019opposizione molto propositiva, quando faremo i conti anche sulla gestione e programmazione sanitaria, avremo tanto da dire, perch\u00e9 tanto abbiamo scritto sulle azioni svolte o non svolte. In merito all\u2019emergenza, va sottolineato che si \u00e8 fatta sentire la mancanza di una governance sul territorio che noi denunciamo ormai da mesi: aver messo tutto nelle mani delle Asl, malgrado alcune importanti anche sul fronte dei numeri dell\u2019emergenza, come lo sono la Asl di Pescara e Teramo, non abbiano ancora i direttori generali e quella dell\u2019Aquila il direttore amministrativo e solo da due giorni dopo un anno di vacatio \u00e8 stato nominato il direttore a Chieti, \u00e8 stato un gesto avventato, che ha avuto delle conseguenze sulla gestione dell\u2019accesissimo fronte sanitario. Ad esempio aver infettato 10 ospedali quando eravamo a quota 40 casi positivi gi\u00e0 al 10 di marzo, facendo girare il personale e i malati, senza individuare strutture dove era possibile invece concentrare i focolai, la dice lunga sul metodo adoperato e sulle lacune, di cui ci occuperemo a emergenza finta\u201d.\n\nhttps://youtu.be/igkZAi5zWzE", "keywords": [], "meta_keywords": [""], "tags": ["covid19", "abruzzo", "coronavirus abruzzo", "lorenzo sospiri", "sandro mariani", "Silvio paolucci", "consiglio regionale", "Marco Marsilio", "sara marcozzi"], "authors": ["Redazione Cityrumors", "Marina Serra", "Domenico Rastelli", "Luca Iadecola", "Raffaele Di Marcello", "Daniele Di Alessandro"], "publish_date": "Wed Apr  1 18:29:39 2020", "summary": "", "article_html": "", "meta_description": "", "meta_lang": "it", "meta_favicon": "https://static-www.cityrumors.it/wp-content/2019/02/icona-cityrumors-300-150x150.png", "meta_data": {"viewport": "width=device-width, initial-scale=1, shrink-to-fit=no", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Coronavirus Abruzzo, il consiglio regionale approva le misure economiche - Cityrumors", "description": "Si \u00e8 concluso il Consiglio regionale odierno convocato per discutere dei provvedimenti economici legati all\u2019emergenza coronavirus. \u00a0 L\u2019Asemblea ha approvato a maggioranza (astenute le minoranze) il progetto di legge \u201d Misure straordinarie ed urgenti per l\u2019economia e l\u2019occupazione\u201d. Approvati anche due provvedimenti amministrativi : \u201cRendiconto finanziario 2019\u201d e \u201cBilancio di previsione 2020/2022:Prima variazione e applicazione \u2026 Leggi tutto", "url": "https://www.cityrumors.it/regione-abruzzo/abruzzo/coronavirus-abruzzo-il-consiglio-regionale-approva-le-misure-economiche.html", "site_name": "Cityrumors", "updated_time": "2020-04-02T11:10:03+00:00", "image": {"identifier": "https://static-www.cityrumors.it/wp-content/2020/03/aula.jpeg", "secure_url": "https://static-www.cityrumors.it/wp-content/2020/03/aula.jpeg", "width": 1600, "height": 1067}}, "article": {"tag": "Silvio paolucci", "section": "Abruzzo", "published_time": "2020-04-01T18:29:39+00:00", "modified_time": "2020-04-02T11:10:03+00:00"}, "twitter": {"card": "summary", "description": "Si \u00e8 concluso il Consiglio regionale odierno convocato per discutere dei provvedimenti economici legati all\u2019emergenza coronavirus. \u00a0 L\u2019Asemblea ha approvato a maggioranza (astenute le minoranze) il progetto di legge \u201d Misure straordinarie ed urgenti per l\u2019economia e l\u2019occupazione\u201d. Approvati anche due provvedimenti amministrativi : \u201cRendiconto finanziario 2019\u201d e \u201cBilancio di previsione 2020/2022:Prima variazione e applicazione \u2026 Leggi tutto", "title": "Coronavirus Abruzzo, il consiglio regionale approva le misure economiche - Cityrumors", "image": "https://static-www.cityrumors.it/wp-content/2020/03/aula.jpeg"}, "generator": "WordPress 5.2.3", "msapplication-TileImage": "https://static-www.cityrumors.it/wp-content/2019/02/icona-cityrumors-300.png", "google-site-verification": "faJbY32s4QAfsk4cE-bW39fJ2i6nekSmbD9iBUXUFR0", "fb": {"pages": 297696295586}, "B-verify": "d3efb16a6b0f2148fb55b3112f898973e5c08ef8"}, "canonical_link": "https://www.cityrumors.it/regione-abruzzo/abruzzo/coronavirus-abruzzo-il-consiglio-regionale-approva-le-misure-economiche.html"}