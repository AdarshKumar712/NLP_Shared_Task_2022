{"source_url": "https://www.imperiapost.it", "url": "https://www.imperiapost.it/428690/polizia-terminata-operazione-frontiera-piu-sicura-arrestate-6-persone-controllati-861-veicoli-il-bilancio", "title": "Polizia: terminata operazione \u201cFrontiera pi\u00f9 sicura\u201d. Arrestate 6 persone, controllati 861 veicoli/Il bilancio", "top_image": "https://www.imperiapost.it/wp-content/uploads/2020/01/polizia-frontiera-arresto-controlli.jpg", "meta_img": "https://www.imperiapost.it/wp-content/uploads/2020/01/polizia-frontiera-arresto-controlli.jpg", "images": ["https://www.imperiapost.it/wp-content/uploads/2019/08/spazio-pubblicitario.jpg", "https://www.imperiapost.it/wp-content/uploads/2019/11/gelatife.gif", "https://www.imperiapost.it/wp-content/uploads/2019/11/245x120.jpeg", "https://www.imperiapost.it/wp-content/uploads/2020/01/carabinieri-droga-piante-305x207.jpg", "https://www.imperiapost.it/wp-content/uploads/2019/12/carabinieri-notte-2-305x207.jpg", "https://www.imperiapost.it/wp-content/uploads/2020/01/polizia-frontiera-arresto-controlli.jpg", "https://www.imperiapost.it/wp-content/uploads/2020/01/CandS.jpg", "https://www.imperiapost.it/wp-content/uploads/2018/12/imperialogo_new_r-1.png", "https://www.imperiapost.it/wp-content/uploads/2019/08/macnuovo.jpg", "https://www.imperiapost.it/wp-content/uploads/2019/11/645x120.jpeg", "https://www.imperiapost.it/wp-content/uploads/2019/12/IvaivoNatale2019GIF.gif", "https://www.imperiapost.it/wp-content/uploads/2019/05/043_2019_banner_460x120-v5.jpg", "https://www.facebook.com/tr?id=612493019194453&ev=PageView&noscript=1", "https://www.imperiapost.it/wp-content/uploads/2020/01/polizia-arresto-spacciatore-305x207.jpg"], "movies": [], "text": "Il periodo natalizio terminato con l\u2019Epifania, ha visto la conclusione, da parte della Polizia di Frontiera di Ventimiglia, di una serie di particolareggiati servizi straordinari di controllo, pianificati dal dirigente dr. Martino Santacroce e in osservanza alle disposizioni impartite sia dal Questore di Imperia dr Capocasa che del Direttore della 1^ Zona di Torino, dr Salvo, proprio per rendere pi\u00f9 sicura la nostra zona di frontiera in occasione della massiccia affluenza di persone e mezzi in transito durante le feste.\n\nDa qui il nome dell\u2019operazione \u201cFrontiera pi\u00f9 sicura\u201d, iniziata il 20 dicembre e conclusa il 6 gennaio, che ha portato risultati sicuramente ottimi.\n\nSul piano della prevenzione sono state messe in campo 265 pattuglie e impiegati 597 poliziotti, consentendo di identificare oltre 5000 persone e controllare 861 veicoli.\n\nL\u2019intensificazione dei controlli nei punti nevralgici del nostro confine, anche con l\u2019ausilio del personale dell\u2019Esercito impiegato nell\u2019ambito dell\u2019operazione \u201cStrade Sicure\u201d, ha permesso, nella sola barriera autostradale, l\u2019 arresto di ben 4 delle 6 persone condotte in carcere.\n\nQuattro i latitanti ricercati per provvedimenti esecutivi:\n\nuna ventenne croata che deve scontare anni 1 e mesi 3 per furto;\n\n1 nigeriano, ventenne, deve scontare anni 1 e 1000 euro di multa per reati inerenti gli stupefacenti;\n\nun rumeno di 34 anni con pena da scontare di 2 anni e 3 mesi per furto in abitazione e ricettazione e un marocchino di 44 anni, con oltre un anno di detenzione per stupefacenti.\n\nInoltre, arrestato un nigeriano di 25 anni per inosservanza alla Legge sugli stranieri.\n\nSempre proficua la collaborazione con la Polizia di Frontiera francese, con la quale vengono mantenuti ottimi rapporti e vengono sistematicamente messe in campo le pattuglie miste.\n\nCi\u00f2 ha permesso l\u2019arresto transfrontaliero di un passeur di nazionalit\u00e0 afghana, domiciliato in Francia prima di Natale.\n\nLo straniero \u00e8 stato monitorato attentamente, fino a poterlo intercettare nei pressi del pedaggio autostradale di Ventimiglia a bordo di una vettura con targa francese visibilmente a pieno carico. Discretamente inseguito fino a Roquebrune (F), faceva scendere i migranti dal suo mezzo riprendendo l\u2019uscita e forzando il posto di blocco francese.\n\nLa folle velocit\u00e0 praticata nel tentativo di sfuggire all\u2019arresto, gli faceva perdere il controllo della vettura che, dopo una serie di capovolgimenti, andava ad urtare violentemente contro la porta di un garage. I migranti, rintracciati in seguito, risultavano essere ben 13, di cui 9 di nazionalit\u00e0 pakistana, 3 afgana e 1 del Bangladesh.\n\nLo straniero arrestato, un afghano di 21 anni, risulta colpito da divieto di dimora in questa provincia di Imperia nonch\u00e9 da mandato di arresto europeo emesso dalla Francia nell\u2019ambito di una indagine per favoreggiamento dell\u2019immigrazione clandestina condotta dalla Guardia di Finanza e dalla Gendarmeria.\n\nSegui Imperiapost anche su:", "keywords": [], "meta_keywords": ["Imperia notizie", "Imperia news", "informazione", "news", "attualit\u00e0", "cronaca", "politica", "costume", "sport", "Comune di Imperia", "Imperia", "Sanremo", "Diano Marina", "Diano Castello", "Diano San Pietro", "San Bartolomeo al Mare", "Provincia di Imperia", "Ventimiglia", "Entroterra Imperiese", "Arma di Taggia", "Home", ""], "tags": ["frontiera", "controlli", "polizia", "polizia di frontiera", "Arresto"], "authors": ["Https"], "publish_date": "Wed Jan  8 15:37:34 2020", "summary": "", "article_html": "", "meta_description": "Le ultime notizie di politica, cronaca, attualit\u00e0, sport, costume da Imperia e dalla sua Provincia. The latest about politics, news, sport, events in Imperia and its province.", "meta_lang": "it", "meta_favicon": "", "meta_data": {"viewport": "width=device-width, initial-scale=1", "geo.region": "IT-IM", "geo.placename": "Imperia", "geo.position": "43.889399;8.039913", "ICBM": "43.889399, 8.039913", "author": "https://www.imperiapost.it", "description": "Le ultime notizie di politica, cronaca, attualit\u00e0, sport, costume da Imperia e dalla sua Provincia. The latest about politics, news, sport, events in Imperia and its province.", "keywords": "Imperia notizie, Imperia news, informazione, news, attualit\u00e0, cronaca, politica, costume, sport, Comune di Imperia, Imperia, Sanremo, Diano Marina, Diano Castello, Diano San Pietro, San Bartolomeo al Mare, Provincia di Imperia, Ventimiglia, Entroterra Imperiese, Arma di Taggia, Home,", "twitter": {"description": "Ci\u00f2 ha permesso l\u2019arresto transfrontaliero di un passeur di 21anni, domiciliato in Francia", "card": "summary_large_image", "title": "Polizia: terminata operazione \"Frontiera pi\u00f9 sicura\". Arrestate 6 persone, controllati 861 veicoli/Il bilancio", "site": "@Imperiapost", "image": "https://www.imperiapost.it/wp-content/uploads/2020/01/polizia-frontiera-arresto-controlli.jpg", "creator": "@Imperiapost"}, "og": {"description": "Ci\u00f2 ha permesso l\u2019arresto transfrontaliero di un passeur di 21anni, domiciliato in Francia", "locale": "it_IT", "type": "article", "title": "POLIZIA: TERMINATA OPERAZIONE \"FRONTIERA PI\u00d9 SICURA\". ARRESTATE 6 PERSONE, CONTROLLATI 861 VEICOLI/IL BILANCIO", "url": "https://www.imperiapost.it/428690/polizia-terminata-operazione-frontiera-piu-sicura-arrestate-6-persone-controllati-861-veicoli-il-bilancio", "site_name": "Imperiapost - L'informazione libera della tua citt\u00e0", "image": {"identifier": "https://www.imperiapost.it/wp-content/uploads/2020/01/polizia-frontiera-arresto-controlli.jpg", "secure_url": "https://www.imperiapost.it/wp-content/uploads/2020/01/polizia-frontiera-arresto-controlli.jpg", "width": 1024, "height": 768}}, "news_keywords": "Imperia notizie, Imperia news, informazione, news, attualit\u00e0, cronaca, politica, costume, sport, Comune di Imperia, Imperia, Sanremo, Diano Marina, Diano Castello, Diano San Pietro, San Bartolomeo al Mare, Provincia di Imperia, Ventimiglia, Entroterra Imperiese, Arma di Taggia, Home,", "robots": "max-snippet:-1, max-image-preview:large, max-video-preview:-1", "article": {"publisher": "https://www.facebook.com/imperiapost.it/", "tag": "polizia di frontiera", "section": "Home", "published_time": "2020-01-08T15:37:34+00:00"}, "generator": "WordPress 5.2.5", "specificfeeds-verification-code-bTYvY3hiTjYrUlptTHhKMUdPRDNQSDRDK2t0emc0QmFWRGdkb2x3elBvOFUydkNDQXBLYmVyL3JGb2g5K1BFYzY5TjhHQ2YrYzdwN25peDFBcEpsVGhTaWo2eWs4MTJzNWQrdkd2QTQwWXRFaDNPbHNQNGxMTXRGN3Rta2ZRMFJ8OXQvelVpUkxway95OUJ2SjVtMWljUTkvTEFDTTI0NzNDYURJUFQ3OGxVaz0=": "wCJQQXDA0kv35mNxyW77"}, "canonical_link": "https://www.imperiapost.it/428690/polizia-terminata-operazione-frontiera-piu-sicura-arrestate-6-persone-controllati-861-veicoli-il-bilancio"}