{"source_url": "https://web.archive.org", "url": "https://web.archive.org/web/20200409072242id_/https://fakty.interia.pl/raporty/raport-koronawirus-chiny/aktualnosci/news-ke-przypomina-prawa-pasazerow-sa-chronione-przez-prawo-w-ue,nId,4424905", "title": "KE przypomina: Prawa pasa\u017cer\u00f3w s\u0105 chronione przez prawo w UE", "top_image": "https://i.iplsc.com/-/000A03Y2UEDOAFA5-C411.jpg", "meta_img": "https://i.iplsc.com/-/000A03Y2UEDOAFA5-C411.jpg", "images": ["https://web.archive.org/i/interia_logo_b.svg", "https://i.iplsc.com/-/000A03Y2UEDOAFA5-C411.jpg", "https://web.archive.org/i/service_logo_s.svg", "https://i.iplsc.com/pap/0009A6098CYXTC6T-C301.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://i.iplsc.com/lotnisko-zdj-ilustracyjne/000A03Y2UEDOAFA5-C122-F4.jpg", "https://web.archive.org/p.gif"], "movies": [], "text": "Prawa klient\u00f3w linii lotniczych s\u0105 chronione mimo pandemii koronawirusa i masowego anulowania rejs\u00f3w - przypomina w poniedzia\u0142ek Komisja Europejska. Przewo\u017anicy maj\u0105 obowi\u0105zek zwraca\u0107 \u015brodki za bilet, a to pasa\u017cerowie decyduj\u0105, czy akceptuj\u0105 vouchery.\n\nZdj\u0119cie Lotnisko; zdj. ilustracyjne /EPA/ANTONIO DASIPARU /PAP\n\nW zwi\u0105zku z przed\u0142u\u017caj\u0105cymi si\u0119 ograniczeniami w poruszaniu si\u0119 i zamykaniu lotnisk coraz wi\u0119cej podr\u00f3\u017cnych dostaje informacje od swoich przewo\u017anik\u00f3w, \u017ce do planowanego lotu nie dojdzie. B\u0119d\u0105ce jedn\u0105 z pierwszych ofiar kryzysu linie lotnicze mog\u0105 liczy\u0107 na pomoc publiczn\u0105 od rz\u0105d\u00f3w, ale nie na zniesienie zasad dotycz\u0105cych praw pasa\u017cer\u00f3w.\n\n\"Prawa pasa\u017cer\u00f3w s\u0105 chronione przez prawo w UE\"\n\nReklama\n\n\"Prawa pasa\u017cer\u00f3w s\u0105 chronione przez prawo w UE. Linie lotnicze musz\u0105 zaoferowa\u0107 pasa\u017cerom wyb\u00f3r pomi\u0119dzy zwrotem \u015brodk\u00f3w za bilet lub zmian\u0105 trasy. W zwi\u0105zku z tym, \u017ce w bie\u017c\u0105cych okoliczno\u015bciach wyj\u015bcie drugie nie zawsze jest mo\u017cliwe, pasa\u017cerowie musz\u0105 otrzyma\u0107 zwrot \u015brodk\u00f3w\" - powiedzia\u0142 na konferencji prasowej w Brukseli rzecznik KE Stefan de Keersmaecker.\n\nJak zaznaczy\u0142, linie lotnicze maj\u0105 mo\u017cliwo\u015b\u0107 zaoferowania klientom voucher\u00f3w na swoje bilety do wykorzystania w przysz\u0142o\u015bci zamiast zwrotu pieni\u0119dzy. Na takie rozwi\u0105zanie, kt\u00f3re mo\u017ce by\u0107 bardziej atrakcyjne pod wzgl\u0119dem finansowym, musz\u0105 si\u0119 jednak zgodzi\u0107 pasa\u017cerowie.\n\n\"KE monitoruje rozw\u00f3j sytuacji\"\n\n\"Komisja Europejska monitoruje i b\u0119dzie monitorowa\u0107 rozw\u00f3j sytuacji i wszystkie \u015brodki podejmowane na poziomie krajowym. Oczywi\u015bcie mamy do czynienia z bezprecedensowymi trudno\u015bciami, przed kt\u00f3rymi stoj\u0105 linie lotnicze, potrzebuj\u0105ce p\u0142ynno\u015bci\" - przyzna\u0142 rzecznik.\n\nUE przyj\u0119\u0142a zmiany w swoim prawie, kt\u00f3re maj\u0105 nieco pom\u00f3c przewo\u017anikom. Chodzi m.in. o utrzymanie slot\u00f3w, nawet je\u015bli nie wykorzystuj\u0105 ich w tym sezonie w 80 proc. Zgodnie z obowi\u0105zuj\u0105cymi jeszcze w marcu przepisami, je\u017celi przewo\u017anik lotniczy wykorzysta\u0142 na start lub l\u0105dowanie przyznany slot przez co najmniej 80 proc. czasu w danym sezonie, zachowa go w nast\u0119pnym. W przeciwnym razie m\u00f3g\u0142 on zosta\u0107 przyznany innej linii lotniczej.\n\nKomisja Europejska, zdaj\u0105c sobie spraw\u0119 z trudnej sytuacji w tym sektorze w wyniku pandemii koronawirusa, zaproponowa\u0142a zawieszenie tych regulacji, a Parlament Europejski ekspresowo przeg\u0142osowa\u0142 t\u0119 zmian\u0119.\n\n\"Nadzwyczajne okoliczno\u015bci\"\n\nWydane jeszcze w minionym miesi\u0105cu wytyczne KE wyja\u015bniaj\u0105, \u017ce obecne okoliczno\u015bci s\u0105 \"nadzwyczajne\", w zwi\u0105zku z czym nie mo\u017cna powo\u0142ywa\u0107 si\u0119 na niekt\u00f3re prawa, przys\u0142uguj\u0105ce normalnie pasa\u017cerom. Chodzi np. o odszkodowanie za odwo\u0142any lot w terminie kr\u00f3tszym ni\u017c dwa tygodnie od jego daty. W normalnych okoliczno\u015bciach, je\u015bli przelot nie doszed\u0142by do skutku, pasa\u017cerowie mogliby liczy\u0107 na rekompensaty.\n\nZ Brukseli Krzysztof Strz\u0119pka", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Prawa, klient\u00f3w, linii, lotniczych, chronione, mimo, pandemii, koronawirusa, masowego, anulowania, rejs\u00f3w, przypomina, poniedzia\u0142ek, Komisja, Europejska, Przewo\u017anicy, maj\u0105, obowi\u0105zek, zwraca\u0107, \u015brodki, bilet, pasa\u017cerowie, decyduj\u0105, akceptuj\u0105, vouchery", "Description": "KE przypomina: Prawa pasa\u017cer\u00f3w s\u0105 chronione przez prawo w UE - fakty.interia.pl - Prawa klient\u00f3w linii lotniczych s\u0105 chronione mimo pandemii koronawirusa i masowego anulowania rejs\u00f3w - przypomina w poniedzia\u0142ek Komisja Europejska. Przewo\u017anicy maj\u0105", "twitter": {"description": "Prawa klient\u00f3w linii lotniczych s\u0105 chronione mimo pandemii koronawirusa i masowego anulowania rejs\u00f3w - przypomina w poniedzia\u0142ek Komisja Europejska. Przewo\u017anicy maj\u0105 obowi\u0105zek zwraca\u0107 \u015brodki za bilet, a to pasa\u017cerowie decyduj\u0105, czy akceptuj\u0105 vouchery.", "card": "summary_large_image"}, "og": {"type": "article", "title": "Bilety lotnicze. Czy nale\u017cy si\u0119 zwrot \u015brodk\u00f3w?", "description": "Kliknij i zobacz wi\u0119cej.", "image": "https://i.iplsc.com/-/000A03Y2UEDOAFA5-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-ke-przypomina-prawa-pasazerow-sa-chronione-przez-prawo-w-ue,nId,4424905"}, "news_keywords": "fakty.interia.pl, Koronawirus z Chin, koronawirus z chin, fakty dnia, \u015bwiat, unia europejska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-ke-przypomina-prawa-pasazerow-sa-chronione-przez-prawo-w-ue,nId,4424905"}