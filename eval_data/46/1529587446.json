{"source_url": "https://web.archive.org", "url": "https://web.archive.org/web/20200225140252id_/https://wiadomosci.onet.pl/kraj/donald-tusk-w-bialymstoku-mam-powody-by-nie-znosic-tych-ktorzy-dzisiaj-rzadza-w/8b0lzkb", "title": "Donald Tusk: mamy do czynienia ze swoistym rozpadem \u015bwiata", "top_image": "https://ocdn.eu/pulscms-transforms/1/gLYk9kpTURBXy9mMjRiMjNlMmE3OGViMjU2MGJhMmU5YzU5NDdhOTc3NS5qcGeTlQMAzJ_NE-7NCzWTCaZlNzE2OGEGkwXNAjrNASyBoTAB/donald-tusk.jpg", "meta_img": "https://ocdn.eu/pulscms-transforms/1/gLYk9kpTURBXy9mMjRiMjNlMmE3OGViMjU2MGJhMmU5YzU5NDdhOTc3NS5qcGeTlQMAzJ_NE-7NCzWTCaZlNzE2OGEGkwXNAjrNASyBoTAB/donald-tusk.jpg", "images": ["https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/VUqk9kpTURBXy9mMjRiMjNlMmE3OGViMjU2MGJhMmU5YzU5NDdhOTc3NS5qcGeTlQMAzJ_NE-7NCzWTBc0DFM0BvJMJpmU3MTY4YQaBoTAB/donald-tusk.jpg", "https://ocdn.eu/pulscms-transforms/1/gLYk9kpTURBXy9mMjRiMjNlMmE3OGViMjU2MGJhMmU5YzU5NDdhOTc3NS5qcGeTlQMAzJ_NE-7NCzWTCaZlNzE2OGEGkwXNAjrNASyBoTAB/donald-tusk.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/3.svg"], "movies": [], "text": "Po raz pierwszy w naszych dziejach Unia Europejska zmniejsza si\u0119, a nie poszerza. Czy wsp\u00f3lnota przetrwa kolejne dziesi\u0119ciolecia? - pyta\u0142 polityk w trakcie swojego wyk\u0142adu\n\nTrzeba szerzej, ni\u017c kiedykolwiek wcze\u015bniej otworzy\u0107 si\u0119 na to, co dzieje si\u0119 na \u015bwiecie. Otwarcie si\u0119 jest warunkiem przetrwania - oceni\u0142\n\nNasza przysz\u0142o\u015b\u0107 zale\u017cy od tego, czy uda si\u0119 utrzyma\u0107 w Polsce i Europie zasad\u0119 solidarno\u015bci nie jako has\u0142a, ale praktyki - powiedzia\u0142\n\nMam swoje powody, by szczerze nie znosi\u0107 tych, kt\u00f3rzy dzisiaj rz\u0105dz\u0105 w Polsce - doda\u0142 na zako\u0144czenie Tusk\n\nSw\u00f3j wyk\u0142ad inauguracyjny Donald Tusk rozpocz\u0105\u0142 od deklaracji, \u017ce b\u0119dzie stara\u0142 si\u0119 by\u0107 dyplomat\u0105, wi\u0119c nie powie wszystkiego, co s\u0105dzi o aktualnej w\u0142adzy. - Nie chc\u0119, \u017ceby\u015bcie pa\u0144stwo pomy\u015bleli, \u017ce po pi\u0119ciu latach w Brukseli mi odbi\u0142o i jestem zbyt krytyczny co do debaty w naszym kraju. Prawda jednak jest okrutna, szczeg\u00f3lnie je\u015bli chodzi o rol\u0119 medi\u00f3w publicznych - zaznaczy\u0142 Tusk.\n\n\"Czy UE przetrwa kolejne dziesi\u0119ciolecia?\"\n\nOdnosz\u0105c si\u0119 do obecnej sytuacji w Europie, b. przewodnicz\u0105cy Rady Europejskiej powiedzia\u0142, \u017ce \"mamy do czynienia ze swoistym rozpadem \u015bwiata, kt\u00f3ry znali\u015bmy przez ostatnie dziesi\u0119ciolecia\". - Unia Europejska jest w trakcie zdobywania ca\u0142kowicie nowego do\u015bwiadczenia. Po raz pierwszy w naszych dziejach zmniejsza si\u0119, a nie poszerza. Temat granic UE sta\u0142 si\u0119 gor\u0105cy g\u0142\u00f3wnie ze wzgl\u0119du na kryzys emigracyjny, ale te\u017c brexit i pytanie o jej przysz\u0142o\u015b\u0107. Czy UE przetrwa kolejne dziesi\u0119ciolecia? - pyta\u0142 Tusk na Uniwersytecie w Bia\u0142ymstoku.\n\nJego zdaniem, w polityce nie zdarzaj\u0105 si\u0119 rzeczy kompletnie nieodwracalne. - One staj\u0105 si\u0119 nieodwracalne dopiero wtedy, kiedy ludzie zaczynaj\u0105 tak my\u015ble\u0107 - podkre\u015bli\u0142 polityk.\n\nTusk przedstawi\u0142 te\u017c pogl\u0105d prezydenta USA na relacje z Europ\u0105. - Pami\u0119tam moje ostatnie spotkanie z Donaldem Trumpem. Kiedy rozmawiaj\u0105c o zagro\u017ceniach, prezydent Trump powiedzia\u0142, \u017ce Chiny s\u0105 dla nas najwi\u0119kszym wyzwaniem, ale tak naprawd\u0119 UE jest czym\u015b o wiele gorszym. M\u00f3wi\u0142 to, patrz\u0105c nam prosto w oczy. Mo\u017cna wzruszy\u0107 ramionami, ale tak naprawd\u0119 to wyra\u017ca\u0142o nowy spos\u00f3b my\u015blenia prezydenta Trumpa o Europie - zaznaczy\u0142 b. premier.\n\n- Trzeba szerzej ni\u017c kiedykolwiek wcze\u015bniej otworzy\u0107 si\u0119 na to, co dzieje si\u0119 na \u015bwiecie. Dzi\u015b niewa\u017cne, czy chce si\u0119 by\u0107 w UE, czy z niej wyst\u0105pi\u0107, to jest si\u0119 zale\u017cnym od tysi\u0119cy r\u00f3\u017cnych zdarze\u0144 o charakterze globalnym. Otwarcie si\u0119 jest warunkiem przetrwania - oceni\u0142.\n\n\"Polska na pewno na tym nie skorzysta\"\n\nW swoim wyk\u0142adzie polityk nawi\u0105za\u0142 te\u017c do pojawiaj\u0105cych si\u0119 g\u0142osach o opuszczeniu Unii Europejskiej przez Polsk\u0119. - Dzi\u015b du\u017co rozmawia si\u0119 na temat polexitu, \u017ce ten upadek mo\u017ce sta\u0107 si\u0119 scen\u0105 dla Polski. Ja nie s\u0105dz\u0119, by w przewidywalnej przysz\u0142o\u015bci kto\u015b odwa\u017cy\u0142 si\u0119 publicznie zadeklarowa\u0107, jako polityczny projekt, wyprowadzenie Polski z UE. Obawiam si\u0119 czego\u015b gorszego, \u017ce b\u0119dziemy zachowywa\u0107 si\u0119 jak dzieci, kt\u00f3re b\u0119d\u0105 uczestniczy\u0142y w pochodzie lunatyk\u00f3w, co w historii wielokrotnie ko\u0144czy\u0142o si\u0119 ju\u017c tragedi\u0105. Musimy pami\u0119ta\u0107 o tym, by Polska nie stan\u0119\u0142a w takim pochodzie - powiedzia\u0142.\n\n- Najgorsz\u0105 odpowiedzi\u0105 na te ostatnie wyzwania, a ona jest obecna w polskiej polityce, jest sympatyzowaniem z trendami od\u015brodkowymi. Nie jestem w stanie tego zrozumie\u0107. Je\u015bli na polskiej scenie pojawiaj\u0105 si\u0119 politycy, kt\u00f3rzy uwa\u017caj\u0105, \u017ce o decyzjach politycznych ma decydowa\u0107 si\u0142a, to najwi\u0119ksz\u0105 cen\u0119 za takie dzia\u0142ania mog\u0105 zap\u0142aci\u0107 w\u0142a\u015bnie takie pa\u0144stwa jak Polska - ostrzega\u0142 Tusk.\n\nPrzewodnicz\u0105cy Europejskiej Partii Ludowej stwierdzi\u0142 te\u017c, \u017ce \"polityczny fenomen UE polega na tym, \u017ce przyjmiemy na siebie regu\u0142y, wed\u0142ug kt\u00f3rych zadaniem silniejszego jest pomoc s\u0142abszym\".\n\n- W Polsce i Europie pojawiaj\u0105 si\u0119 politycy, kt\u00f3rzy chc\u0105, by te zasady by\u0142y niewa\u017cne, by polityka by\u0142a czym\u015b, czym by\u0142a w latach 30. XX w., czyli sztuk\u0105 odnalezienia wroga. Polska na pewno nie jest tym krajem, kt\u00f3ra na tym skorzysta. Pr\u0119dzej za takim my\u015bleniem czai si\u0119 dramat. Nasza przysz\u0142o\u015b\u0107 zale\u017cy od tego, czy uda si\u0119 utrzyma\u0107 w Polsce i Europie zasad\u0119 solidarno\u015bci nie jako has\u0142a, ale praktyki - podkre\u015bli\u0142 polityk.\n\n- Mam swoje powody, by szczerze nie znosi\u0107 tych, kt\u00f3rzy dzisiaj rz\u0105dz\u0105 w Polsce. Oni pr\u00f3buj\u0105 nam zaproponowa\u0107 wycieczk\u0119 do przesz\u0142o\u015bci. Wsz\u0119dzie funkcjonuj\u0105 takie pogl\u0105dy, ale u nas to sta\u0142o si\u0119 g\u0142\u00f3wnym nurtem. Ja chcia\u0142bym \u017cy\u0107 w Polsce, kt\u00f3ra jest wi\u0119ksza, nowocze\u015bniejsza, bardziej zwr\u00f3cona w stron\u0119 przysz\u0142o\u015bci. Bardziej ni\u017c Jaros\u0142aw Kaczy\u0144ski. Wymieniam jego nazwisko, poniewa\u017c to on cz\u0119sto powo\u0142ywa\u0142 si\u0119 na rol\u0119 tradycji. M\u00f3wi\u0119 o nim te\u017c dlatego, \u017ce go bardzo dobrze pozna\u0142em - doda\u0142 Donald Tusk.\n\n(sp)", "keywords": [], "meta_keywords": [""], "tags": [], "authors": [], "publish_date": "Mon Feb 24 12:07:42 2020", "summary": "", "article_html": "", "meta_description": "- Du\u017co rozmawia si\u0119 dzi\u015b na temat polexitu. Ja nie s\u0105dz\u0119, by w przewidywalnej przysz\u0142o\u015bci kto\u015b odwa\u017cy\u0142 si\u0119 publicznie zadeklarowa\u0107, jako polityczny projekt, wyprowadzenie Polski z Unii. Obawiam si\u0119 czego\u015b gorszego, \u017ce b\u0119dziemy zachowywa\u0107 si\u0119 jak dzieci, kt\u00f3re b\u0119d\u0105 uczestniczy\u0142y w pochodzie lunatyk\u00f3w, co w historii wielokrotnie ko\u0144czy\u0142o si\u0119 ju\u017c tragedi\u0105 - powiedzia\u0142 podczas wyk\u0142adu wyg\u0142oszonego podczas Festiwalu Dyplomatycznego na Uniwersytecie w Bia\u0142ymstoku Donald Tusk.", "meta_lang": "pl", "meta_favicon": "", "meta_data": {"DC.Identifier": "91405ead-f279-4dc4-a13d-a47e42401c89", "pkg-uuid": "91405ead-f279-4dc4-a13d-a47e42401c89", "detailType": "article", "serviceUuid": "b177a2c9-166f-4113-9b28-185bbe554807", "description": "- Du\u017co rozmawia si\u0119 dzi\u015b na temat polexitu. Ja nie s\u0105dz\u0119, by w przewidywalnej przysz\u0142o\u015bci kto\u015b odwa\u017cy\u0142 si\u0119 publicznie zadeklarowa\u0107, jako polityczny projekt, wyprowadzenie Polski z Unii. Obawiam si\u0119 czego\u015b gorszego, \u017ce b\u0119dziemy zachowywa\u0107 si\u0119 jak dzieci, kt\u00f3re b\u0119d\u0105 uczestniczy\u0142y w pochodzie lunatyk\u00f3w, co w historii wielokrotnie ko\u0144czy\u0142o si\u0119 ju\u017c tragedi\u0105 - powiedzia\u0142 podczas wyk\u0142adu wyg\u0142oszonego podczas Festiwalu Dyplomatycznego na Uniwersytecie w Bia\u0142ymstoku Donald Tusk.", "og": {"title": "Donald Tusk: mamy do czynienia ze swoistym rozpadem \u015bwiata", "description": "- Du\u017co rozmawia si\u0119 dzi\u015b na temat polexitu. Ja nie s\u0105dz\u0119, by w przewidywalnej przysz\u0142o\u015bci kto\u015b odwa\u017cy\u0142 si\u0119 publicznie zadeklarowa\u0107, jako polityczny projekt, wyprowadzenie Polski z Unii. Obawiam si\u0119 czego\u015b gorszego, \u017ce b\u0119dziemy zachowywa\u0107 si\u0119 jak dzieci, kt\u00f3re b\u0119d\u0105 uczestniczy\u0142y w pochodzie lunatyk\u00f3w, co w historii wielokrotnie ko\u0144czy\u0142o si\u0119 ju\u017c tragedi\u0105 - powiedzia\u0142 podczas wyk\u0142adu wyg\u0142oszonego podczas Festiwalu Dyplomatycznego na Uniwersytecie w Bia\u0142ymstoku Donald Tusk.", "image": {"identifier": "https://ocdn.eu/pulscms-transforms/1/gLYk9kpTURBXy9mMjRiMjNlMmE3OGViMjU2MGJhMmU5YzU5NDdhOTc3NS5qcGeTlQMAzJ_NE-7NCzWTCaZlNzE2OGEGkwXNAjrNASyBoTAB/donald-tusk.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-02-24 12:07:42+0100"}, "fb": {"pages": 185265414715}, "twitter": {"card": "summary_large_image", "description": "- Du\u017co rozmawia si\u0119 dzi\u015b na temat polexitu. Ja nie s\u0105dz\u0119, by w przewidywalnej przysz\u0142o\u015bci kto\u015b odwa\u017cy\u0142 si\u0119 publicznie zadeklarowa\u0107, jako polityczny projekt, wyprowadzenie Polski z Unii. Obawiam si\u0119 czego\u015b gorszego, \u017ce b\u0119dziemy zachowywa\u0107 si\u0119 jak dzieci, kt\u00f3re b\u0119d\u0105 uczestniczy\u0142y w pochodzie lunatyk\u00f3w, co w historii wielokrotnie ko\u0144czy\u0142o si\u0119 ju\u017c tragedi\u0105 - powiedzia\u0142 podczas wyk\u0142adu wyg\u0142oszonego podczas Festiwalu Dyplomatycznego na Uniwersytecie w Bia\u0142ymstoku Donald Tusk.", "title": "Donald Tusk: mamy do czynienia ze swoistym rozpadem \u015bwiata", "site": "OnetWiadomosci", "image": "https://ocdn.eu/pulscms-transforms/1/XSrktkpTURBXy9mMjRiMjNlMmE3OGViMjU2MGJhMmU5YzU5NDdhOTc3NS5qcGeSlQMAzJ_NE-7NCzWTBc0EsM0CWA"}}, "canonical_link": "https://wiadomosci.onet.pl/kraj/donald-tusk-w-bialymstoku-mam-powody-by-nie-znosic-tych-ktorzy-dzisiaj-rzadza-w/8b0lzkb"}