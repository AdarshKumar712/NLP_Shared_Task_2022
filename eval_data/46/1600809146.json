{"source_url": "https://www.gazzettinonline.it", "url": "https://www.gazzettinonline.it/2020/05/08/giarre-bilancio-stabilmente-riequilibrato-il-ministero-tira-le-orecchie-al-comune_148427.html", "title": "Giarre, Bilancio stabilmente riequilibrato: il Ministero tira le orecchie al Comune", "top_image": "https://www.gazzettinonline.it/wp-content/uploads/2019/04/consiglio-900x500.jpg", "meta_img": "https://www.gazzettinonline.it/wp-content/uploads/2019/04/consiglio-900x500.jpg", "images": ["https://www.gazzettinonline.it/wp-content/uploads/2019/04/consiglio-900x500.jpg", "https://www.gazzettinonline.it/wp-content/uploads/2020/05/Maniace-Comune-360x250.jpg", "https://www.gazzettinonline.it/wp-content/uploads/2020/05/furto-rame-Randazzo-360x250.jpg", "https://www.gazzettinonline.it/wp-content/uploads/2019/02/revisori-dei-conti-Giarre-1-300x225.jpg", "https://www.gazzettinonline.it/wp-content/themes/gazzettinonline_2017/img/tw-white.svg", "https://www.gazzettinonline.it/wp-content/uploads/2019/03/SINDACO-E-CALTABIANO-150x150.jpg", "https://www.gazzettinonline.it/wp-content/themes/gazzettinonline_2017/img/ic_public_white_24px.svg", "https://www.gazzettinonline.it/wp-content/themes/gazzettinonline_2017/img/fb-white.svg", "https://www.gazzettinonline.it/wp-content/themes/gazzettinonline_2017/img/ic_email_white_24px.svg", "https://www.gazzettinonline.it/wp-content/uploads/2020/05/tech_1-360x250.jpg", "https://www.gazzettinonline.it/wp-content/uploads/2020/05/sparat4-360x250.jpg", "https://www.gazzettinonline.it/wp-content/themes/gazzettinonline_2017/img/logo_alt.svg", "https://www.gazzettinonline.it/wp-content/uploads/2018/11/CASERMA-CC-MACCHIA-360x250.jpg", "https://www.gazzettinonline.it/wp-content/themes/gazzettinonline_2017/img/logo-gazzettino.svg", "https://www.gazzettinonline.it/wp-content/uploads/2020/05/62D0BF2E-3307-4458-A674-4A9C9A339F2E-360x250.jpeg", "https://www.gazzettinonline.it/wp-content/uploads/2020/05/whatsapp-image-3-360x250.jpg", "https://www.gazzettinonline.it/wp-content/uploads/2016/09/elisoccorso-Fiumefreddo2-360x250.jpg", "https://certify.alexametrics.com/atrk.gif?account=8hAYs1zDGU20kU", "https://www.gazzettinonline.it/wp-content/uploads/2020/05/Francesco-Cardillo-150x150.jpeg", "https://www.gazzettinonline.it/wp-content/themes/gazzettinonline_2017/img/fb-orange.svg", "https://www.gazzettinonline.it/wp-content/themes/gazzettinonline_2017/img/ic_link_white_24px.svg", "https://www.gazzettinonline.it/wp-content/uploads/2020/05/inc2-360x250.jpeg", "https://www.gazzettinonline.it/wp-content/uploads/2020/05/1605-360x250.jpg", "https://www.gazzettinonline.it/wp-content/uploads/2018/06/vigili-del-fuoco-Mascali-1-360x250.jpg", "https://www.gazzettinonline.it/wp-content/themes/gazzettinonline_2017/img/tw-orange.svg"], "movies": [], "text": "Se ne \u00e8 parlato per mesi. Ma \u00e8 stato inutile. Non c\u2019\u00e8 peggior sordo di chi non vuol sentire oppure non capisce. Ve l\u2019abbiamo raccontato e per questo siamo stati \u201caccusati\u201d di non amare la citt\u00e0. E adesso arriva lui, un burocrate \u201cficcanaso\u201d romano del Ministero dell\u2019Interno, a tirare le orecchie a qualche somaro giarrese.\n\nEh gi\u00e0. Perch\u00e9 edulcorare, se localmente pu\u00f2 funzionare per convincere i pi\u00f9 disattenti, fuori dai confini giarresi, e con le carte in mano, non funziona e si rischiano figure di \u201cfediana\u201d memoria. Ci riferiamo all\u2019approvazione del bilancio stabilmente riequilibrato 2018/2022 approvato dal Consiglio comunale giarrese il 24 febbraio scorso e adesso, come da procedura, passato al vaglio del Ministero dell\u2019Interno, Dipartimento per gli Affari Interni e Territoriali.\n\nMa per comprendere meglio la vicenda \u00e8 necessario un piccolo passo indietro. Come \u00e8 noto il Comune di Giarre \u00e8 in dissesto dall\u201911 luglio 2 018. Il 29 agosto del 2018 \u00e8 stato nominato l\u2019Organismo di liquidazione. Da quel giorno il Comune aveva 3 mesi di tempo per approvare l\u2019ipotesi di bilancio riequilibrato. Il 21 dicembre 2018 il Ministero ha provveduto alla segnalazione dell\u2019Ente per inosservanza del termine all\u2019Assessorato delle Autonomie Locali e della Funzione Pubblica della Regione Siciliana e sono arrivate le prime diffide.\n\nNel frattempo a Giarre abbiamo assistito a pi\u00f9 tentativi di approntare questa ipotesi di biliancio fra errori e bocciature del Collegio dei revisori finch\u00e9, a quasi 13 mesi dalla scadenza dei termini, il \u201cbraccio di ferro\u201d tra amministrazione e revisori dei conti diventa particolarmente ostile.\n\nOggetto del contendere: il parere sull\u2019ipotesi di bilancio predisposta dall\u2019amministrazione che sarebbe dovuta essere approvata dal Consiglio comunale. Come non ricordare la lettera che il 15 gennaio scorso il sindaco invi\u00f2 ai revisori \u201cinvitandoli caldamente\u201d a rilasciare parere ipotizzando che il loro potesse essere un atteggiamento pretestuoso (clicca e leggi la lettera riscontro_nota_revisori).\n\nInfine le polemiche sul Dup (documento unico di programmazione), assente dalla documentazione dell\u2019ipotesi di bilancio riequilibrato proposto dall\u2019amministrazione e che per taluni era necessario ma che per altri, sindaco in testa, non era necessario tant\u2019\u00e8 che durante la seduta di Consiglio comunale dichiar\u00f2 \u201c\u00e8 necessario fare chiarezza perch\u00e8 sono state fornite anche a mezzo stampa tante notizie inesatte; osservo che la programmazione del riequilibrio finanziario \u00e8 contenuta nel modello \u201cF\u201d allegato al piano e che autorevoli esponenti e cultori della materia ritengono che non \u00e8 necessario allegare il DUP\u201d.\n\nAlla faccia delle notizie inesatte\u2026 E saremmo pure curiosi di sapere chi sarebbero questi cultori\u2026\n\nE dopo le notizie inesatte, ecco arrivare il funzionario impiccione del Ministero dell\u2019Interno che ha \u201cvivisezionato\u201d l\u2019ipotesi di bilancio stabilmente riequilibrato predisposto dall\u2019amministrazione e approvato dal Consiglio comunale lo scorso 24 febbraio. Una relazione che, in \u201csole\u201d 43 pagine, esamina le carenze della documentazione in suo possesso. E cosa evidenzia?\n\nChe per ritenere valide le misure disposte dall\u2019ente per consolidare la propria situazione finanziaria e la capacit\u00e0 delle misure predisposte di assicurare stabilit\u00e0 alla gestione finanziaria dell\u2019ente medesimo, \u00e8 necessario (ops!) acquisire, entro il termine massimo di sessanta giorni, ulteriori elementi integrativi. E quali?\n\nTra i numerosi atti richiesti, perch\u00e9 in alcuni casi del tutti assenti o carenti, figura il Pre-consuntivo 2019 completo del parere dell\u2019Organo di revisione, considerato che, alla data di riscontro del supplemento istruttorio l\u2019esercizio finanziario 2019 \u00e8 gi\u00e0 trascorso e, quindi, le riscossioni e i pagamenti dell\u2019anno 2019 sono oramai noti all\u2019ente.\n\nE poi? Il Ministero dell\u2019Interno ha poi rimardato la mancata presentazione del Documento Unico di Programmazione 2018-2020, per il quale, alla vigilia del voto in Consiglio comunale, si erano registrate non poche fibrillazioni tra l\u2019amministrazione e il Collegio dei revisori dei conti. Vi \u00e8 di pi\u00f9: nella nota ministeriale si ribadisce la necessit\u00e0 di fornire non solo il Dup ma che lo stesso venga approvato, con apposita delibera, dal Consiglio Comunale, e non trasmessa dall\u2019ente quale allegato all\u2019ipotesi di bilancio.\n\nMeno male che per il sindaco non era necessario allegarlo\u2026 Il Ministero pretende una apposita delibera di Consiglio comunale.\n\nTra gli atti mancanti figurano anche la delibera di adeguamento e di aggiornamento dei proventi dei canoni dei beni patrimoniali per gli anni 2018, 2019 e 2020; l\u2019attestazione sull\u2019eventuale esistenza di beni patrimoniali in comodato d\u2019uso gratuito; copia della delibera comunale di approvazione del piano delle alienazioni e valorizzazioni immobiliari.\n\nE sulla corposa nota del ministero dell\u2019Interno interviene il consigliere Francesco Cardillo che col sindaco ebbe un acceso scontro sull\u2019argomento: \u201cNon \u00e8 una sorpresa per me (anche per noi ndR) aver letto i rilievi del Ministero dell\u2019Interno. Non lo \u00e8 perch\u00e9 sono esattamente i rilievi sollevati durante la mia dichiarazione di voto sulla proposta di bilancio riequilibrato e che hanno determinato il mio voto contrario alla stessa.\n\nIn sede di dichiarazione di voto ho palesato l\u2019assenza di alcuni atti e previsioni che ritenevo indispensabili per la presentazione della proposta e la nota del Ministero conferma la fondatezza di quelle osservazioni.\n\nRitenevo il Dup un documento che per la sua valenza programmatica \u00e8 fondamentale e preventivo rispetto al piano e infatti il Ministero ne chiede copia accompagnato dalla relativa delibera di approvazione del consiglio comunale che ovviamente non c\u2019\u00e8 in quanto mai presentata all\u2019attenzione del consiglio comunale. Chiedevo il preconsuntivo 2019 e anche questo \u00e8 uno dei primi documenti richiesti dal Ministero. Chiedevo all\u2019amministrazione ed ai revisori se era rispettato il vincolo di riduzione del 20% dei costi dei servizi in quanto non era possibile derogare a questa norma in una ipotesi di bilancio riequilibrato in cinque anni e il Ministero ci dice infatti che non pu\u00f2 essere attuata la riduzione in cinque ma adesso dovr\u00e0 essere compressa in un arco temporale pi\u00f9 breve.\n\nPurtroppo in sede di approvazione della proposta di delibera le osservazioni da me sollevate furono liquidate con sufficienza spingendo e pressando il Consiglio ad una votazione immediata ma cos\u00ec come previsto ci ritroviamo oggi a parlare proprio di quegli atti di cui mettevo in evidenza la mancanza\u201d.\n\nOra, ci sarebbe da ridere se tutto ci\u00f2, dopo 18 mesi dal dissesto, non fosse vero ma lo \u00e8. E non perch\u00e9 siamo disfattisti ma tristemente realisti\u2026 Ma finir\u00e0, prima o poi.", "keywords": [], "meta_keywords": [""], "tags": ["Giarre", "Giardini Naxos", "Francavilla di Sicilia", "Acireale", "Randazzo", "Patern\u00f2", "Francavilla", "Riposto", "Mascali", "Catania", "Adrano"], "authors": [], "publish_date": "Fri May  8 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.gazzettinonline.it/wp-content/uploads/cropped-Favicon-01-150x150.png", "meta_data": {"viewport": "width=device-width, initial-scale=1", "og": {"type": "article", "title": "Giarre, Bilancio stabilmente riequilibrato: il Ministero tira le orecchie al Comune", "description": "Se ne \u00e8 parlato per mesi. Ma \u00e8 stato inutile. Non c'\u00e8 peggior sordo di chi non vuol sentire oppure non capisce. Ve l'abbiamo raccontato e per questo siamo stati \"accusati\" di non amare la", "image": {"identifier": "https://www.gazzettinonline.it/wp-content/uploads/2019/04/consiglio-900x500.jpg", "width": 900, "height": 500}, "url": "https://www.gazzettinonline.it/2020/05/08/giarre-bilancio-stabilmente-riequilibrato-il-ministero-tira-le-orecchie-al-comune_148427.html", "site_name": "Gazzettino online | Notizie, cronaca, politica, attualit\u00e0 di Catania, Messina e province", "updated_time": "2020-05-13T08:11:58+00:00"}, "article": {"publisher": "https://www.facebook.com/gazzettinoonline/?fref=ts", "published_time": "2020-05-08T12:33:27+00:00", "modified_time": "2020-05-13T08:11:58+00:00"}, "twitter": {"card": "summary_large_image", "title": "Giarre, Bilancio stabilmente riequilibrato: il Ministero tira le orecchie al Comune", "description": "Se ne \u00e8 parlato per mesi. Ma \u00e8 stato inutile. Non c'\u00e8 peggior sordo di chi non vuol sentire oppure non capisce. Ve l'abbiamo raccontato e per questo siamo stati \"accusati\" di non amare la", "image": "https://www.gazzettinonline.it/wp-content/uploads/2019/04/consiglio-900x500.jpg", "site": "@gazzettinonline"}, "generator": "WordPress 4.9.5", "msapplication-TileImage": "https://www.gazzettinonline.it/wp-content/uploads/cropped-Favicon-01-300x300.png"}, "canonical_link": "https://www.gazzettinonline.it/2020/05/08/giarre-bilancio-stabilmente-riequilibrato-il-ministero-tira-le-orecchie-al-comune_148427.html"}