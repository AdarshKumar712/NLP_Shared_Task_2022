{"source_url": "https://web.archive.org", "url": "https://web.archive.org/web/20220105233424id_/https://www.rp.pl/wydarzenia/art8915641-duda-obiecuje-500-zlotych-na-wakacje-dla-kazdego-dziecka", "title": "Duda obiecuje 500 z\u0142otych na wakacje dla ka\u017cdego dziecka", "top_image": "https://i.gremicdn.pl/image/free/c5152a9b60930757d2d27b2befdcc01f/?t=resize:fill:1200:716,enlarge:1", "meta_img": "https://i.gremicdn.pl/image/free/c5152a9b60930757d2d27b2befdcc01f/?t=resize:fill:1200:716,enlarge:1", "images": ["data:image/svg+xml,%3Csvg xmlns='http://www.w3.org/2000/svg' viewBox='0 0 86 58'%3E%3C/svg%3E", "data:image/svg+xml,%3Csvg xmlns='http://www.w3.org/2000/svg' viewBox='0 0 108 73'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20408%20408'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20108%20108'%3E%3C/svg%3E", "https://i.gremicdn.pl/image/free/c5152a9b60930757d2d27b2befdcc01f/?t=resize:fill:408:255,enlarge:1", "data:image/svg+xml,%3Csvg xmlns='http://www.w3.org/2000/svg' viewBox='0 0 6\n                1'%3E%3C/svg%3E", "data:image/svg+xml,%3Csvg xmlns='http://www.w3.org/2000/svg' viewBox='0 0 230 230'%3E%3C/svg%3E", "https://i.gremicdn.pl/image/free/c5152a9b60930757d2d27b2befdcc01f/?t=resize:fill:1200:716,enlarge:1"], "movies": [], "text": "Andrzej Duda podkre\u015bli\u0142, \u017ce bon ma by\u0107 wykorzystany na potrzeby wypoczynku: wyjazd\u00f3w turystycznych, kolonii czy wczas\u00f3w. Szczeg\u00f3\u0142y tego wsparcia maj\u0105 zosta\u0107 przedstawione w najbli\u017cszych dniach.\n\nReklama\n\n\"Jeste\u015bmy z tym ju\u017c prawie gotowi i mam nadziej\u0119, \u017ce skorzystanie z tego ju\u017c w te wakacje przez rodziny, dzieci, m\u0142odzie\u017c b\u0119dzie mo\u017cliwe, \u017ce te pieni\u0105dze u\u0142atwi\u0105 \u017cycie rodzinom i, \u017ce trafi\u0105 do polskiej bran\u017cy turystycznej w trudnych dla niej czasach kryzysowych\" - powiedzia\u0142 prezydent.\n\nCzytaj tak\u017ce: Andrzej Duda og\u0142asza oficjalnie bon turystyczny 500 z\u0142otych na dziecko\n\nDuda zapowiedzia\u0142, \u017ce plan na najbli\u017csze lata, to plan wielkich inwestycji strategicznych, takich jak Centralny Port Komunikacyjny, czy przekop Mierzei Wi\u015blanej. Przekop okre\u015bli\u0142 jako szans\u0119 dla lokalnych mieszka\u0144c\u00f3w, kt\u00f3ra umo\u017cliwi tak\u017ce marynarce wojennej swobodny wp\u0142yw na tereny Zalewu Wi\u015blanego. \"To kolejny element budowania naszej suwerenno\u015bci\" - powiedzia\u0142 prezydent.\n\nM\u00f3wi\u0105c o kryzysie gospodarczym Duda podkre\u015bli\u0142, \u017ce rz\u0105d wp\u0142aci\u0142 \"miliardy z\u0142otych na ratowanie miejsc pracy\" w ramach tarczy antykryzysowej. \"Te pieni\u0105dze s\u0105 ca\u0142y czas wydawane\" - podkre\u015bli\u0142. Stwierdzi\u0142, \u017ce dziennie pa\u0144stwo wydaje miliard z\u0142otych na wsparcie dla firm, po to by przedsi\u0119biorcy \"wytrzymali i wr\u00f3cili na drog\u0119 rozwoju\".\n\nReklama\n\n\"Przez lata cierpieli\u015bmy na tym, \u017ce m\u0142odzi wyje\u017cd\u017cali za granic\u0119. Wyje\u017cd\u017cali, bo musieli, bo nie by\u0142o pracy, bo g\u0142\u00f3d zagl\u0105da\u0142 w oczy rodzinom. Nie by\u0142o szans znale\u017a\u0107 pracy w og\u00f3le. To si\u0119 zmieni\u0142o na przestrzeni ostatnich lat\" - m\u00f3wi\u0142 prezydent, wyra\u017caj\u0105c nadziej\u0119 na zbudowanie Polski dobrobytu.\n\nDuda m\u00f3wi\u0142 tak\u017ce o europejskim planie wsparcia gospodarczego, kt\u00f3rego Polska b\u0119dzie jednym z najwi\u0119kszych beneficjent\u00f3w. \"To s\u0105 pieni\u0105dze na inwestycje, kt\u00f3re maj\u0105 wyprowadzi\u0107 Europ\u0119 z kryzysu gospodarczego. Kto\u015b, kto m\u00f3wi dzisiaj, \u017ce chce w Polsce ogranicza\u0107 inwestycje, jest przeciwko planom UE\" \u2013 doda\u0142.\n\nPrezydent przypomnia\u0142, \u017ce skorzysta\u0142 z prawa \u0142aski wobec Jana \u015apiewaka, bo chcia\u0142 pokaza\u0107 \"wszystkim ludziom odwa\u017cnym, m\u0142odym, ludziom dobrej woli, \u017ceby si\u0119 nie cofali i \u017ceby si\u0119 nie bali, kiedy walcz\u0105 w dobrej sprawie\".\n\nAndrzej Duda zapewnia\u0142 te\u017c, \u017ce je\u015bli nadal b\u0119dzie prezydentem, Polska b\u0119dzie krajem \"odwa\u017cnym i ambitnym\", a \"nic co otrzyma\u0142a polska rodzina i co zosta\u0142o zbudowane, nie b\u0119dzie odebrane\".", "keywords": [], "meta_keywords": [""], "tags": ["Robert Biedro\u0144", "W\u0142adys\u0142aw Kosiniak-Kamysz", "Krzysztof Bosak", "Andrzej Duda", "Wybory", "Prezydent Rzeczypospolitej", "Rafa\u0142 Trzaskowski", "Szymon Ho\u0142ownia", "Polityka", "Wybory Prezydenckie w Polsce"], "authors": ["Foto", "Fotorzepa", "Jakub Czermi\u0144ski"], "publish_date": null, "summary": "", "article_html": "", "meta_description": "Prezydent Andrzej Duda podczas spotkania wyborczego w Stalowej Woli zapowiedzia\u0142, \u017ce rodziny otrzymaj\u0105 bon turystyczny w wysoko\u015bci 500 z\u0142otych na ka\u017cde dziecko.", "meta_lang": "pl", "meta_favicon": "https://statics.rp.pl/android-icon-192x192.png?v0.64.3-rc", "meta_data": {"viewport": "width=device-width, initial-scale=1, shrink-to-fit=no", "description": "Prezydent Andrzej Duda podczas spotkania wyborczego w Stalowej Woli zapowiedzia\u0142, \u017ce rodziny otrzymaj\u0105 bon turystyczny w wysoko\u015bci 500 z\u0142otych na ka\u017cde dziecko.", "twitter": {"title": "Duda obiecuje 500 z\u0142otych na wakacje dla ka\u017cdego dziecka", "card": "summary_large_image", "image": "https://i.gremicdn.pl/image/free/c5152a9b60930757d2d27b2befdcc01f/?t=resize:fill:1200:716,enlarge:1"}, "og": {"title": "Duda obiecuje 500 z\u0142otych na wakacje dla ka\u017cdego dziecka", "description": "Prezydent Andrzej Duda podczas spotkania wyborczego w Stalowej Woli zapowiedzia\u0142, \u017ce rodziny otrzymaj\u0105 bon turystyczny w wysoko\u015bci 500 z\u0142otych na ka\u017cde dziecko.", "type": "article", "image": {"identifier": "https://i.gremicdn.pl/image/free/c5152a9b60930757d2d27b2befdcc01f/?t=resize:fill:1200:716,enlarge:1", "width": 1200, "height": 716}, "url": "https://www.rp.pl/wydarzenia/art8915641-duda-obiecuje-500-zlotych-na-wakacje-dla-kazdego-dziecka", "locale": "pl", "site_name": "Rzeczpospolita"}, "robots": "max-image-preview:large", "fb": {"app_id": 786106711492826, "pages": 113356018705476, "admin": 100013651879855}, "msapplication-TileColor": "#da532c", "theme-color": "#ffffff"}, "canonical_link": "https://www.rp.pl/wydarzenia/art8915641-duda-obiecuje-500-zlotych-na-wakacje-dla-kazdego-dziecka"}