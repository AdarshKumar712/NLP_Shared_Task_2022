{"source_url": "https://web.archive.org", "url": "https://web.archive.org/web/20200321140431id_/https://tvn24.pl/najnowsze/koronawirus-w-polsce-szkoly-zamkniete-do-wielkanocy-30-tysiecy-zlotych-kary-za-zlamanie-kwarantanny-4376589?source=rss", "title": "Premier: Wprowadzamy stan epidemii. Za z\u0142amanie kwarantanny 30 tysi\u0119cy z\u0142otych kary", "top_image": "https://tvn24.pl/najnowsze/cdn-zdjecie-qbofv8-premier-mateusz-morawiecki-4377241/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-qbofv8-premier-mateusz-morawiecki-4377241/alternates/LANDSCAPE_1280", "images": ["https://tvn24.pl/najnowsze/cdn-zdjecie-qbofv8-premier-mateusz-morawiecki-4377241/alternates/LANDSCAPE_1280"], "movies": [], "text": "- Przed\u0142u\u017camy termin zamkni\u0119cia plac\u00f3wek o\u015bwiatowych i szk\u00f3\u0142 wy\u017cszych. Nie b\u0119d\u0105 funkcjonowa\u0107 do Wielkanocy - poinformowa\u0142 premier Mateusz Morawiecki. Og\u0142osi\u0142, \u017ce w Polsce zostaje wprowadzony stan epidemii. Wzro\u015bnie te\u017c kara za z\u0142amanie kwarantanny.\n\nCzytaj raport tvn24.pl: Koronawirus - najwa\u017cniejsze informacje\n\nPremier: wprowadzamy stan epidemii\n\n- Wprowadzamy stan epidemii, kt\u00f3ry daje nowe prerogatywy i nak\u0142ada na nas nowe obowi\u0105zki - poinformowa\u0142 w pi\u0105tek premier Mateusz Morawiecki. W zwi\u0105zku z tym - doda\u0142 - zapad\u0142a decyzja o przed\u0142u\u017ceniu zamkni\u0119cia wszystkich plac\u00f3wek o\u015bwiatowych i szk\u00f3\u0142 wy\u017cszych do Wielkanocy. Wcze\u015bniej wszystkie plac\u00f3wki o\u015bwiatowe w kraju mia\u0142y by\u0107 zamkni\u0119te do 25 marca.\n\nMorawiecki przekaza\u0142 te\u017c, \u017ce zostan\u0105 zaostrzone kary za z\u0142amanie kwarantanny. Grzywna wzro\u015bnie z pi\u0119ciu tysi\u0119cy do 30 tysi\u0119cy z\u0142otych. Wprowadzone b\u0119d\u0105 te\u017c \"dodatkowe mechanizmy \u015bledzenia tego, czy ludzie przebywaj\u0105 pod adresem, kt\u00f3ry zadeklarowali\".\n\n- Cen\u0105 za z\u0142amanie kwarantanny mo\u017ce by\u0107 czyje\u015b zdrowie lub \u017cycie. Musimy traktowa\u0107 ten temat bardzo powa\u017cnie - podkre\u015bli\u0142.\n\nSzef rz\u0105du zaznaczy\u0142, \u017ce wprowadzenie stanu epidemii nie oznacza prze\u0142o\u017cenia terminu wybor\u00f3w.\n\n\"Najbli\u017csze dwa-trzy tygodnie musz\u0105 by\u0107 tygodniami pe\u0142nej spo\u0142ecznej dyscypliny\"\n\nNa konferencji prasowej w KPRM m\u00f3wi\u0142, \u017ce obecna sytuacja w Polsce zwi\u0105zana z epidemi\u0105 koronawirusa to \"egzamin z odpowiedzialno\u015bci\". - Robimy to w du\u017cym stopniu dla nas samych, dla wszystkich Polak\u00f3w, ale w szczeg\u00f3lno\u015bci dla os\u00f3b starszych, dla senior\u00f3w - podkre\u015bla\u0142. - Ta nasza kwarantanna narodowa, a jednocze\u015bnie ta t\u0119sknota za normalno\u015bci\u0105, nie mo\u017ce oznacza\u0107 tego, \u017ce b\u0119dziemy luzowali sobie nasze regu\u0142y. Nie, te najbli\u017csze dwa-trzy tygodnie do \u015bwi\u0105t, musz\u0105 by\u0107 tygodniami pe\u0142nej spo\u0142ecznej dyscypliny. W ten spos\u00f3b chronimy jedni drugich i taka spo\u0142eczna izolacja bardzo pomaga - podkre\u015bla\u0142.\n\nSzumowski o stanie epidemii: decyzja trudna, ale ratuj\u0105ca \u017cycie\n\nMinister zdrowia \u0141ukasz Szumowski t\u0142umaczy\u0142, \u017ce wprowadzenie stanu epidemii umo\u017cliwia ministrowi zdrowia na terenie Polski, a wojewodom na terenie poszczeg\u00f3lnych wojew\u00f3dztw wyznaczanie roli personelowi medycznemu, ale tak\u017ce innym osobom w zwalczaniu epidemii. - Mo\u017cna po prostu delegowa\u0107 kogo\u015b do pracy na danym obszarze, kt\u00f3ry jest niezb\u0119dny, aby powstrzyma\u0107 epidemi\u0119 koronawirusa - wyja\u015bnia\u0142 Szumowski.\n\nPrzyzna\u0142, \u017ce wprowadzenie stanu epidemii \"to oczywi\u015bcie decyzja trudna\", ale \"te trudne decyzje, te wa\u017cne i niezwykle odpowiedzialne zachowania wszystkich Polak\u00f3w, s\u0105 tak naprawd\u0119 decyzjami ratuj\u0105cymi czyje\u015b \u017cycie\".\n\n- Wiemy, \u017ce to jest dla wszystkich pa\u0144stwa bardzo trudny i ci\u0119\u017cki czas, ale z drugiej strony dzi\u0119ki tej dyscyplinie, dzi\u0119ki temu, \u017ce nie wychodzimy na ulice, mo\u017cemy uratowa\u0107 komu\u015b \u017cycie. Mo\u017cemy spowodowa\u0107, \u017ce b\u0119dzie respirator dla osoby starszej, \u017ce b\u0119dzie miejsce w szpitalu dla chorego i \u017ce zd\u0105\u017c\u0105 wszystkie s\u0142u\u017cby, lekarze, piel\u0119gniarki, ratownicy, diagno\u015bci leczy\u0107 pacjent\u00f3w i nie by\u0107 sami zara\u017ceni - t\u0142umaczy\u0142 Szumowski.\n\nCo oznacza wprowadzenie stanu epidemii? TVN24\n\n\"Zwi\u0119kszyli\u015bmy nasze mo\u017cliwo\u015bci. Mo\u017cemy przeprowadzi\u0107 cztery tysi\u0105ce test\u00f3w na dob\u0119\"\n\nMinister zdrowia poinformowa\u0142, \u017ce do pi\u0105tku zosta\u0142o wykonanych 13 100 test\u00f3w na obecno\u015b\u0107 koronawirusa. - Nasze mo\u017cliwo\u015bci w zwi\u0105zku z tym, \u017ce mamy ju\u017c 30 laboratori\u00f3w, wzros\u0142y do czterech tysi\u0119cy test\u00f3w na dob\u0119 i oczywi\u015bcie nadal wykonujemy te testy u os\u00f3b, kt\u00f3re je potrzebuj\u0105 - zapewnia\u0142.\n\nDoda\u0142, \u017ce \"gdyby\u015bmy wykonali testy u 38 milion\u00f3w os\u00f3b naraz, chaos informacyjny i chaos w s\u0142u\u017cbie zdrowia by\u0142by taki, \u017ce niewiele by\u015bmy z tych informacji wynie\u015bli\" - Tak nigdzie na \u015bwiecie to nie jest wykonywane - zaznaczy\u0142.\n\nads/b\n\n\u0179r\u00f3d\u0142o: TVN24, PAP", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "- Przed\u0142u\u017camy termin zamkni\u0119cia plac\u00f3wek o\u015bwiatowych i szk\u00f3\u0142 wy\u017cszych. Nie b\u0119d\u0105\u00a0funkcjonowa\u0107\u00a0do Wielkanocy - poinformowa\u0142 premier Mateusz Morawiecki. Og\u0142osi\u0142, \u017ce w Polsce zostaje wprowadzony stan epidemii. Wzro\u015bnie te\u017c kara za z\u0142amanie kwarantanny.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "- Przed\u0142u\u017camy termin zamkni\u0119cia plac\u00f3wek o\u015bwiatowych i szk\u00f3\u0142 wy\u017cszych. Nie b\u0119d\u0105\u00a0funkcjonowa\u0107\u00a0do Wielkanocy - poinformowa\u0142 premier Mateusz Morawiecki. Og\u0142osi\u0142, \u017ce w Polsce zostaje wprowadzony stan epidemii. Wzro\u015bnie te\u017c kara za z\u0142amanie kwarantanny.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/najnowsze/koronawirus-w-polsce-szkoly-zamkniete-do-wielkanocy-30-tysiecy-zlotych-kary-za-zlamanie-kwarantanny-4376589", "title": "Premier: Wprowadzamy stan epidemii. Za z\u0142amanie kwarantanny 30 tysi\u0119cy z\u0142otych kary", "description": "- Przed\u0142u\u017camy termin zamkni\u0119cia plac\u00f3wek o\u015bwiatowych i szk\u00f3\u0142 wy\u017cszych. Nie b\u0119d\u0105\u00a0funkcjonowa\u0107\u00a0do Wielkanocy - poinformowa\u0142 premier Mateusz Morawiecki. Og\u0142osi\u0142, \u017ce w Polsce zostaje wprowadzony stan epidemii. Wzro\u015bnie te\u017c kara za z\u0142amanie kwarantanny.", "image": "https://tvn24.pl/najnowsze/cdn-zdjecie-qbofv8-premier-mateusz-morawiecki-4377241/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-qbofv8-premier-mateusz-morawiecki-4377241/alternates/LANDSCAPE_1280"}, "next-head-count": 51}, "canonical_link": "https://tvn24.pl/najnowsze/koronawirus-w-polsce-szkoly-zamkniete-do-wielkanocy-30-tysiecy-zlotych-kary-za-zlamanie-kwarantanny-4376589"}