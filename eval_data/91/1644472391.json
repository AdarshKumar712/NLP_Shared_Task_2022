{"source_url": "https://www.lacnews24.it", "url": "https://www.lacnews24.it/cronaca/processo-rinascita-scott-lamezia-gratteri_120093/", "title": "Processo Rinascita-Scott a Lamezia, Gratteri: \u00ab\u00c8 la soluzione migliore\u00bb", "top_image": "https://img.lacstatic.it/_photo/2020/FEBBRAIO/CRONACA/2020_gratteri.jpg", "meta_img": "https://img.lacstatic.it/_photo/2020/FEBBRAIO/CRONACA/2020_gratteri.jpg", "images": ["https://img.lacstatic.it/_photo/2019/dicembre/cronaca-4/mini_2019_roberto-rosso-piemonte.jpg", "https://img.lacstatic.it/_photo/2020/FEBBRAIO/CRONACA/2020_gratteri.jpg", "https://img.lacstatic.it/_photo/ARCHIVIO-NUOVO/2020/VIBO-VALENTIA/mini_2020_comune-vibo-quattro.jpg", "https://img.lacstatic.it/_photo/ARCHIVIO-NUOVO/2020/REGGIO-CALABRIA/mini_2020_processo-ndrangheta-stragista-requisitoria.jpg", "https://img.lacstatic.it/_pageimg/2020-07-03/mini_2020_lombardo-requisitoria-2-ndrangheta-stragista.jpg", "https://img.lacstatic.it/_pageimg/2020-07-03/mini_2020_rinascita_piccola.JPG"], "movies": [], "text": "\u00abSiamo soddisfatti perch\u00e9 \u00e8 la soluzione pi\u00f9 veloce rispetto alle almeno dieci opzioni che erano sul tavolo\u00bb. Lo ha detto il procuratore di Catanzaro, Nicola Gratteri, a margine di una conferenza stampa sull\u2019operazione anti-\u2018ndrangheta scattata oggi, commentando con i giornalisti la scelta di celebrare il maxiprocesso Rinascita Scott in un immobile nell\u2019area industriale di Lamezia Terme, messo a disposizione dalla Fondazione Terina.\n\n\n\nLa scelta \u00e8 stata adottata, ieri, in un vertice al ministero della Giustizia a Roma al quale, ha confermato Gratteri, \u00aberano presenti il presidente della Corte d\u2019appello di Catanzaro, il presidente del Tribunale di Catanzaro, io, il sindaco di Catanzaro, il presidente del Consiglio comunale di Catanzaro, c\u2019erano i rappresentanti del ministero, il capo gabinetto e due vicecapi gabinetto, il capo del Dipartimento organizzazione del ministero, tutti i vertici del ministero\u00bb.\n\n\n\nSecondo Gratteri \u00abla soluzione migliore \u00e8 stata questa di Lamezia Terme, ecco perch\u00e9. Primo: ancora ovviamente non c\u2019\u00e8 nulla di scritto, ma a voce la presidente della Giunta regionale della Calabria ha detto che d\u00e0 in concessione gratuita questo locale lungo 100 metri per 80 e \u2013 ha spiegato il procuratore della Repubblica di Catanzaro - dove possono stare comodamente mille persone, e questa \u00e8 la cosa pi\u00f9 importante, la cosa base. Poi: la Protezione Civile come emergenza ristrutturer\u00e0 questo locale interno per renderlo agibile nel breve periodo. Si pensa che, se si firma, nell\u2019arco di un mese o un mese e mezzo riusciranno a completare internamente e poi con calma si faranno le opere di messa in sicurezza, ma nel frattempo ovviamente \u2013 ha concluso Gratteri - la sicurezza la garantiranno i Carabinieri e l\u2019Esercito\u00bb.", "keywords": [], "meta_keywords": ["rinascita scott", "lamezia terme", "ndrangheta"], "tags": ["ndrangheta", "rinascita scott"], "authors": [], "publish_date": "Thu Jun 25 13:04:00 2020", "summary": "", "article_html": "", "meta_description": "Il procuratore di Catanzaro soddisfatto per la scelta dell'immobile messo a disposizione dalla Fondazione Terina per celebrare il maxi-processo", "meta_lang": "it", "meta_favicon": "https://lacstatic.it/sites/lacnews/assets/img/favicon/favicon.ico", "meta_data": {"description": "Il procuratore di Catanzaro soddisfatto per la scelta dell'immobile messo a disposizione dalla Fondazione Terina per celebrare il maxi-processo", "keywords": "rinascita scott, lamezia terme, ndrangheta", "news_keywords": "rinascita scott, lamezia terme, ndrangheta", "viewport": "width=device-width, initial-scale=1.0", "og": {"locale": "it_IT", "type": "article", "title": "Processo Rinascita-Scott a Lamezia, Gratteri: \u00ab\u00c8 la soluzione migliore\u00bb", "description": "VIDEO | Il procuratore di Catanzaro soddisfatto per la scelta dell'immobile messo a disposizione dalla Fondazione Terina per celebrare il maxi-processo", "url": "https://www.lacnews24.it/cronaca/processo-rinascita-scott-lamezia-gratteri_120093/", "image": {"identifier": "https://img.lacstatic.it/_photo/2020/FEBBRAIO/CRONACA/2020_gratteri.jpg", "type": "image/jpeg"}, "site_name": "Lacnews24.it"}, "fb": {"app_id": 315815241940236}, "twitter": {"site": "Lacnews24.it", "card": "summary_large_image", "creator": "Redazione Lacnews24.it", "image": "https://img.lacstatic.it/_photo/2020/FEBBRAIO/CRONACA/2020_gratteri.jpg", "url": "https://www.lacnews24.it/cronaca/processo-rinascita-scott-lamezia-gratteri_120093/", "title": "Processo Rinascita-Scott a Lamezia, Gratteri: \u00ab\u00c8 la soluzione migliore\u00bb", "description": "VIDEO | Il procuratore di Catanzaro soddisfatto per la scelta dell'immobile messo a disposizione dalla Fondazione Terina per celebrare il maxi-processo"}, "article": {"publisher": "https://www.facebook.com/lacnews24/", "tag": "rinascita scott, lamezia terme, ndrangheta", "section": "cronaca", "published_time": "2020-06-25T13:04:00+01:00", "modified_time": "2020-06-25T13:32:43+01:00"}}, "canonical_link": "https://www.lacnews24.it/cronaca/processo-rinascita-scott-lamezia-gratteri_120093/"}