{"source_url": "https://web.archive.org", "url": "https://web.archive.org/web/20200609212551id_/https://www.haberler.com/ak-parti-kayseri-il-baskani-copuroglu-bizim-12778909-haberi/", "title": "AK Parti Kayseri \u0130l Ba\u015fkan\u0131 \u00c7opuro\u011flu: \"Bizim g\u00fcndemimizde 'o bunu s\u00f6yledi, bu bunu s\u00f6yledi' yok\"", "top_image": "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg", "meta_img": "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg", "images": ["https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.facebook.com/tr?id=287433439304759&ev=PageView&noscript=1", "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg"], "movies": [], "text": "AK Parti Kayseri \u0130l Ba\u015fkan\u0131 \u00c7opuro\u011flu: \"Bizim g\u00fcndemimizde 'o bunu s\u00f6yledi, bu bunu s\u00f6yledi' yok\" AK Parti Kayseri \u0130l Ba\u015fkan\u0131 \u015eaban \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'yle ilgili a\u00e7\u0131klamalar\u0131n\u0131 kabul etmediklerini bildirdi.\n\nAK Parti Kayseri \u0130l Ba\u015fkan\u0131 \u015eaban \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'yle ilgili a\u00e7\u0131klamalar\u0131n\u0131 kabul etmediklerini bildirdi.\n\nAK Parti \u0130l Ba\u015fkanl\u0131\u011f\u0131nda yap\u0131lan yaz\u0131l\u0131 a\u00e7\u0131klamaya g\u00f6re, \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in, AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'nin \u0130l Dan\u0131\u015fma Meclisi toplant\u0131s\u0131nda s\u00f6yledi\u011fi s\u00f6zlerle ilgili a\u00e7\u0131klamada a\u011f\u0131r ifadelerin yer ald\u0131\u011f\u0131n\u0131 ifade etti.\n\n\"\u00dcmit Han\u0131m\u0131n\u0131n s\u00f6yledi\u011fi s\u00f6zleri kendisine iade ediyoruz. \u00c7\u00fcnk\u00fc tutar bir taraf\u0131 yok.\" diyen \u00c7opuro\u011flu, \u015funlar\u0131 kaydetti:\n\n\"Kendisine telefon a\u00e7\u0131p 'neden be\u015f g\u00fcn beklediniz' dedim. 'Yeni haberim oldu' dedi. Kendisi san\u0131r\u0131m yerel siyasetten biraz uzak. Bizler yerel siyaset\u00e7iyiz. Ulusal \u00e7\u0131k\u0131\u015flar\u0131m\u0131z olur. Bizim yerelden haberimiz olursa ulusala bir \u015feyler s\u00f6yleyebiliriz. Biz \u015fahsen Kayseri'de bu mod ile \u00e7al\u0131\u015f\u0131yoruz. Yerel konuda Kayseri ile ilgili fikir sahibi, bilgi sahibi olmaya \u00e7al\u0131\u015f\u0131yoruz. 'Kayseri'de CHP \u0130l Ba\u015fkan\u0131 var m\u0131ym\u0131\u015f?', aram\u0131zda b\u00f6yle bir kanaat olu\u015ftu. \u015eimdiye kadar bir a\u00e7\u0131klamas\u0131na s\u0131k s\u0131k \u015fahit olmad\u0131k. Bu a\u00e7\u0131klamalar\u0131n\u0131n kendi kongresi \u00f6ncesinde yap\u0131lm\u0131\u015f olmas\u0131 bir mana ifade ediyor mu? Bu yap\u0131lan a\u00e7\u0131klaman\u0131n kime faydas\u0131 var? Bunu tersten okuyoruz. Okudu\u011fumuzda sadece CHP \u0130l Ba\u015fkan\u0131na faydas\u0131 olabilir, \u00e7\u00fcnk\u00fc \u00f6n\u00fcm\u00fczde bir kongre s\u00fcreci var.\n\nHan\u0131mefendinin yapt\u0131\u011f\u0131 a\u00e7\u0131klamalar i\u00e7erisinde Say\u0131n Mehmet \u00d6zhaseki'nin inand\u0131rana kadar yalan s\u00f6yledi\u011finden bahsediyor. Yalan bizim i\u015fimiz de\u011fil. Bunu halk\u0131m\u0131z\u0131n takdirine b\u0131rak\u0131yorum. Bir de 'Mehmet \u00d6zhaseki'ye tavsiyemiz' diye bir ba\u015fl\u0131k var. Tavsiyesi i\u00e7in te\u015fekk\u00fcr ederiz ama hi\u00e7bir projesine \u015fahit olmad\u0131k han\u0131mefendinin. Kayseri i\u00e7in bir projesine hi\u00e7 \u015fahit olmad\u0131k. Varsa biz atlad\u0131ysak l\u00fctfen beyan edin. \u015eehir terminali ve rayl\u0131 sistem hakk\u0131nda s\u00f6ylemleri var. Acaba rayl\u0131 sistem \u00e7al\u0131\u015fm\u0131yor da bizim mi haberimiz yok. Terminalimiz \u00e7al\u0131\u015fm\u0131yor da bizim mi haberimiz yok. Bir ay zarf\u0131nda \u015fehir terminalinde 100 binden fazla vatanda\u015f\u0131m\u0131z faydalan\u0131yor. G\u00fcnl\u00fck 120 bin vatanda\u015f\u0131m\u0131z tramvay\u0131 kullan\u0131yor. Bu rakamlar artacak ve eksilmeyecek.\"\n\nCHP \u0130l Ba\u015fkan\u0131 \u00d6zer'in, \u00d6zhaseki'nin 11 bin 780 ki\u015finin i\u015ften \u00e7\u0131kart\u0131lmas\u0131 ile ilgili a\u00e7\u0131klamalar\u0131na yapt\u0131\u011f\u0131 yorumu da ele\u015ftiren \u00c7opuro\u011flu, \"CHP \u0130l Ba\u015fkan\u0131 bunlara parazit diyor. Vatanda\u015fa parazit demenin siyasi kar\u015f\u0131l\u0131\u011f\u0131n\u0131n ne olaca\u011f\u0131na halk\u0131m\u0131z karar versin. Bir vatanda\u015fa parazit laf\u0131 s\u00f6ylenmez. Parazitin ne oldu\u011funu biz de biliyoruz, kendileri de biliyorlar. Bu ifadenin yanl\u0131\u015f bir ifade oldu\u011fu kanaatini ta\u015f\u0131yorum.\" dedi.\n\nYo\u011fun bir g\u00fcndeme sahip olduklar\u0131n\u0131 anlatan \u00c7opuro\u011flu, s\u00f6zlerine \u015f\u00f6yle devam etti:\n\n\"Ben buradan CHP'ye g\u00f6n\u00fcl vermi\u015f de\u011ferli hem\u015fehrilerime sesleniyorum. Bizim g\u00fcndemimizde 'o bunu s\u00f6yledi, bu bunu s\u00f6yledi' yok. Biz \u00e7al\u0131\u015famaya ve gayret etmeye devam ediyoruz. Say\u0131n Genel Ba\u015fkan Yard\u0131mc\u0131m\u0131z Kayseri'ye ciddi manada hizmetler etmi\u015f bir siyasi b\u00fcy\u00fc\u011f\u00fcm\u00fcz. T\u00fcm milletvekillerimiz de \u00f6yle. Birlik ve beraberlik i\u00e7erisindeyiz. 'Dedi ki, demi\u015f ki' ile bir yere var\u0131lsayd\u0131 kendileri \u015fu an ba\u015fka yerlerde olurdu. Bizim Mehmet \u00d6zhaseki gibi bir de\u011ferimiz var. 20 y\u0131ldan fazla hizmet etmi\u015f birisi ve T\u00fcrkiye'nin tan\u0131d\u0131\u011f\u0131 birisi i\u00e7in bir \u015fey s\u00f6ylemek kimseye bir fayda sa\u011flamaz. Onunla ilgili ileri geri konu\u015fulmas\u0131 onlara bir \u015fey kazand\u0131rmaz, hele hele de kongrelerine bir \u015fey kazand\u0131rmaz.\"\n\nKaynak: AA", "keywords": [], "meta_keywords": ["Cumhuriyet Halk Partisi", "Mehmet \u00d6zhaseki", "AK Parti", "Kayseri", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "AK Parti Kayseri \u0130l Ba\u015fkan\u0131 \u015eaban \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'yle ilgili a\u00e7\u0131klamalar\u0131n\u0131 kabul etmediklerini bildirdi.", "meta_lang": "tr", "meta_favicon": "/touch-icon-iphone.png", "meta_data": {"description": "AK Parti Kayseri \u0130l Ba\u015fkan\u0131 \u015eaban \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'yle ilgili a\u00e7\u0131klamalar\u0131n\u0131 kabul etmediklerini bildirdi.", "keywords": "Cumhuriyet Halk Partisi, Mehmet \u00d6zhaseki, AK Parti, Kayseri, G\u00fcncel, Haber", "image": "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg", "medium": "news", "dateCreated": "2020-01-02T16:34:03+03:00", "dateUpdated": "2020-01-02T16:34:03+03:00", "msapplication-starturl": "https://www.haberler.com", "article": {"id": 12778909, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Cumhuriyet Halk Partisi, Mehmet \u00d6zhaseki, AK Parti, Kayseri, G\u00fcncel"}, "og": {"url": "https://www.haberler.com/ak-parti-kayseri-il-baskani-copuroglu-bizim-12778909-haberi/", "site_name": "Haberler.com", "locale": "tr_TR", "type": "article", "title": "AK Parti Kayseri \u0130l Ba\u015fkan\u0131 \u00c7opuro\u011flu: 'Bizim g\u00fcndemimizde 'o bunu s\u00f6yledi, bu bunu s\u00f6yledi' yok'", "description": "AK Parti Kayseri \u0130l Ba\u015fkan\u0131 \u015eaban \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'yle ilgili a\u00e7\u0131klamalar\u0131n\u0131 kabul etmediklerini bildirdi.", "image": {"identifier": "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg", "secure_url": "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/ak-parti-kayseri-il-baskani-copuroglu-bizim-12778909-haberi/", "card": "summary_large_image", "site": "Haberler", "title": "AK Parti Kayseri \u0130l Ba\u015fkan\u0131 \u00c7opuro\u011flu: 'Bizim g\u00fcndemimizde 'o bunu s\u00f6yledi, bu bunu s\u00f6yledi' yok'", "description": "AK Parti Kayseri \u0130l Ba\u015fkan\u0131 \u015eaban \u00c7opuro\u011flu, CHP \u0130l Ba\u015fkan\u0131 \u00dcmit \u00d6zer'in AK Parti Genel Ba\u015fkan Yard\u0131mc\u0131s\u0131 Mehmet \u00d6zhaseki'yle ilgili a\u00e7\u0131klamalar\u0131n\u0131 kabul etmediklerini bildirdi.", "image": "https://foto.haberler.com/haber/2020/01/02/ak-parti-kayseri-il-baskani-copuroglu-bizim-12778909_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ak-parti-kayseri-il-baskani-copuroglu-bizim-12778909-haberi/"}