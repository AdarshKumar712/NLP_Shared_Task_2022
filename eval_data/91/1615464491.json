{"source_url": "https://web.archive.org", "url": "https://web.archive.org/web/20201025114537id_/https://www.rmf24.pl/raporty/raport-koronawirus-z-chin/najnowsze-fakty/news-dramatyczna-sytuacja-w-brazylii-powstaja-masowe-groby-dla-of,nId,4513893", "title": "Dramatyczna sytuacja w Brazylii: Powstaj\u0105 masowe groby dla ofiar koronawirusa", "top_image": "https://i.iplsc.com/-/000A55ER1HB5TNUA-C411.jpg", "meta_img": "https://i.iplsc.com/-/000A55ER1HB5TNUA-C411.jpg", "images": ["https://i.iplsc.com/0007T0Q8S45GRKJY-C0.png", "https://web.archive.org/s/classic/ajax-loader.gif", "https://i.iplsc.com/-/000A55ER1HB5TNUA-C411.jpg", "https://i.iplsc.com/rmf-fm/00073CCEGV5YJQ4C-C326.jpg", "https://i.iplsc.com/-/000A55EQWTEKK9JW-C123-F4.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://web.archive.org/s/classic/img/facebook-messenger.png", "https://i.iplsc.com/ameryka-poludniowa-stala-sie-nowym-epicentrum-pandemii-covid/000A55EDBPN3KIW2-C123-F4.jpg"], "movies": [], "text": "Dramatyczne sceny w Brazylii ogarni\u0119tej epidemi\u0105 koronawirusa. S\u0142u\u017cby nie nad\u0105\u017caj\u0105 z chowaniem zmar\u0142ych z powodu COVID-19. W mediach pojawiaj\u0105 si\u0119 zdjecia masowych grob\u00f3w, pospiesznie wykopywanych w pobli\u017cu du\u017cych miast.\n\nAmeryka Po\u0142udniowa sta\u0142a si\u0119 nowym epicentrum pandemii Covid-19 / PAP/EPA/Joedson Alves /\n\nW pi\u0105tek Brazylia wyprzedzi\u0142a pod wzgl\u0119dem liczby zaka\u017ce\u0144 koronawirusem Rosj\u0119 i plasuje si\u0119 obecnie na drugim miejscu po Stanach Zjednoczonych, je\u015bli chodzi o liczb\u0119 zaka\u017ce\u0144 i zagon\u00f3w. W kraju odnotowano \u0142\u0105cznie 330 890 przypadk\u00f3w zaka\u017cenia SARS-CoV-2. Liczba ofiar \u015bmiertelnych wzros\u0142a w Brazylii w ci\u0105gu ostatniej doby o 1001 i przekroczy\u0142a 21 tysi\u0119cy.\n\n\n\nJak zaznacza Reuters, kt\u00f3ry opublikowa\u0142 te dane za brazylijskim resortem zdrowia, rzeczywista liczba zaka\u017conych jest z pewno\u015bci\u0105 wy\u017csza. W\u0142adze kraju nie spieszy\u0142y si\u0119 bowiem z upowszechnieniem dost\u0119pu do test\u00f3w, a tylko w ten spos\u00f3b mo\u017cna oszacowa\u0107 liczb\u0119 ewentualnych zaka\u017ce\u0144 - napisa\u0142.\n\nZ chowaniem zmar\u0142ych na koronawirusa nie nad\u0105\u017caj\u0105 s\u0142u\u017cby w Brazylii.\n\n\n\nRodziny nie maj\u0105 czasu, by po\u017cegna\u0107 zmar\u0142ych bliskich, pospiesznie chowanych w rz\u0119dach grob\u00f3w wykopywanych w pobli\u017cu du\u017cych miast.\n\n\n\nDo tego dochodzi problem pogarszaj\u0105cych si\u0119 nastroj\u00f3w spo\u0142ecznych w ubogich dzielnicach brazylijskich metropolii.\n\nW\u0142adze nie maj\u0105 jednak pomys\u0142u na pomoc najubo\u017cszym, za to w favelach coraz cz\u0119\u015bciej dochodzi do brutalnych interwencji policji - podaje za zagranicznymi mediami Onet.\n\n/ PAP/EPA/Joedson Alves /\n\n\n\n\n\nBolsonaro w ogniu krytyki\n\nPrezydent Brazylii Jair Bolsonaro od pocz\u0105tku pandemii sprzeciwia si\u0119 wielu zaleceniom, maj\u0105cym na celu walk\u0119 z koronawirusem.\n\n\"Prowadzimy wojn\u0119. Gorsza od pora\u017cki by\u0142aby ha\u0144ba poddania si\u0119\" - pisa\u0142 na Twitterze. Walk\u0119 pr\u00f3bowa\u0142 prowadzi\u0107 \u015brodkami odmiennymi ni\u017c te, kt\u00f3re zosta\u0142y zastosowane w wi\u0119kszo\u015bci kraj\u00f3w na \u015bwiecie, wezwa\u0142 m.in. do stosowania w leczeniu chlorochiny mimo ostrze\u017ce\u0144 ze strony ekspert\u00f3w medycznych, kt\u00f3rzy podkre\u015blaj\u0105, \u017ce jej skuteczno\u015b\u0107 w zwalczaniu nowego wirusa nie jest dowiedziona.\n\n\n\nPrezydent znalaz\u0142 si\u0119 jednak w ogniu spo\u0142ecznej krytyki, spowodowanej gwa\u0142townie rozprzestrzeniaj\u0105c\u0105 si\u0119 pandemi\u0105.\n\nAmeryka Po\u0142udniowa nowym epicentrum pandemii\n\nW sobot\u0119 WHO poinformowa\u0142o, \u017ce Ameryka Po\u0142udniowa sta\u0142a si\u0119 nowym epicentrum pandemii Covid-19.\n\n\n\nObserwujemy wiele kraj\u00f3w Ameryki Po\u0142udniowej z rosn\u0105c\u0105 liczb\u0105 przypadk\u00f3w i wyra\u017anie panuje zaniepokojenie w wielu z tych kraj\u00f3w, ale na pewno najbardziej dotkni\u0119ta jest obecnie Brazylia - wskaza\u0142 ekspert \u015awiatowej Organizacji Zdrowia (WHO) dr Mike Ryan.\n\n\n\nJak wynika z najnowszego codziennego raportu WHO, Brazylia odnotowa\u0142a wi\u0119cej infekcji ni\u017c jakikolwiek inny kraj w Ameryce Po\u0142udniowej. Ryan powiedzia\u0142, \u017ce liczba potwierdzonych przypadk\u00f3w w tym kraju zbli\u017ca si\u0119 obecnie do 300 tys., a zgon\u00f3w z powodu Covid-19 do 19 tys.\n\n", "keywords": [], "meta_keywords": [""], "tags": [], "authors": ["Rmf Fm"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Dramatyczne, sceny, Brazylii, ogarni\u0119tej, epidemi\u0105, koronawirusa, S\u0142u\u017cby, nad\u0105\u017caj\u0105, chowaniem, zmar\u0142ych, powodu, COVID19, mediach, pojawiaj\u0105, zdjecia, masowych, grob\u00f3w, pospiesznie, wykopywanych, pobli\u017cu, du\u017cych", "Description": "Dramatyczna sytuacja w Brazylii: Powstaj\u0105 masowe groby dla ofiar koronawirusa - RMF24.pl - Dramatyczne sceny w Brazylii ogarni\u0119tej epidemi\u0105 koronawirusa. S\u0142u\u017cby nie nad\u0105\u017caj\u0105 z chowaniem zmar\u0142ych z powodu COVID-19. W mediach pojawiaj\u0105 si\u0119 zdjecia masowych", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A55ER1HB5TNUA-C411.jpg"}, "og": {"type": "article", "title": "Dramatyczna sytuacja w Brazylii: Powstaj\u0105 masowe groby dla ofiar koronawirusa", "description": "Dramatyczne sceny w Brazylii ogarni\u0119tej epidemi\u0105 koronawirusa. S\u0142u\u017cby nie nad\u0105\u017caj\u0105 z chowaniem zmar\u0142ych z powodu COVID-19. W mediach pojawiaj\u0105 si\u0119 zdjecia masowych grob\u00f3w, pospiesznie wykopywanych w pobli\u017cu du\u017cych miast.", "image": "https://i.iplsc.com/-/000A55ER1HB5TNUA-C411.jpg", "url": "https://www.rmf24.pl/raporty/raport-koronawirus-z-chin/najnowsze-fakty/news-dramatyczna-sytuacja-w-brazylii-powstaja-masowe-groby-dla-of,nId,4513893"}, "news_keywords": "RMF24.pl, Pandemia koronawirusa, raport: pandemia koronawirusa, fakty, najnowsze, \u015bwiat", "article": {"section": "documentation"}}, "canonical_link": "https://www.rmf24.pl/raporty/raport-koronawirus-z-chin/najnowsze-fakty/news-dramatyczna-sytuacja-w-brazylii-powstaja-masowe-groby-dla-of,nId,4513893"}