{"source_url": "https://web.archive.org", "url": "https://web.archive.org/web/20200919050626id_/http://www.yeniduzen.com/ab-burs-programina-toplumsal-ilgi-123942h.htm", "title": "AB Burs Program\u0131na toplumsal ilgi", "top_image": "http://d.yeniduzen.com/news/90316.jpg", "meta_img": "http://d.yeniduzen.com/news/90316.jpg", "images": ["http://www.yeniduzen.com/d/banner/koop-agustos-2020.gif", "http://d.yeniduzen.com/news/90316.jpg", "http://www.yeniduzen.com/d/banner/sos.20200722114145.jpg", "http://d.yeniduzen.com/news/59101.jpg", "http://d.yeniduzen.com/news/95977.jpg", "http://www.yeniduzen.com/d/banner/eylul-webbanner.jpg", "http://www.yeniduzen.com/d/banner/bau-6-haziran.jpg", "http://www.yeniduzen.com/d/banner/xp-travel-yenisi.gif", "http://s.yeniduzen.com/i/img-rep.gif", "http://www.yeniduzen.com/d/banner/yeniduzen_haber_ici_banner_880x90.jpg", "http://www.yeniduzen.com/d/banner/yeni-duzen-gifff.gif", "http://d.yeniduzen.com/news/91344.jpg", "http://d.yeniduzen.com/news/95920.jpg", "http://d.yeniduzen.com/news/89358.jpg", "http://www.yeniduzen.com/d/banner/karsal_-2-web.20200717162231.jpg", "http://d.yeniduzen.com/news/95722.jpg", "http://d.yeniduzen.com/news/90315.jpg", "http://www.yeniduzen.com/d/banner/cangar-agustos-2020.gif", "http://www.yeniduzen.com/d/banner/cw-agustos-2020.png", "http://d.yeniduzen.com/news/95979.jpg", "http://www.yeniduzen.com/d/banner/akinci-yd--880-x-60.20200915113946.png", "http://www.yeniduzen.com/d/banner/unnamed.20200804095456.gif", "http://www.yeniduzen.com/d/banner/cardplus-eylul-2020.gif", "http://s.yeniduzen.com/i/logo.png", "http://d.yeniduzen.com/news/94356.jpg", "http://d.yeniduzen.com/news/75575.jpg", "http://d.yeniduzen.com/news/95978.jpg", "http://d.yeniduzen.com/news/90102.jpg", "http://www.yeniduzen.com/d/banner/ufu-haz-2018.jpg", "http://www.yeniduzen.com/d/banner/arcim-web-banner-1-low.20191213171135.gif", "http://www.yeniduzen.com/d/banner/cw-nisan-2020-yatay.png", "http://www.yeniduzen.com/d/banner/aaa.jpg", "http://d.yeniduzen.com/banner/yd-gorsel.jpg", "http://www.yeniduzen.com/d/banner/deniz-eylul-2020.jpg", "http://www.yeniduzen.com/d/banner/dg_0001_kol_220x300px-01.png", "http://www.yeniduzen.com/d/banner/turkcell-agustos-2020.jpg", "http://www.yeniduzen.com/d/banner/18199878116819458886.gif", "https://www.eczaneler.gen.tr/resimler/nobetci-eczaneler.jpg"], "movies": [], "text": "K\u0131br\u0131s T\u00fcrk toplumuna Y\u00f6nelik Avrupa Birli\u011fi Burs Program\u0131 i\u00e7in ba\u015fvuru s\u00fcreci devam ederken 2007 y\u0131l\u0131nda ba\u015flayan burslardan bug\u00fcne kadar 1564 \u00f6\u011frencinin yararlanarak kariyerini geli\u015ftirme olana\u011f\u0131 buldu\u011fu a\u00e7\u0131kland\u0131.\n\nAvrupa Birli\u011fi taraf\u0131ndan finanse edilerek K\u0131br\u0131s\u2019ta 80. hizmet y\u0131l\u0131na giren British Council taraf\u0131ndan y\u00fcr\u00fct\u00fclen 2020 \u2013 21 AB Burs Program\u0131 Akademik Y\u0131l\u0131 ba\u015fvuru s\u00fcreci 13 Ocak 2020\u2019de ba\u015flad\u0131. 2 ayr\u0131 kategoride de\u011ferlendirilen bu y\u0131l\u0131n burslar\u0131 i\u00e7in son ba\u015fvuru tarihi 10 Mart 2020. Yaz\u0131l\u0131 s\u0131nav tarihi 04 Nisan 2020 olarak belirlendi.\n\nDilek Beh\u00e7eto\u011fullar\u0131 s\u00fcre\u00e7le ilgili merak edilenleri aktard\u0131;\n\nAB Burs Program\u0131\u2019n\u0131n Lefko\u015fa Marmara B\u00f6lgesi\u2019ndeki ofisinde g\u00f6r\u00fc\u015ft\u00fc\u011f\u00fcm\u00fcz AB Burs Program\u0131 Y\u00f6neticisi Dilek Beh\u00e7eto\u011fullar\u0131,\n\nYakla\u015f\u0131k 4 haftal\u0131k bir s\u00fcredir devam eden ba\u015fvuru s\u00fcreci ve kendileri taraf\u0131ndan y\u00fcr\u00fct\u00fclen tan\u0131t\u0131m etkinliklerine ili\u015fkin merak edilenleri k\u0131sa ve net bir dille aktard\u0131.\n\n\u201c AB Burs Program\u0131 2007 y\u0131l\u0131ndan itibaren ayda ortalama 1.5-2 milyon euro toplamda 24 milyon euroluk bir b\u00fct\u00e7eyle Avrupa Birli\u011fi taraf\u0131ndan finanse ediliyor. Bug\u00fcne kadar, K\u0131br\u0131s T\u00fcrk toplumundan 1564 ki\u015fi bu program\u0131n bir par\u00e7as\u0131 olma f\u0131rsat\u0131n\u0131 elde ederek kariyer hayat\u0131na yeni bir y\u00f6n verdi\u201d diyen Beh\u00e7eto\u011fullar\u0131, \u201c Gelece\u011finiz \u0130\u00e7in Gidece\u011finiz Yer Avrupa\u201d ana tan\u0131t\u0131m temas\u0131 ile toplumdaki ilgili t\u00fcm payda\u015flar\u0131 da i\u00e7ine katarak h\u0131zl\u0131 ve de keyifli bir tan\u0131t\u0131m s\u00fcreci ge\u00e7irmekte olduklar\u0131na vurgu yapt\u0131.\n\nBa\u015fvurular sadece Online\u2019da\n\nGeli\u015fen teknolojinin olanaklar\u0131ndan yararlanarak bu y\u0131l sadece online olarak ba\u015fvuru kabul edilmesi karar\u0131 al\u0131nd\u0131\u011f\u0131na dikkat \u00e7eken Beh\u00e7eto\u011fullar\u0131, adaylar\u0131n burslar i\u00e7in ba\u015fvuru portal\u0131n\u0131\n\n\u201c https://apply.abburs.eu \u201d olarak a\u00e7\u0131klad\u0131.\n\n\u00dclke genelinde etkin ve yayg\u0131n bir tan\u0131t\u0131m program\u0131 ile burslar\u0131, \u00f6ncelikli alanlar\u0131, ko\u015fullar\u0131, beklentileri gerek birebir gerekse platformlar arac\u0131l\u0131\u011f\u0131 ile dile getirdiklerini, her y\u0131l d\u00fczenli olarak ba\u015fvuru \u00f6ncesi ve sonras\u0131nda s\u00fcrd\u00fcrd\u00fckleri bu \u00e7abalar sonucunda ba\u015fvuru alanlar\u0131nda de\u011fi\u015fik se\u00e7enekler olu\u015ftu\u011funa dikkat \u00e7eken Beh\u00e7eto\u011fullar\u0131, bu \u00e7e\u015fitlili\u011fi t\u0131p doktorlu\u011fu, veterinerlik, diyetisyenlik, mimarl\u0131k, m\u00fczecilik, do\u011fa ve \u00e7evre ile ilgili meslekler olarak \u00f6rnekledi.\n\nBurslara \u00f6ncelikli alanlar\u0131n konuldu\u011funu ancak s\u0131n\u0131rlama yap\u0131lmad\u0131\u011f\u0131n\u0131 anlatan Beh\u00e7eto\u011fullar\u0131, \u201c K\u0131br\u0131s T\u00fcrk Toplumunun ihtiya\u00e7lar\u0131n\u0131 s\u00fcrekli dinliyoruz, geri d\u00f6n\u00fc\u015flere bak\u0131yoruz, yeni ihtiya\u00e7lar\u0131 tespit ettik\u00e7e programa yeni a\u00e7\u0131l\u0131mlar ekliyoruz, Karpaz\u2019dan ba\u015flayarak k\u0131rsal alanlara a\u00e7\u0131ld\u0131k, g\u00fczel \u00f6rnek te\u015fkil eden ba\u015fvurular \u00e7\u0131kt\u0131 ortaya\u201d \u015feklinde \u00f6zetledi bu \u00e7al\u0131\u015fmalar\u0131.\n\nF\u0131rsat e\u015fitli\u011fine her burs d\u00f6neminde \u00f6zel \u00f6nem verdiklerini ve bunu s\u00fcrd\u00fcrd\u00fcklerini ifade eden Beh\u00e7eto\u011fullar\u0131, 1 akademik y\u0131l\u0131n yan\u0131na bu y\u0131l k\u0131sa d\u00f6nemli e\u011fitim programlar\u0131n\u0131 kapsayan burslar da eklendi\u011fine i\u015faret ederek k\u0131sa d\u00f6nemli programlar hakk\u0131nda \u015fu temel bilgileri aktard\u0131:\n\n\u201cProfesyonel kurs veya staj \u2013 ara\u015ft\u0131rma \u2013 doktora sonras\u0131 \u00e7al\u0131\u015fmalar\u0131 \u2013 dil kurslar\u0131 (herhangi bir AB dilinde)\n\nK\u0131sa d\u00f6nemli programlara en erken 1 Haziran 2020 ve enge\u00e7 12 Ocak 2021 ba\u015flanmal\u0131. Burslar ertelenemez. Burs en az 2 ve en \u00e7ok 6 ayl\u0131kprogramlar\u0131 kaps\u0131yor. Se\u00e7ilen program tam zamanl\u0131 olmal\u0131. Uzaktan e\u011fitim ve/veya yar\u0131 zamanl\u0131 programlar kabul edilmiyor.\n\nDil kurslar\u0131n\u0131n haftada en az 20 ders saati olmas\u0131 gerekiyor\u201d\n\n\u201cGen\u00e7ler gittikleri \u00fclkelerin k\u00fclt\u00fcrlerini ya\u015fayarak \u00f6\u011frenmeli\u201d\n\n\n\nGen\u00e7lerin meslek deneyimi yan\u0131nda gittikleri \u00fclkelerin k\u00fclt\u00fcrlerini ya\u015fayarak \u00f6\u011frenmelerinin \u00f6nemli oldu\u011funu, bunun gen\u00e7lerin kariyerine olduk\u00e7a fazla katk\u0131 sa\u011flayaca\u011f\u0131na inand\u0131\u011f\u0131n\u0131 belirten Beh\u00e7eto\u011fullar\u0131, bug\u00fcne kadar 20 den fazla meslek grubunun burs ald\u0131\u011f\u0131n\u0131, 13 y\u0131lda toplam 1564 burs verildi\u011fini bunlar\u0131n yaklasik %55\u2019nin kad\u0131n%45 inin erkek oldu\u011funu, 100 den fazla \u00fcniversitenin programa dahil edildi\u011fini, 70\u2019den fazla alanda burs verildi\u011fini, burslular\u0131n 23 AB \u00fclkesinde \u00f6\u011frenim g\u00f6rd\u00fc\u011f\u00fcn\u00fc kaydetti.\n\nAB Burs Program Ofisi Y\u00f6neticisi Dilek Beh\u00e7eto\u011fullar\u0131; \u0130ngiltere\u2019nin %20 kotal\u0131 olarak dahil edildi\u011fi burs program\u0131nda bu y\u0131l \u00fclke genelinde 40 \u2013 50 aras\u0131 bilgilendirme semineri hedeflediklerini, seminerler \u00f6ncesinde bire bir bilgilendirme yapt\u0131klar\u0131n\u0131, her Sal\u0131 ve Cuma g\u00fcnleri K\u0131br\u0131s T\u00fcrk \u00d6\u011fretmenler Sendikas\u0131\u2019nda (KT\u00d6S) halka a\u00e7\u0131k g\u00f6r\u00fc\u015fme ger\u00e7ekle\u015ftirdikleri bilgilerini aktararak m\u00fclakat\u0131 noktalad\u0131. Lha", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Yeni Akademik Y\u0131l\u0131n Ba\u015fvurular\u0131 S\u00fcr\u00fcyor", "meta_lang": "tr", "meta_favicon": "/favicon.ico?1", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "description": "Yeni Akademik Y\u0131l\u0131n Ba\u015fvurular\u0131 S\u00fcr\u00fcyor", "apple-itunes-app": "app-id=448194018", "google-play-app": "app-id=com.cmbilisim.cmnews.yeniduzen", "DC.date.issued": "2020-02-16T15:01:57+02:00", "og": {"site_name": "YEN\u0130D\u00dcZEN", "url": "http://www.yeniduzen.com/ab-burs-programina-toplumsal-ilgi-123942h.htm", "title": "AB Burs Program\u0131na toplumsal ilgi", "description": "Yeni Akademik Y\u0131l\u0131n Ba\u015fvurular\u0131 S\u00fcr\u00fcyor", "image": "http://d.yeniduzen.com/news/90316.jpg", "type": "article"}, "twitter": {"card": "summary_large_image", "image": "http://d.yeniduzen.com/news/90316.jpg", "site": "@https://twitter.com/YENiDUZEN", "url": "http://www.yeniduzen.com/ab-burs-programina-toplumsal-ilgi-123942h.htm", "title": "AB Burs Program\u0131na toplumsal ilgi", "description": "Yeni Akademik Y\u0131l\u0131n Ba\u015fvurular\u0131 S\u00fcr\u00fcyor"}}, "canonical_link": "http://www.yeniduzen.com/ab-burs-programina-toplumsal-ilgi-123942h.htm"}