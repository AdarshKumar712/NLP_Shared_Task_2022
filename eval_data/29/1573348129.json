{"source_url": "https://www.gazzettadalba.it", "url": "https://www.gazzettadalba.it/2020/04/le-macellerie-coalvi-donano-10mila-hamburger-al-banco-alimentare/", "title": "Le macellerie Coalvi donano 10mila hamburger al Banco alimentare", "top_image": "https://www.gazzettadalba.it/wp-content/uploads/2020/04/coalvi-banco-alimentare.jpg", "meta_img": "https://www.gazzettadalba.it/wp-content/uploads/2020/04/coalvi-banco-alimentare.jpg", "images": ["https://www.gazzettadalba.it/wp-content/uploads/2020/04/coalvi-banco-alimentare-678x509.jpg", "https://www.gazzettadalba.it/wp-content/uploads/2020/04/coalvi-banco-alimentare.jpg", "https://www.gazzettadalba.it/wp-content/uploads/2020/04/polizia-80x60.jpg", "https://www.gazzettadalba.it/wp-content/uploads/2020/04/coronavirus-1-80x60.jpg", "https://www.gazzettadalba.it/wp-content/uploads/2020/03/coronavirus-1-80x60.jpg", "https://www.gazzettadalba.it/wp-content/uploads/2020/04/vigile-del-fuoco-80x60.jpg", "https://www.gazzettadalba.it/wp-content/uploads/2016/09/widget-gda-layout-copertina.jpg", "https://www.gazzettadalba.it/wp-content/uploads/2016/04/gazzettadalba-logo-trs.png", "https://www.gazzettadalba.it/wp-content/uploads/2020/04/caprioli-80x60.jpg"], "movies": [], "text": "CARR\u00d9 Coalvi, il Consorzio di tutela della razza bovina piemontese, ha deciso di lanciare un\u2019iniziativa a sostegno del Banco alimentare, l\u2019ente che distribuisce cibo e bevande alle principali mense a soccorso dei meno abbienti. Tramite la rete delle macellerie che hanno aderito, circa un centinaio di punti vendita, verranno donati 10mila hamburger alle associazioni di volontariato che nei diversi territori collaborano col Banco alimentare; inoltre fino al 30 aprile. la clientela pu\u00f2 contribuire con un piccolo gesto, donando un ulteriore hamburger al prezzo simbolico di un euro.\n\n\u00abL\u2019adesione dei punti vendita \u00e8 stata entusiastica e sopra ogni aspettativa\u00bb, commenta Carlo Gabetti, presidente di Coalvi. \u00abSiamo orgogliosi della nostra rete vendita piemontese, ma non solo. Hanno aderito anche la Lombardia (con Milano, Como e Pavia), la Liguria (con Genova, Savona e Imperia), il Lazio (con Roma e Frosinone), la Puglia (con Bari), la Sicilia (con Palermo) e il Veneto (con Vicenza e Padova). \u00c8 probabile che molti altri punti vendita si uniscano a questi prima del 30 aprile\u00bb.\n\nLa collaborazione con il Banco alimentare non \u00e8 nuova; Coalvi la porta avanti da qualche tempo: solo qualche mese fa, ancora lontani dall\u2019emergenza sanitaria, consorzio di allevatori ha donato al Banco alimentare del Piemonte 700 chili di bresaola.\n\nNon viene meno, anche in questo frangente, il ruolo del Consorzio nell\u2019assistenza ai punti vendita che ne portano il marchio Coalvi. Tutti sono stati forniti di istruzioni operative dettagliate per confezionare il prodotto in modo adeguato, cos\u00ec da affrontare in sicurezza il passaggio da pi\u00f9 mani, fino alle mense; con tanto di contenitori isotermici in cui stivarlo per mantenere la catena del freddo. Perch\u00e9 rispettare il prodotto vuol dire anche, e soprattutto, rispettare chi lo riceve.", "keywords": [], "meta_keywords": [""], "tags": ["Coronavirus"], "authors": [], "publish_date": "Thu Apr  9 08:28:57 2020", "summary": "", "article_html": "", "meta_description": "Tramite la rete delle sue macellerie, circa un centinaio di punti vendita, verranno donati 10mila hamburger alle mense del Banco alimentare", "meta_lang": "it", "meta_favicon": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-32x32.png", "meta_data": {"viewport": "width=device-width, initial-scale=1.0", "description": "Tramite la rete delle sue macellerie, circa un centinaio di punti vendita, verranno donati 10mila hamburger alle mense del Banco alimentare", "og": {"locale": "it_IT", "type": "article", "title": "Le macellerie Coalvi donano 10mila hamburger al Banco alimentare", "description": "Tramite la rete delle sue macellerie, circa un centinaio di punti vendita, verranno donati 10mila hamburger alle mense del Banco alimentare", "url": "https://www.gazzettadalba.it/2020/04/le-macellerie-coalvi-donano-10mila-hamburger-al-banco-alimentare/", "site_name": "Gazzetta d'Alba - Dal 1882 il settimanale di Alba, Langhe e Roero", "image": {"identifier": "https://www.gazzettadalba.it/wp-content/uploads/2020/04/coalvi-banco-alimentare.jpg", "secure_url": "https://www.gazzettadalba.it/wp-content/uploads/2020/04/coalvi-banco-alimentare.jpg", "width": 678, "height": 509, "alt": "Le macellerie Coalvi donano 10mila hamburger al Banco alimentare"}}, "article": {"publisher": "https://www.facebook.com/gazzettadalba", "tag": "Coronavirus", "section": "Altre notizie", "published_time": "2020-04-09T08:28:57+00:00"}, "twitter": {"card": "summary_large_image", "description": "Tramite la rete delle sue macellerie, circa un centinaio di punti vendita, verranno donati 10mila hamburger alle mense del Banco alimentare", "title": "Le macellerie Coalvi donano 10mila hamburger al Banco alimentare", "site": "@gazzettadalba", "image": "https://www.gazzettadalba.it/wp-content/uploads/2020/04/coalvi-banco-alimentare.jpg", "creator": "@gazzettadalba"}, "msapplication-TileImage": "https://www.gazzettadalba.it/wp-content/uploads/2018/04/cropped-bottone-gazzettadalba-2015-150x150-270x270.png"}, "canonical_link": "https://www.gazzettadalba.it/2020/04/le-macellerie-coalvi-donano-10mila-hamburger-al-banco-alimentare/"}