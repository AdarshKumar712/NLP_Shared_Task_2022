{"source_url": "https://www.atnews.it", "url": "https://www.atnews.it/2020/04/distribuite-sul-territorio-altre-50-000-mascherine-dal-distretto-rotary-2032-105669/", "title": "Distribuite sul territorio altre 50.000 mascherine dal Distretto Rotary 2032", "top_image": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "meta_img": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "images": ["https://img.youtube.com/vi/7vHaLpPQ2IA/0.jpg", "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "https://www.atnews.it/photogallery_new/images/2020/04/onde-146576.660x368.jpg", "https://www.atnews.it/photogallery_new/images/2020/04/attualita-146249.660x368.jpg", "https://www.atnews.it/photogallery_new/images/2020/05/michele-anselmo-146710.150x113.jpg", "https://www.atnews.it/photogallery_new/images/2019/05/misurazione-pressione-arteriosa-130069.150x113.jpg", "https://www.atnews.it/wp-content/themes/edidesk/img/virgola-presscomm-white.png", "https://www.atnews.it/photogallery_new/images/2019/05/angela-quaglia-130770.150x113.jpg", "https://www.atnews.it/wp-content/themes/edidesk/img/avatar-non-presente.jpg", "https://www.atnews.it/photogallery_new/images/2020/04/onde-146576.150x113.jpg", "https://www.atnews.it/photogallery_new/images/2020/05/la-coopertiva-sociale-il-faro-e-pronta-per-dare-il-suo-contributo-affinche-l-ospedale-di-asti-possa-ripartire-146831.150x113.jpg", "https://www.atnews.it/photogallery_new/images/2019/05/attualita-130075.150x113.jpg", "https://www.atnews.it/photogallery_new/images/2015/11/la-scure-sulla-sanita-fa-dimettere-in-blocco-il-cda-della-ca-4917.150x113.jpg", "https://www.atnews.it/photogallery_new/images/2019/10/angela-quaglia-139538.150x113.jpg", "https://www.atnews.it/photogallery_new/images/2019/06/asti-benessere-2019-132345.150x113.jpg", "https://www.atnews.it/photogallery_new/images/2020/04/ministra-azzolina-146134.150x113.jpg", "https://www.atnews.it/photogallery_new/images/2017/06/il-meteo-nel-week-end-18044.316x176.jpg", "https://www.atnews.it/wp-content/themes/edidesk-child/img/logo.png", "https://www.atnews.it/photogallery_new/images/2020/05/rsa-casa-mia-asti-146789.150x113.jpg", "https://www.atnews.it/photogallery_new/images/2020/03/negozio-con-serrande-giu-145073.150x113.jpg", "https://www.atnews.it/photogallery_new/images/2020/05/infermieri-infermiere-infermeria-inefermiera-146822.150x113.jpg", "https://www.atnews.it/wp-content/uploads/2017/12/logo-1.png", "https://www.atnews.it/photogallery_new/images/2020/05/nutria-albina-146819.150x113.jpg", "https://www.atnews.it/photogallery_new/images/2020/05/bottega-altromercato-146790.150x113.jpg", "https://www.atnews.it/photogallery_new/images/2020/05/la-coopertiva-sociale-il-faro-e-pronta-per-dare-il-suo-contributo-affinche-l-ospedale-di-asti-possa-ripartire-146831.660x368.jpg", "https://www.atnews.it/photogallery_new/images/2020/04/attualita-146257.660x368.jpg", "https://www.atnews.it/photogallery_new/images/2020/04/mascherine-rotary-distretto-2032-146273.jpg", "https://cdn4.3bmeteo.com/images/icone/loc_small_jpg/parz_nuv_strati.jpg", "https://www.atnews.it/photogallery_new/images/2020/05/economia-palestina-146825.150x113.jpg"], "movies": [], "text": "Le iniziative messe in campo dal Distretto Rotary 2032, che include la Liguria e le province piemontesi di Alessandria, Asti e Cuneo, si sono caratterizzate per l\u2019estrema incisivit\u00e0 e capillarit\u00e0: sono state donate attrezzature e dispositivi alle strutture nella prima fase emergenziale per un totale di oltre 750.000 Euro, ed ancora stanno proseguendo le attivit\u00e0 di sostegno, grazie anche ad un continuo dialogo con i principali protagonisti coinvolti in questa dura battaglia.\n\nSi sta concludendo in questi giorni la consegna delle 50.000 mascherine acquistate dal Distretto 2032, che sta offrendo in questo modo il proprio sostegno e solidariet\u00e0 sia alle strutture sanitarie che alla popolazione. I dispositivi sono pervenuti al Presidente Distrettuale della \u201cCommissione Salute\u201d Giuseppe Rinaldo Firpo, il quale, oltre alla normale attivit\u00e0 di gestione, ha provveduto a predisporre gli invii e a consegnare i colli ai vari Assistenti e/o presidenti di Club. Le mascherine sono infatti destinate alle principali Strutture Ospedaliere, alle Asl, alle Pubbliche Assistenze.\n\nIl Governatore Ines Guatelli, coadiuvata dal Prefetto Distrettuale Massimiliano Segala, ha provveduto personalmente alla consegna dei dispositivi di protezione presso la sede dell\u2019U.F.L., nella speranza che questa iniziativa possa rafforzare l\u2019azione promossa dalle Istituzioni, impegnate nella programmazione di una fase due dell\u2019emergenza. \u201cNon possiamo ancora permetterci di abbassare la guardia \u2013 ha dichiarato il Governatore Guatelli \u2013 ma necessariamente il Paese dovr\u00e0 rimboccarsi le maniche e ripartire, prestando la massima attenzione possibile: ecco perch\u00e9 diventa fondamentale in questa fase dotare di dispositivi di protezione, non solo gli operatori sanitari, che continuano ad essere i maggiori esposti al rischio, ma anche l\u2019intera popolazione.\n\nAmo pensare \u2013 continua la governatrice \u2013 che questo piccolo gesto, da parte del Distretto, possa essere un segnale di presenza e sostegno per la comunit\u00e0, che non \u00e8 sola, ma sostenuta dal Rotary come dalle Istituzioni e con grande attenzione e senso di responsabilit\u00e0 uscir\u00e0 vittoriosa da questa terribile battaglia. Il Rotary da sempre si \u00e8 distinto per un\u2019azione ragionata e sostenibile nei confronti della collettivit\u00e0: il nostro obiettivo \u00e8 fare ben di pi\u00f9 rispetto al mero assistenzialismo, ma impegnarci in progetti concreti e strutturati, che possano apportare benefici sostanziali e duraturi alla comunit\u00e0, sapendo guardare oltre la logica della semplice attivit\u00e0 di beneficenza.\n\nPer realizzare questo nostro obiettivo \u2013 conclude Ines Guatelli \u2013 mettiamo a disposizione le nostre professionalit\u00e0 e agiamo in costante dialogo con le istituzioni, con gli operatori, con fonti qualificate, per indirizzare i nostri sforzi nella maniera migliore\u201d.\n\nIl Distretto pu\u00f2 dirsi soddisfatto dei risultati ottenuti e trarne nuova energia per continuare con rinnovata determinazione nelle iniziative intraprese e in quelle a cui prossimamente si dedicher\u00e0.", "keywords": [], "meta_keywords": [""], "tags": ["Canelli", "Nizza Monferrato", "distretto rotary 2032", "rotary club canelli nizza", "ines guatelli", "Asti", "rotary club asti", "rotary club distretto 2032"], "authors": [], "publish_date": "Wed Apr 22 16:24:22 2020", "summary": "", "article_html": "", "meta_description": "Si \u00e8 conclusa la fornitura di 50.000 mascherine chirurgiche donate dal Distretto Rotary 2032 in Liguria e Basso Piemonte a cura del Governatore Ines Guatelli. Dall\u2019inizio dell\u2019emergenza le attivit\u00e0 e le forniture del Distretto sul territorio superano i 750.000 Euro.", "meta_lang": "it", "meta_favicon": "https://www.atnews.it/wp-content/themes/edidesk-child/img/favicon/apple-touch-icon.png", "meta_data": {"description": "Si \u00e8 conclusa la fornitura di 50.000 mascherine chirurgiche donate dal Distretto Rotary 2032 in Liguria e Basso Piemonte a cura del Governatore Ines Guatelli. Dall\u2019inizio dell\u2019emergenza le attivit\u00e0 e le forniture del Distretto sul territorio superano i 750.000 Euro.", "og": {"locale": "it_IT", "type": "article", "title": "Distribuite sul territorio altre 50.000 mascherine dal Distretto Rotary 2032 - ATNews.it", "description": "Si \u00e8 conclusa la fornitura di 50.000 mascherine chirurgiche donate dal Distretto Rotary 2032 in Liguria e Basso Piemonte a cura del Governatore Ines Guatelli. Dall\u2019inizio dell\u2019emergenza le attivit\u00e0 e le forniture del Distretto sul territorio superano i 750.000 Euro.", "url": "https://www.atnews.it/2020/04/distribuite-sul-territorio-altre-50-000-mascherine-dal-distretto-rotary-2032-105669/", "site_name": "ATNews", "image": {"identifier": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "type": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "width": 655, "height": 365}}, "article": {"tag": "rotary club distretto 2032", "section": "Attualit\u00e0", "published_time": "2020-04-22T16:24:22+00:00"}, "twitter": {"card": "summary_large_image", "description": "Si \u00e8 conclusa la fornitura di 50.000 mascherine chirurgiche donate dal Distretto Rotary 2032 in Liguria e Basso Piemonte a cura del Governatore Ines Guatelli. Dall\u2019inizio dell\u2019emergenza le attivit\u00e0 e le forniture del Distretto sul territorio superano i 750.000 Euro.", "title": "Distribuite sul territorio altre 50.000 mascherine dal Distretto Rotary 2032 - ATNews.it", "image": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg"}, "image_thumb_src": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "thumb": "https://www.atnews.it/photogallery_new/images/2020/04/mascherine-rotary-distretto-2032-146274.660x368.jpg", "msapplication-TileColor": "#dcb3a7", "theme-color": "#ffffff", "fb": {"app_id": 198965267277646}}, "canonical_link": "https://www.atnews.it/2020/04/distribuite-sul-territorio-altre-50-000-mascherine-dal-distretto-rotary-2032-105669/"}