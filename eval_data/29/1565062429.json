{"source_url": "https://web.archive.org", "url": "https://web.archive.org/web/20200623092645id_/https://www.focus.it/scienza/salute/coronavirus-per-oms-non-ancora-pandemia", "title": "Coronavirus: per l'OMS non \u00e8 ancora pandemia", "top_image": "https://www.focus.it/images/2020/02/24/diffusione-del-coronavirus-orig.jpg", "meta_img": "https://www.focus.it/images/2020/02/24/diffusione-del-coronavirus-orig.jpg", "images": ["https://secure-it.imrworldwide.com/cgi-bin/m?ci=mondadori-it&cg=0&cc=0&ts=noscript", "https://www.focus.it/images/2020/02/25/coronavirus-a-milano_w630.jpg", "https://www.focus.it/images/2020/06/15/covid-a-pechino_62x62.jpg", "https://www.focus.it/images/2020/04/21/focus331-sistema-immunitario_w630.jpeg", "https://www.focus.it/images/2020/06/12/covid-19-in-sud-america_62x62.jpg", "https://www.focus.it/images/2020/06/18/seconda-ondata-di-covid_62x62.jpg", "https://www.focus.it/images/2020/02/24/diffusione-del-coronavirus_w630.jpg", "https://www.focus.it/site_fc/imgs/snippet-sconti/myprotein.png", "https://www.focus.it/images/2020/06/17/desametasone-e-covid_62x62.jpg", "https://web.archive.org/site_fc/imgs/void.gif", "http://mediasetitalia01.wt-eu02.net/769396664005295/wt.pl?p=327,0", "https://web.archive.org/site_fc/ame-header/images/logo-focus.svg", "https://www.focus.it/site_fc/imgs/snippet-sconti/groupon.png", "https://www.focus.it/images/2020/02/27/coronavirus-epidemia-senza-confini_w630.jpg", "https://www.focus.it/site_fc/imgs/snippet-sconti/chebanca.png", "https://www.focus.it/images/2020/02/24/diffusione-del-coronavirus-orig.jpg", "https://www.focus.it/images/2020/05/14/promo-focus-storia-wars-37---garibaldi-orig.jpg", "https://www.focus.it/images/2020/03/06/coronavirus-toccarsi-la-faccia_w630.jpg", "https://www.focus.it/site_fc/imgs/snippet-sconti/creditagricole.png", "https://www.focus.it/images/2020/06/19/mercato-del-pesce-e-covid_62x62.jpg", "https://www.focus.it/images/2020/04/02/focus-extra-86-orig.jpg", "https://www.focus.it/images/2020/05/05/zanzara-anofele-malaria_62x62.jpg", "https://www.focus.it/images/2020/06/17/forme-gravi-di-covid_62x62.jpg", "https://www.focus.it/site_fc/imgs/snippet-sconti/zalandoprive.png", "https://www.focus.it/images/2020/06/16/eventi-superdiffusori-di-covid-19_62x62.jpg", "https://www.focus.it/images/2020/03/24/saturimetro-2_w630.jpg", "https://cover.mondadori.it/focus_cover720.jpg", "https://www.focus.it/site_fc/imgs/snippet-sconti/italo.png", "https://web.archive.org/site_fc/imgs/footer/mondadori.jpg"], "movies": [], "text": "\u00abPer il momento, non stiamo assistendo a una diffusione incontrollata di questo coronavirus, n\u00e9 stiamo osservando una diffusione su larga scala di una malattia grave o di morti. Questo virus ha potenziale pandemico? Assolutamente s\u00ec. Siamo gi\u00e0 alla pandemia? Dalle nostre valutazioni, non ancora\u00bb. Cos\u00ec Tedros Adhanom Ghebreyesus, Direttore Generale dell'Organizzazione Mondiale della Sanit\u00e0, ha risposto alle pressioni internazionali sulla necessit\u00e0 di dichiarare pandemica l'emergenza globale da coronavirus. Per l'OMS, usare la parola pandemia non riflette la situazione a livello globale, che sta avendo un andamento eterogeneo. E rischia solamente di alimentare il panico, in un momento in cui dovremmo invece prepararci a fronteggiare un possibile rischio pandemico.\n\nLa situazione nel mondo. Fuori dalla Cina, ci sono stati per ora 2.074 casi di COVID-19 in 28 Paesi, e 23 decessi. In alcuni contesti, come in Italia, Iran e Corea del Sud, si \u00e8 registrata un'improvvisa impennata di casi, situazione che l'OMS ha definito \"molto preoccupante\". Nel caso dell'Italia, l'abbondanza di contagi potrebbe dipendere da una maggiore scrupolosit\u00e0 dei controlli, estesi a migliaia di persone (e assenti in altri Paesi, che non hanno ancora osservato \"casi sentinella\"); oppure, dal fatto che la trasmissione del nuovo coronavirus \u00e8 avvenuta spesso in contesti ospedalieri, dove sono concentrate molte persone.\n\nIl contenimento funziona. Ma l'andamento della malattia in Cina sta seguendo una diversa traiettoria. L'OMS, che il 23 febbraio ha concluso una visita nelle province colpite, si \u00e8 detta incoraggiata dal continuo declino dei nuovi casi nel Paese. Al momento i contagi in Cina risultano 77.362, inclusi 2.618 decessi. Nelle ultime 24 ore, il Paese ha riportato 416 nuovi casi confermati e 150 morti. In Cina, l'epidemia da coronavirus ha raggiunto il picco e si \u00e8 stabilizzata tra il 23 gennaio e il 2 febbraio; da allora, il declino \u00e8 stato stabile: il numero di nuovi casi sta, cio\u00e8, progressivamente diminuendo. Un'altra buona notizia \u00e8 che non sono state osservate significative mutazioni del DNA del virus: il coronavirus ha il profilo genetico che in molti hanno gi\u00e0 isolato. Al momento il tasso di letalit\u00e0 appare compreso tra il 2 e il 4% a Wuhan e dello 0,7% fuori Wuhan. Per le persone con forme lievi dell'infezione (la maggior parte dei contagiati), i tempi di recupero sono di circa due settimane, per le altre, da tre a sei.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Il termine non descrive la situazione che stiamo vivendo e rischia di scatenare il panico: quella da coronavirus resta, per ora, un'emergenza globale.", "meta_lang": "", "meta_favicon": "/site_fc/favicon.ico", "meta_data": {"apple-mobile-web-app-capable": "no", "viewport": "width=device-width, initial-scale=1.0, maximum-scale=1.0, user-scalable=no", "description": "Il termine non descrive la situazione che stiamo vivendo e rischia di scatenare il panico: quella da coronavirus resta, per ora, un'emergenza globale.", "robots": "all", "google-site-verification": "46ew6KL25wTljZflfhOa2xW69X3oKBST6PdEff-G6ZU", "fb": {"pages": 67963432194}, "og": {"title": "Coronavirus: per l'OMS non \u00e8 ancora pandemia -  Focus.it", "type": "article", "url": "https://www.focus.it/scienza/salute/coronavirus-per-oms-non-ancora-pandemia", "image": "https://www.focus.it/images/2020/02/24/diffusione-del-coronavirus-orig.jpg", "description": "Il termine non descrive la situazione che stiamo vivendo e rischia di scatenare il panico: quella da coronavirus resta, per ora, un'emergenza globale."}}, "canonical_link": "https://www.focus.it/scienza/salute/coronavirus-per-oms-non-ancora-pandemia"}