{"source_url": "https://www.lastampa.it", "url": "https://www.lastampa.it/motori/attualita/2020/03/13/news/coronavirus-si-ferma-la-formula-e-1.38587940", "title": "Coronavirus, si ferma la Formula E", "top_image": "https://www.lastampa.it/image/contentid/policy:1.38587939:1584096115/1-_W6I0630.jpg?f=detail_558&h=720&w=1280&$p$f$h$w=ff6078c", "meta_img": "https://www.lastampa.it/image/contentid/policy:1.38587939:1584096115/1-_W6I0630.jpg?f=detail_558&h=720&w=1280&$p$f$h$w=ff6078c", "images": ["https://www.gelestatic.it/thimg/unsafe/290x163/smart/https://www.repstatic.it/video/photo/2020/03/14/695521/695521-thumb-full-140320delfinicagliari.jpg", "https://www.gelestatic.it/thimg/ehLjWpFACgl6MjQUx-8zDuInNUI=/290x163/smart/http%3A//www.lastampa.it/image/contentid/policy%3A1.38559428%3A1583520463/1-_FER3132.jpg%3Ff%3Ddetail_558%26h%3D720%26w%3D1280%26%24p%24f%24h%24w%3D7032e59", "https://secure-it.imrworldwide.com/cgi-bin/m?ci=kataweb-it&cg=0&cc=0&ts=noscript", "https://www.facebook.com/tr?id=1990342634566805&ev=PageView&noscript=1", "https://www.lastampa.it/image/contentid/policy:1.38587939:1584096115/1-_W6I0630.jpg?f=detail_558&h=720&w=1280&$p$f$h$w=ff6078c", "https://www.gelestatic.it/thimg/unsafe/290x163/smart/https://www.repstatic.it/video/photo/2020/03/11/694856/694856-thumb-full-s200311_colpo_tennis.jpg", "https://www.gelestatic.it/thimg/jofA-t6GjIFX-GzrO1Fb7buTYlA=/fit-in/960x540/https%3A//www.lastampa.it/image/contentid/policy%3A1.38587939%3A1584096115/1-_W6I0630.jpg%3Ff%3Ddetail_558%26h%3D720%26w%3D1280%26%24p%24f%24h%24w%3Dff6078c", "https://www.gelestatic.it/thimg/unsafe/290x163/smart/https://www.repstatic.it/video/photo/2020/03/09/694316/694316-thumb-full-s200309_golhollyebenji.jpg", "https://www.gelestatic.it/cless/common/2018-v1/img/lazy.png"], "movies": [], "text": "Il Coronavirus ha contagiato anche il motorsport. Dopo l'annullamento del primo Gran Premio stagionale di Formula 1, in Australia, la Formula E ha deciso di congelare il calendario per i prossimi due mesi. \u00c8 la quarta volta che gli organizzatori sono costretti a intervenire sulle date (14 per un totale di 12 citt\u00e0 coinvolte) di quella che avrebbe dovuto essere la stagione pi\u00f9 lunga della ancora giovane storia del circuito a zero emissioni.\n\nInizialmente era stato \u201csospeso\u201d l'ePrix cinese di Sanya, poi era stato rinviato quello di Roma (4 aprile), anche se l'Aci dava gi\u00e0 per cancellata la competizione, e l'altro giorno una sorte analoga era toccata alla prova indonesiana di Giacarta di inizio giugno. Il provvedimento adottato dalla Formula E \u00e8 stato concordato con le autorit\u00e0 locali.\n\nNella finestra temporale dei due mesi ci sono l'ePrix di Parigi (18 aprile) e quello del 4 maggio a Seul, in Corea del Sud. Almeno in linea teorica, la prima data utile per la ripresa del campionato dovrebbe essere quella del 21 giugno quando \u00e8 in programma la corsa di Berlino. Nei giorni scorsi la Formula E aveva gi\u00e0 lasciato intendere di voler valutare l'eventuale disputa di uno o pi\u00f9 ePrix doppi, come \u00e8 successo ad inizio stagione in Arabia Saudita o come \u00e8 previsto a Londra per la fine del campionato.\n\nAmmesso che per fine giugno l'emergenza sia rientrata, cosa che attualmente nessuno \u00e8 in grado di prevedere, la capitale tedesca sarebbe una location quasi ideale. Perch\u00e9 si corre nell'area dell'ex aeroporto di Templehof, che pu\u00f2 essere anche chiusa al pubblico (altra alternativa presa in considerazione del circuito elettrico) e che non comporta disagi al traffico.\n\nPer una volta \u201cthe show must not go on\u201d: \u201cLa salute e la sicurezza sono pi\u00f9 importanti del motorsport\u201d, ha sostanzialmente detto Alejandro Agag, presidente e co-fondatore della Formula E. Fra le altre \"vittime\" del Covid-19 c'\u00e8 il Salone di New York, che avrebbe dovuto svolgersi tra il 10 ed il 19 aprile, ma che \u00e8 gi\u00e0 stato precauzionalmente rinviato al mese di agosto. L'11 luglio nella Grande Mela si dovrebbe arrivare anche la carovana della Formula E.", "keywords": [], "meta_keywords": ["formula e"], "tags": [], "authors": ["Mattia Eccheli"], "publish_date": "Fri Mar 13 00:00:00 2020", "summary": "", "article_html": "", "meta_description": "Calendario congelato per due mesi. Romandato anche il Salone di New York", "meta_lang": "it", "meta_favicon": "https://www.lastampa.it/image/contentid/policy:1.38587939:1584096115/1-_W6I0630.jpg?f=detail_558&h=720&w=1280&$p$f$h$w=ff6078c", "meta_data": {"viewport": "width=device-width,initial-scale=1,maximum-scale=5, user-scalable=0", "robots": "index", "description": "Calendario congelato per due mesi. Romandato anche il Salone di New York", "title": "Coronavirus, si ferma la Formula E - La Stampa", "siteBrand": "La Stampa - News dall'Italia e dal mondo", "siteLabel": "La Stampa - News dall'Italia e dal mondo", "edition": "Torino", "editionLabel": "Torino", "editions": "novara,cuneo,verbano-cusio-ossola,vercelli,asti,biella,torino,milano,alessandria,savona,aosta,imperia-sanremo", "tags": "formula e", "keywords": "formula e", "news_keywords": "formula e", "twitter": {"card": "summary_large_image", "site": "@LaStampa", "title": "Coronavirus, si ferma la Formula E - La Stampa", "description": "Calendario congelato per due mesi. Romandato anche il Salone di New York", "image": "https://www.lastampa.it/image/contentid/policy:1.38587939:1584096115/1-_W6I0630.jpg?f=detail_558&h=720&w=1280&$p$f$h$w=ff6078c", "url": "https://www.lastampa.it/motori/attualita/2020/03/13/news/coronavirus-si-ferma-la-formula-e-1.38587940"}, "fb": {"app_id": 869207869794513}, "og": {"site_name": "lastampa.it", "type": "article", "title": "Coronavirus, si ferma la Formula E - La Stampa", "description": "Calendario congelato per due mesi. Romandato anche il Salone di New York", "image": "https://www.lastampa.it/image/contentid/policy:1.38587939:1584096115/1-_W6I0630.jpg?f=detail_558&h=720&w=1280&$p$f$h$w=ff6078c", "url": "https://www.lastampa.it/motori/attualita/2020/03/13/news/coronavirus-si-ferma-la-formula-e-1.38587940"}, "article": {"published_time": "2020-03-13T11:41+0100", "modified_time": "2020-03-13T11:41+0100", "publisher": "http://www.facebook.com/lastampa.it"}, "format-detection": "telephone=no"}, "canonical_link": "https://www.lastampa.it/motori/attualita/2020/03/13/news/coronavirus-si-ferma-la-formula-e-1.38587940"}