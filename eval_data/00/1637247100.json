{"source_url": "https://www.ciociariaoggi.it", "url": "https://www.ciociariaoggi.it/news/cronaca/107064/disturbi-del-sonno-e-ansia-gli-effetti-del-lockdown-su-bambini-e-adolescenti", "title": "Disturbi del sonno e ansia: gli effetti del lockdown su bambini e adolescenti", "top_image": "https://www.ciociariaoggi.it/download/img/full/107064_7bcp4ex.jpg", "meta_img": "https://www.ciociariaoggi.it/download/img/full/107064_7bcp4ex.jpg", "images": ["https://www.ciociariaoggi.it/download/img/medium/107064_7bcp4ex.jpg?t=qc2ifw", "https://sb.scorecardresearch.com/p?c1=2&c2=6034891&cv=2.0&cj=1", "https://www.ciociariaoggi.it/download/img/full/107064_7bcp4ex.jpg", "https://www.ciociariaoggi.it/st/img/cio_loading.gif"], "movies": [], "text": "Disturbi del sonno, attacchi d'ansia, irritabilit\u00e0.\n\nSono i sintomi pi\u00f9 frequenti di cui hanno sofferto bambini e adolescenti in Italia durante il lockdown.\n\nLo comunica il ministero della Salute che evidenzia i risultati dell'indagine sull'impatto psicologico della pandemia nelle famiglie. Indagine promossa dall'Irccs Giannina Gaslini di Genova e guidata dal neurologo Lino Nobili.\n\n\u00abIl questionario \u00e8 stato raccolto a quindici giorni dall'inizio del lockdown, tra il 24 marzo e il 3 aprile - si legge in una nota del ministero - Dall'analisi delle risposte \u00e8 emerso che la situazione di isolamento ha determinato una condizione di stress con ripercussioni non solo sulla salute fisica ma anche su quella emozionale-psichica, sia dei genitori che dei figli\u00bb.\n\nLa sottosegretaria di Stato alla Salute Sandra Zampa, nella conferenza stampa di presentazione dell'indagine ha ringraziato il Gaslini \u00abper l'impegno profuso anche in questa occasione a favore della salute dei pi\u00f9 piccoli e degli adolescenti\u00bb.\n\nAl questionario, sottoposto in forma anonima tramite il sito web dell'istituto, hanno aderito 6.800 soggetti da tutta Italia (in particolare dal Nord e alta Toscana), di cui quasi la met\u00e0 (3.245) con figli minorenni a carico.\n\nPer quanto riguarda i bambini sotto i 6 anni, i disturbi pi\u00f9 frequenti registrati sono stati l'aumento dell'irritabilit\u00e0, i disturbi del sonno (paura del buio, risvegli notturni, difficolt\u00e0 di addormentamento) e i disturbi d'ansia (inquietudine, ansia da separazione).\n\nMentre nei bambini e ragazzi dai 6 ai 18 anni \u00e8 prevalsa una sensazione di mancanza d'aria e una significativa alterazione del ritmo del sonno (con tendenza ad andare a letto molto pi\u00f9 tardi e non riuscire a svegliarsi al mattino), oltre che un'aumentata instabilit\u00e0 emotiva con irritabilit\u00e0 e cambiamenti del tono dell'umore.", "keywords": [], "meta_keywords": [""], "tags": [], "authors": ["La Redazione"], "publish_date": "Wed Jun 17 15:00:03 2020", "summary": "", "article_html": "", "meta_description": "L'isolamento ha determinato una condizione di stress con ripercussioni non solo sulla salute fisica ma anche su quella emozionale-psichica, sia dei genitori che dei figli", "meta_lang": "", "meta_favicon": "/st/img/favicon.ico", "meta_data": {"viewport": "width=device-width, initial-scale=1", "robots": "index, follow", "fb": {"admins": 474075006019325}, "og": {"site_name": "Ciociariaoggi.it", "locale": "it_IT", "type": "article", "url": "https://www.ciociariaoggi.it/news/cronaca/107064/disturbi-del-sonno-e-ansia-gli-effetti-del-lockdown-su-bambini-e-adolescenti", "title": "Disturbi del sonno e ansia: gli effetti del lockdown su bambini e adolescenti", "image": {"identifier": "https://www.ciociariaoggi.it/download/img/full/107064_7bcp4ex.jpg", "width": 560, "height": 524, "type": "image/jpeg"}, "description": "L'isolamento ha determinato una condizione di stress con ripercussioni non solo sulla salute fisica ma anche su quella emozionale-psichica, sia dei genitori che dei figli", "article": {"section": "Cronaca", "published_time": "2020-06-17T15:00:03+02:00", "author": "La Redazione di Ciociariaoggi.it"}}, "twitter": {"card": "summary_large_image", "site": "@CiociariaO", "creator": "@CiociariaO", "locale": "it_it", "url": "https://www.ciociariaoggi.it/news/cronaca/107064/disturbi-del-sonno-e-ansia-gli-effetti-del-lockdown-su-bambini-e-adolescenti", "title": "Disturbi del sonno e ansia: gli effetti del lockdown su bambini e adolescenti", "description": "L'isolamento ha determinato una condizione di stress con ripercussioni non solo sulla salute fisica ma anche su quella emozionale-psichica, sia dei genitori che dei figli", "image": "https://www.ciociariaoggi.it/download/img/full/107064_7bcp4ex.jpg"}, "description": "L'isolamento ha determinato una condizione di stress con ripercussioni non solo sulla salute fisica ma anche su quella emozionale-psichica, sia dei genitori che dei figli", "title": "Disturbi del sonno e ansia: gli effetti del lockdown su bambini", "article": {"published_time": "2020-06-17T15:00:03+02:00", "modified_time": "2020-06-17T15:00:03+02:00", "tag": "adolescenti"}, "site": {"article": {"ai": "Roberta Di Pucchio"}}, "keywords": "disturbi,sonno,ansia,effetti,lockdown,bambini,adolescenti", "format-detection": "telephone=no"}, "canonical_link": "https://www.ciociariaoggi.it/news/cronaca/107064/disturbi-del-sonno-e-ansia-gli-effetti-del-lockdown-su-bambini-e-adolescenti"}