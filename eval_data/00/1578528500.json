{"source_url": "https://www.adnkronos.com", "url": "https://www.adnkronos.com/fatti/cronaca/2020/04/15/blitz-nas-irregolarita-strutture-per-anziani_DfFILlcXKnztUMxLSDbHYL.html", "title": "Blitz Nas, irregolarit\u00e0 in 104 strutture per anziani", "top_image": "https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/V/virus_italia_nas_fg.jpg", "meta_img": "https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/V/virus_italia_nas_fg.jpg", "images": ["https://www.adnkronos.com/rf/image_size_240x180/Pub/AdnKronos/Assets/Immagini/LOGO-FORTUNE-ITALIA.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/24/coronavirus_ospedale_Afp.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Cdp_FG_3-5-1292481210.jpg", "https://www.adnkronos.com/rf/image_size_240x180/Pub/AdnKronos/Assets/Video/Autopoly/video_polizia.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/16/gme136.jpg", "https://www.adnkronos.com/res/img/ico/ico-article.png", "https://www.adnkronos.com/rf/image_size_240x180/Pub/AdnKronos/Assets/Immagini/2019/04/29/batteri_resistenti_tbc_ftg.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/N/nestle_stabilimento_comm.png", "https://www.adnkronos.com/res/img/ico/ico-social-rss-black.png", "https://www.adnkronos.com/res/img/meteo/14.png", "https://www.adnkronos.com/rf/image_size_240x180/Pub/AdnKronos/Assets/Video/Autopoly/mattarella_pasqua.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/05/coronavirus_medici_ospedale_afp.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/04/02/84335.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/24/pharmakronos_logo.jpg", "https://www.adnkronos.com/rf/image_size_240x180/Pub/AdnKronos/Assets/Video/Autopoly/ambulanze_NewYork.jpg", "https://www.adnkronos.com/rf/image_size_240x180/Pub/AdnKronos/Assets/Immagini/palazzo_informazione_esterno_adn_1-0-376943921.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/L/logo_gilead.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/27/fermiamoilcovid-speciale-cover.jpg", "https://www.adnkronos.com/res/img/bg-menu-mobile2.png", "https://www.adnkronos.com/res/img/LdF2019.gif", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/P/Paginemediche_img.png", "https://www.adnkronos.com/rf/image_size_240x180/Pub/AdnKronos/Assets/Video/2020/04/16/84406.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/M/MSD_Italia_comm.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/02/20/virus_ospedale_afp_2002.jpg", "https://www.adnkronos.com/rf/image_size_240x180/Pub/AdnKronos/Assets/Immagini/Fotogallery/gemelli_photobook_covid19/tempo_gemelli.jpg", "https://www.adnkronos.com/res/img/logo-footer.png", "https://www.adnkronos.com/res/img/logo-top.gif", "https://www.adnkronos.com/res/img/bg-menu-mobile.png", "https://www.adnkronos.com/res/img/oroscopo/oroscopo.it/occhio_t.png", "https://www.adnkronos.com/rf/image_size_240x180/Pub/AdnKronos/Assets/Immagini/2020/03/12/columbus_covid2hospital.jpeg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/15/energas_stazione.jpg", "https://www.adnkronos.com/res/img/ico/ico-social-facebook-black.png", "https://www.adnkronos.com/rf/image_size_240x180/Pub/AdnKronos/Assets/Immagini/Redazionale/C/coronavirus_medici_67_Afp.jpg", "https://www.adnkronos.com/res/img/ico/ico-social-twitter-black.png", "https://www.adnkronos.com/res/img/ico/ico-social-youtube-black.png", "https://www.adnkronos.com/res/img/meteo/1.png", "https://www.adnkronos.com/rf/image_size_400x300/Pub/AdnKronos/Assets/Immagini/Redazionale/V/virus_italia_nas_fg.jpg", "https://www.adnkronos.com/rf/image_size_240x180/Pub/AdnKronos/Assets/Video/2020/04/02/84336.jpg", "https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/V/virus_italia_nas_fg.jpg", "https://www.adnkronos.com/rf/image_size_240x180/Pub/AdnKronos/Assets/Video/Autopoly/video_masia.jpg", "https://www.adnkronos.com/res/img/ico/ico-video-big.png", "https://www.adnkronos.com/rf/image_size_240x180/Pub/AdnKronos/Assets/Video/2020/04/16/84407.jpg", "https://www.adnkronos.com/res/img/adnTV_161_51_px.png", "https://www.adnkronos.com/res/img/ico/ico-site-sfoglia.png", "https://www.adnkronos.com/res/img/ico/ico-social-mail-black.png", "https://b.scorecardresearch.com/p?c1=2&c2=15095852&cs_ucfr=1cv=2.0&cj=1", "https://www.adnkronos.com/rf/image_size_240x180/Pub/AdnKronos/Assets/Video/2020/04/16/84405.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/09/luisaviarome_ufs.jpg", "https://www.adnkronos.com/rf/image_size_240x180/Pub/AdnKronos/Assets/Immagini/2020/04/04/coronavirus_milano_0404_fg.jpg", "https://www.adnkronos.com/res/img/adnk.jpg", "https://www.adnkronos.com/res/img/play-video.png"], "movies": [], "text": "(Fotogramma)\n\nCentoquattro strutture per anziani non conformi alla normativa su 601 controllate (pari al 17%), 61 persone denunciate e altre 157 sanzionate per un ammontare complessivo di oltre 72mila euro. E' il bilancio dei controlli dei Nas che, a partire da febbraio, dopo la dichiarazione dello stato di emergenza ed il susseguirsi delle varie misure di contenimento legate all'emergenza Covid, hanno effettuato un\u2019attenta e mirata azione di vigilanza presso le strutture ricettive sanitarie e socio assistenziali destinate ad ospitare persone anziane e con disabilit\u00e0. Gli interventi sono stati eseguiti a Roma, Torino, Udine, Cosenza, Reggio Calabria, Napoli, Perugia, Taranto, Campobasso.\n\nIl Comando Carabinieri per la Tutela della Salute, attraverso i dipendenti Nas nel territorio nazionale, svolge costantemente un\u2019attenta e mirata azione di vigilanza presso le strutture ricettive sanitarie e socio assistenziali destinate ad ospitare anziani e disabili.\n\nDall'inizio dell'emergenza covid-19 sono state rilevate anche specifiche violazioni attinenti il rispetto della normativa di sicurezza dei luoghi di lavoro, sia come mancanza di dispositivi di protezione individuale che di formazione del personale al fine di prevenire la propria incolumit\u00e0 e, di conseguenza, quella degli ospiti.\n\n\"A causa delle gravi carenze strutturali ed organizzative sono stati eseguiti provvedimenti di sospensione e di chiusura nei confronti di 15 attivit\u00e0 ricettive, giudicate incompatibili con la permanenza degli alloggiati, determinando il trasferimento degli stessi in altri centri, nel rispetto delle procedure nazionali e regionali previste per la prevenzione di possibili contagi\", fa sapere il Comando Carabinieri per la Tutela della Salute.\n\nA marzo scorso, ad esempio, il Nas di Reggio Calabria, ha individuato e sanzionato una persona, in una struttura per anziani, per l\u2019inosservanza delle misure di contenimento epidemico, perch\u00e9 senza valido motivo, si era recato nella struttura gestita dalla compagna, all\u2019interno della quale era stato registrato un caso di contagio da Covid-19. Tutti gli ospiti ed gli operatori della struttura sono stati posti in quarantena.\n\nNello stesso mese, il Nas di Cosenza, dopo la segnalazione di diversi casi positivi al coronavirus, ha effettuato un\u2019ispezione igienico-sanitaria in una casa protetta per anziani e disabili nella provincia (21 casi tra ospiti e operatori sanitari), gi\u00e0 oggetto di un\u2019ordinanza sindacale di isolamento totale e quarantena obbligatoria di tutti i presenti. Al momento dell\u2019accesso risultavano ospitati ancora 15 anziani parzialmente autosufficienti, dei quali 11 positivi, mentre quattro anziani erano stati trasferiti in ospedali dell\u2019area.\n\nDall\u2019ispezione sono emerse buone condizioni igienico-sanitarie e adeguata fornitura di D.P.I. ai lavoratori, ma anche \"una serie difficolt\u00e0 organizzative dovuta al limitato numero di addetti all\u2019assistenza e determinata dalla rigorosa applicazione dell\u2019ordinanza che impediva il regolare turn-over dei 4 operatori rimasti all\u2019interno\".\n\nLa criticit\u00e0 \u00e8 stata segnalata all\u2019Asp di Cosenza per l\u2019immediata adozione dei provvedimenti di competenza e l\u2019individuazione di adeguati percorsi di contenimento e mitigazione.\n\nQuesto mese invece il Nas di Udine ha eseguito, in collaborazione col Dipartimento di Prevenzione della locale Asl, un\u2019ordinanza di sospensione dell\u2019autorizzazione di una struttura per anziani e l\u2019immediata evacuazione dei 21 ospiti alloggiati, tutti positivi al Covid-19, poich\u00e9 dalle verifiche effettuate sono emerse gravi carenze organizzative nella gestione della struttura. Gli anziani sono stati tutti ricoverati in strutture sanitarie idonee per la cura dell\u2019epidemia.", "keywords": [], "meta_keywords": [""], "tags": [], "authors": [], "publish_date": "Wed Apr 15 00:00:00 2020", "summary": "", "article_html": "", "meta_description": "Controlli in diverse regioni presso le strutture ricettive sanitarie e socio assistenziali, 61 denunce", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1", "google-site-verification": "NU7YGQ9Nbztbd064CsATv2mpT4VxH4WDZFVGx_v4JSg", "msvalidate.01": "9E6BFDF46C1A8AA96A8A63544894085D", "fb": {"pages": 181188228134, "admins": 557415418}, "description": "Controlli in diverse regioni presso le strutture ricettive sanitarie e socio assistenziali, 61 denunce", "news_keywords": "Nas, anziano, controlli nas, strutture per anziani, coronavirus", "og": {"site_name": "Adnkronos", "type": "article", "url": "https://www.adnkronos.com/fatti/cronaca/2020/04/15/blitz-nas-irregolarita-strutture-per-anziani_DfFILlcXKnztUMxLSDbHYL.html", "title": "Blitz Nas, irregolarit\u00e0 in 104 strutture per anziani", "image": "https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/V/virus_italia_nas_fg.jpg", "description": "Controlli in diverse regioni presso le strutture ricettive sanitarie e socio assistenziali, 61 denunce"}, "twitter": {"title": "Blitz Nas, irregolarit\u00e0 in 104 strutture per anziani", "image": "https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/V/virus_italia_nas_fg.jpg", "description": "Controlli in diverse regioni presso le strutture ricettive sanitarie e socio assistenziali, 61 denunce", "card": "summary_large_image", "site": "@Adnkronos"}, "eomportal-instanceid": "?", "eomportal-id": 85931, "eomportal-loid": "1.3.1308144085", "eomportal-uuid": "76352f9a-7ee8-11ea-a1b1-811e6abd9de9", "eomportal-lastUpdate": "Sun Apr 19 07:21:23 CEST 2020"}, "canonical_link": "https://www.adnkronos.com/fatti/cronaca/2020/04/15/blitz-nas-irregolarita-strutture-per-anziani_DfFILlcXKnztUMxLSDbHYL.html"}