{"source_url": "https://web.archive.org", "url": "https://web.archive.org/web/20210304063059id_/https://www.haberler.com/buyuksehir-den-ilcelere-modern-altyapi-13359784-haberi/", "title": "B\u00fcy\u00fck\u015fehir'den il\u00e7elere modern altyap\u0131", "top_image": "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg", "meta_img": "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg", "images": ["https://web.archive.org/static/img/tasarim/bosluk.gif", "https://web.archive.org/static/reklam/advertisement.gif?ads=1", "https://mc.yandex.ru/watch/14231362", "https://www.haberler.com/static/img/tasarim/haberler-logo.svg", "https://www.haberler.com/static/images/haberler.com.png", "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg", "https://foto.haberler.com/haber/2020/06/25/buyuksehir-den-ilcelere-modern-altyapi-13359784_o.jpg"], "movies": [], "text": "B\u00fcy\u00fck\u015fehir'den il\u00e7elere modern altyap\u0131\n\nB\u00fcy\u00fck\u015fehir Belediyesi, Erzurum merkezde s\u00fcrd\u00fcrd\u00fc\u011f\u00fc altyap\u0131 \u00e7al\u0131\u015fmalar\u0131yla e\u015f zamanl\u0131 olarak il\u00e7eleri de sa\u011fl\u0131kl\u0131 bir altyap\u0131ya kavu\u015fturuyor.\n\nB\u00fcy\u00fck\u015fehir Belediyesi'ne ba\u011fl\u0131 Erzurum Su ve Kanalizasyon \u0130daresi (ESK\u0130) Genel M\u00fcd\u00fcrl\u00fc\u011f\u00fc ekiplerince y\u00fcr\u00fct\u00fclen \u00e7al\u0131\u015fmalar, her t\u00fcrl\u00fc iklim ve arazi ko\u015fuluna ra\u011fmen son s\u00fcrat devam ederken, altyap\u0131 seferberli\u011fi Oltu il\u00e7e merkezi ve ba\u011fl\u0131 mahallelerde de s\u00fcr\u00fcyor. Oltu merkez, \u015eehitler Mahallesi ve Osman Ayy\u0131ld\u0131z Caddesi'nde i\u00e7me suyu \u015febeke ve kanalizasyon hatt\u0131 yenileme \u00e7al\u0131\u015fmalar\u0131na a\u011f\u0131rl\u0131k veren B\u00fcy\u00fck\u015fehir Belediyesi, kimi b\u00f6lgelerde de, altyap\u0131 hizmetlerini g\u00fc\u00e7lendirerek \u00e7ok daha verimli bir hale getiriyor. B\u00fcy\u00fck\u015fehir Belediye Ba\u015fkan\u0131 Mehmet Sekmen, konuyla ilgili olarak yapt\u0131\u011f\u0131 de\u011ferlendirmede; \"\u015eehrimizin altyap\u0131s\u0131n\u0131 da, \u00fcstyap\u0131s\u0131n\u0131 da e\u015f zamanl\u0131 olarak modernize ediyoruz\" dedi.\n\nOltu \u0130l\u00e7esinde Altyap\u0131 Seferberli\u011fi\n\nB\u00fcy\u00fck\u015fehir Belediyesi ESK\u0130 Genel M\u00fcd\u00fcrl\u00fc\u011f\u00fc'n\u00fcn, \u015fehrin d\u00f6rt taraf\u0131nda yo\u011fun bir \u00e7al\u0131\u015fma sezonu ge\u00e7irdi\u011fini kaydeden Ba\u015fkan Mehmet Sekmen, saha ekiplerinin, merkez il\u00e7elerin d\u0131\u015f\u0131nda Erzurum'un di\u011fer il\u00e7elerinde de altyap\u0131 \u00e7al\u0131\u015fmalar\u0131 yapt\u0131klar\u0131n\u0131 dile getirdi. Oltu il\u00e7esinde altyap\u0131 yenileme \u00e7al\u0131\u015fmalar\u0131na h\u0131z verdiklerini anlatan Ba\u015fkan Sekmen, \"Oltu il\u00e7emizin merkezi oldu\u011fu gibi, \u015eehitler Mahallesi ve Osman Ayy\u0131ld\u0131z Caddesi'nde halen geni\u015f kapsaml\u0131 bir altyap\u0131 \u00e7al\u0131\u015fmas\u0131 s\u00fcrd\u00fcr\u00fcyoruz. Bu g\u00fczergahta i\u00e7me suyu \u015febekesi ve kanalizasyon hatt\u0131n\u0131 yeniliyoruz. Yine bunun d\u0131\u015f\u0131nda kimi b\u00f6lgelerde altyap\u0131y\u0131 g\u00fc\u00e7lendiriyor ve \u00e7ok daha elveri\u015fli hale getiriyoruz\" diye konu\u015ftu.\n\nErzurum'a D\u00f6rt D\u00f6rtl\u00fck Altyap\u0131 Hizmeti\n\nS\u00fcre\u00e7te en \u00fccra noktas\u0131na var\u0131ncaya kadar i\u00e7me suyu ve kanalizasyon hizmetinin Erzurum'un d\u00f6rt bir yan\u0131na ula\u015ft\u0131r\u0131ld\u0131\u011f\u0131n\u0131 vurgulayan B\u00fcy\u00fck\u015fehir Belediye Ba\u015fkan\u0131 Mehmet Sekmen, \u015funlar\u0131 kaydetti: \"\u015eehirler i\u00e7in \u00fcstyap\u0131 hizmetleri kadar, altyap\u0131 hizmetleri de \u00e7ok b\u00fcy\u00fck bir \u00f6nem ta\u015f\u0131maktad\u0131r. \u0130laveten altyap\u0131 hizmetleri yerel y\u00f6netimler i\u00e7in \u00e7ok da b\u00fcy\u00fck maliyetler ortaya \u00e7\u0131kartmaktad\u0131r. Biz buna ra\u011fmen Erzurum'daki altyap\u0131 hizmetlerini en \u00fcst d\u00fczeye ula\u015ft\u0131rmak i\u00e7in elimizden geleni yap\u0131yoruz. \u015eehir merkezimiz de dahil olmak \u00fczere i\u00e7me suyu \u015febekelerinin b\u00fcy\u00fck bir b\u00f6l\u00fcm\u00fcn\u00fc yeniledik, i\u00e7me suyumuza nitelik kazand\u0131rd\u0131k. Yapt\u0131\u011f\u0131m\u0131z planlama do\u011frultusunda \u015fehrimizin altyap\u0131 ihtiya\u00e7lar\u0131n\u0131 b\u00fct\u00fcn\u00fcyle ortadan kald\u0131rmak i\u00e7in \u00e7al\u0131\u015fmaya devam edece\u011fiz\" \u015feklinde konu\u015ftu. - ERZURUM\n\nKaynak: \u0130hlas Haber Ajans\u0131", "keywords": [], "meta_keywords": ["Mehmet Sekmen", "Erzurum", "Oltu", "G\u00fcncel", "Erzurum"], "tags": [], "authors": [], "publish_date": "Thu Jun 25 10:34:31 2020", "summary": "", "article_html": "", "meta_description": "B\u00fcy\u00fck\u015fehir Belediyesi, Erzurum merkezde s\u00fcrd\u00fcrd\u00fc\u011f\u00fc altyap\u0131 \u00e7al\u0131\u015fmalar\u0131yla e\u015f zamanl\u0131 olarak il\u00e7eleri de sa\u011fl\u0131kl\u0131 bir altyap\u0131ya kavu\u015fturuyor.", "meta_lang": "tr", "meta_favicon": "https://www.haberler.com/static/images/touch-icon-iphone.png", "meta_data": {"image": "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg", "description": "B\u00fcy\u00fck\u015fehir Belediyesi, Erzurum merkezde s\u00fcrd\u00fcrd\u00fc\u011f\u00fc altyap\u0131 \u00e7al\u0131\u015fmalar\u0131yla e\u015f zamanl\u0131 olarak il\u00e7eleri de sa\u011fl\u0131kl\u0131 bir altyap\u0131ya kavu\u015fturuyor.", "keywords": "Mehmet Sekmen, Erzurum, Oltu, G\u00fcncel, Erzurum", "robots": "max-image-preview:large", "medium": "news", "dateCreated": "2020-06-25T10:34:31+03:00", "dateUpdated": "2020-06-25T11:03:25+03:00", "msapplication-starturl": "https://www.haberler.com", "og": {"url": "https://www.haberler.com/buyuksehir-den-ilcelere-modern-altyapi-13359784-haberi/", "site_name": "Haberler.com", "locale": "tr_TR", "type": "article", "title": "B\u00fcy\u00fck\u015fehir'den il\u00e7elere modern altyap\u0131", "description": "B\u00fcy\u00fck\u015fehir Belediyesi, Erzurum merkezde s\u00fcrd\u00fcrd\u00fc\u011f\u00fc altyap\u0131 \u00e7al\u0131\u015fmalar\u0131yla e\u015f zamanl\u0131 olarak il\u00e7eleri de sa\u011fl\u0131kl\u0131 bir altyap\u0131ya kavu\u015fturuyor.", "image": {"identifier": "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg", "alt": "B\u00fcy\u00fck\u015fehir'den il\u00e7elere modern altyap\u0131", "secure_url": "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg", "width": 1201, "height": 675, "type": "image/jpeg"}}, "article": {"author": "Haberler.com", "content_tier": "free", "section": "G\u00fcncel", "published_time": "2020-06-25T10:34:31+03:00", "modified_time": "2020-06-25T11:03:25+03:00"}, "fb": {"pages": 130833686950210, "app_id": 1094461860619988, "page_id": 116642265047044}, "twitter": {"card": "summary_large_image", "site": "@Haberler", "url": "https://www.haberler.com/buyuksehir-den-ilcelere-modern-altyapi-13359784-haberi/", "title": "B\u00fcy\u00fck\u015fehir'den il\u00e7elere modern altyap\u0131", "description": "B\u00fcy\u00fck\u015fehir Belediyesi, Erzurum merkezde s\u00fcrd\u00fcrd\u00fc\u011f\u00fc altyap\u0131 \u00e7al\u0131\u015fmalar\u0131yla e\u015f zamanl\u0131 olarak il\u00e7eleri de sa\u011fl\u0131kl\u0131 bir altyap\u0131ya kavu\u015fturuyor.", "image": "https://foto.haberler.com/haber/2020/06/25/buyuksehir-den-ilcelere-modern-altyapi-13359784_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler.com", "apple-mobile-web-app-status-bar-style": "black", "apple-mobile-web-app-title": "Haberler.com", "msapplication-TileColor": "#ffffff", "msapplication-TileImage": "/static/img/favicons/icon152.png?v=2", "theme-color": "#ffffff", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/buyuksehir-den-ilcelere-modern-altyapi-13359784-haberi/"}