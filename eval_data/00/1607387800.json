{"source_url": "https://www.laleggepertutti.it", "url": "https://www.laleggepertutti.it/399370_superbonus-110-i-vincoli-che-rischiano-di-farlo-fallire", "title": "Superbonus 110%: i vincoli che rischiano di farlo fallire", "top_image": "https://www.laleggepertutti.it/wp-content/uploads/2020/05/ristrutturazione-casa.jpg", "meta_img": "https://www.laleggepertutti.it/wp-content/uploads/2020/05/ristrutturazione-casa.jpg", "images": ["https://www.laleggepertutti.it/wp-content/themes/llpt-child/images/nws-srch-pic.png", "https://www.laleggepertutti.it/wp-content/themes/llpt-child/images/news-letter.png", "https://www.laleggepertutti.it/wp-content/themes/llpt-child/images/ombra-laterale.png", "https://www.laleggepertutti.it/wp-content/themes/llpt-child/images/top-search.png", "https://www.laleggepertutti.it/wp-content/themes/llpt-child/images/top-arrow.png", "https://secure-it.imrworldwide.com/cgi-bin/m?ci=matrix-it&cg=0&cc=0&ts=noscript", "https://sb.scorecardresearch.com/p?c1=2&c2=33137629&cv=2.0&cj=1", "https://www.facebook.com/tr?id=1133469006672180&ev=PageView&noscript=1", "https://www.laleggepertutti.it/wp-content/uploads/2020/05/ristrutturazione-casa-360x240.jpg", "https://secure.gravatar.com/avatar/2030db74c8563afe0d1f338962c13cd1?s=32&d=mm&r=g", "https://www.laleggepertutti.it/wp-content/themes/llpt-child/images/footer-img.png", "https://www.laleggepertutti.it/wp-content/uploads/2020/05/ristrutturazione-casa.jpg", "https://www.laleggepertutti.it/wp-content/uploads/userphoto/295.png", "https://d5nxst8fruw4z.cloudfront.net/atrk.gif?account=ACzao1IWNa10T3", "https://www.laleggepertutti.it/wp-content/themes/llpt-child/images/la_legge_per_tutti.png", "https://www.laleggepertutti.it/wp-content/themes/llpt-child/images/blue-strip-2.png"], "movies": [], "text": "Tempi lunghi e burocrazia pesante potrebbero limitare in modo importante il ricorso alla cessione del credito per beneficiare dell\u2019agevolazione.\n\nNon \u00e8 tutto oro quel che luccica. Un modo di dire che potrebbe applicarsi anche al superbonus del 110% previsto nel decreto Rilancio per chi esegue in casa dei lavori di ristrutturazione edilizia che prevedano un miglioramento energetico (cappotto termico o caldaie a pompa di calore o a condensazione). Leggendo tra le pieghe del decreto (come avevamo gi\u00e0 anticipato un paio di giorni fa) si scoprono dei vincoli che rischiano di farlo fallire tra obblighi, visti di conformit\u00e0, decreti attuativi, requisiti e asseverazioni varie. Una strada molto pi\u00f9 tortuosa di quella che finora ha portato alla detrazione del 50% e all\u2019Iva agevolata al 10% per una semplice ristrutturazione.\n\nPrimo ostacolo: i tempi. Va ricordato che l\u2019emergenza coronavirus non \u00e8 ancora passata e che il Parlamento si deve pronunciare prima che il decreto Rilancio diventi legge. Il che non \u00e8 proprio una consolazione. Inoltre, chi vorr\u00e0 usufruire del beneficio in condominio dovr\u00e0 attendere non solo il passaggio precedente ma anche il benestare dell\u2019assemblea. Considerando che il superbonus del 110% sparir\u00e0 nell\u2019arco di un anno e mezzo, tentare di fare un lavoro di miglioramento energetico gratis, come annunciato dal Governo, non sar\u00e0 una passeggiata ma una vera corsa contro il tempo che potrebbe scoraggiare molti contribuenti.\n\nAd allungare la distanza fino al traguardo, la necessit\u00e0 di approvare dei decreti attuativi. Il ministero dello Sviluppo economico dovr\u00e0 mettersi al lavoro per farlo entro 30 giorni dall\u2019entrata in vigore del decreto, termine che poi il Parlamento probabilmente trasformer\u00e0 in 30 giorni dalla conversione in legge. Non se ne pu\u00f2 fare a meno, perch\u00e9 i decreti devono definire i requisiti tecnici che i progetti devono rispettare per accedere al superbonus, oltre ai massimali di spesa specifici per i singoli interventi e ai controlli a campione che potranno essere eseguiti anche dall\u2019Enea. Vanno, infine, definite le modalit\u00e0 di trasmissione delle asseverazioni rilasciate dai progettisti.\n\nFinita qui? Nemmeno per sogno. Anche l\u2019Agenzia delle Entrate dovr\u00e0 intervenire per stabilire le modalit\u00e0 di trasmissione del visto di conformit\u00e0 che commercialisti e Caf dovranno rilasciare sulla documentazione necessaria a richiedere la cessione del credito a banche o altri intermediari. Se il visto non c\u2019\u00e8, non c\u2019\u00e8 nemmeno la cessione del credito, quindi addio superbonus.\n\nAltro vincolo riguarda il tipo di intervento che d\u00e0 diritto all\u2019agevolazione. Gli interventi da considerare sono tre: il rifacimento del cappotto termico (60mila euro a unit\u00e0 immobiliare), la sostituzione degli impianti invernali con impianti centralizzati alimentati da caldaie a condensazione, fotovoltaico o geotermia in classe A (30mila euro a unit\u00e0 immobiliare) e la sostituzione degli impianti con le stesse caratteristiche sugli edifici unifamiliari (anche in questo caso con un limite di spesa di 30mila euro). Per avere l\u2019incentivo bisogner\u00e0 dimostrare di far fare due salti di classe energetica all\u2019immobile o almeno portarlo alla classe pi\u00f9 alta. Non sar\u00e0 semplice dimostrare di aver utilizzato materiali che rispettano i criteri ambientali minimi definiti dal ministero dell\u2019Ambiente. E attenzione, perch\u00e9 il loro utilizzo deve essere attestato da un professionista.\n\nI tre interventi che abbiamo citato danno diritto al superbonus del 110% anche per gli interventi gi\u00e0 agevolati dall\u2019ecobonus. Stesso discorso per l\u2019installazione di impianti fotovoltaici o di colonnine di ricarica elettrica negli edifici. Ultima ma non ultima considerazione: il superbonus \u00e8 usufruibile solo per la prima casa, nel caso a qualcuno venisse la tentazione di richiederlo per sistemare la casa al mare.", "keywords": [], "meta_keywords": [""], "tags": [], "authors": ["Carlos Arija Garcia"], "publish_date": null, "summary": "", "article_html": "", "meta_description": "Tempi lunghi e burocrazia pesante potrebbero limitare in modo importante il ricorso alla cessione del credito per beneficiare dell'agevolazione.", "meta_lang": "it", "meta_favicon": "", "meta_data": {"viewport": "width=device-width, initial-scale=1", "google-site-verification": "gQZCj6Dmv2GElvddPVHnTm6lQXBhYlABDjKzrD4TaZQ", "og": {"title": "Superbonus 110%: i vincoli che rischiano di farlo fallire", "type": "article", "url": "https://www.laleggepertutti.it/399370_superbonus-110-i-vincoli-che-rischiano-di-farlo-fallire", "site_name": "La Legge per Tutti", "image": "https://www.laleggepertutti.it/wp-content/uploads/2020/05/ristrutturazione-casa.jpg"}, "twitter": {"card": "summary", "site": "@laleggepertutti", "creator": "@laleggepertutti", "url": "https://www.laleggepertutti.it/399370_superbonus-110-i-vincoli-che-rischiano-di-farlo-fallire", "title": "Superbonus 110%: i vincoli che rischiano di farlo fallire", "description": "Tempi lunghi e burocrazia pesante potrebbero limitare in modo importante il ricorso alla cessione del credito per beneficiare dell\u2019agevolazione.", "image": "https://www.laleggepertutti.it/wp-content/uploads/2020/05/ristrutturazione-casa.jpg"}, "description": "Tempi lunghi e burocrazia pesante potrebbero limitare in modo importante il ricorso alla cessione del credito per beneficiare dell'agevolazione.", "generator": "WordPress 5.4.1", "article_id": 399370, "url": "https://www.laleggepertutti.it/399370_superbonus-110-i-vincoli-che-rischiano-di-farlo-fallire", "article_title": "Superbonus 110%: i vincoli che rischiano di farlo fallire", "author_id": 295, "author_name": "Carlos Arija Garcia", "article_date": "15-05-2020"}, "canonical_link": "https://www.laleggepertutti.it/399370_superbonus-110-i-vincoli-che-rischiano-di-farlo-fallire"}