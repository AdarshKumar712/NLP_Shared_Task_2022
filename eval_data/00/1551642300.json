{"source_url": "https://web.archive.org", "url": "https://web.archive.org/web/20200319182827id_/https://www.takvim.com.tr/saglik/2020/03/18/koronaviruste-sakal-stili-risk-olusturuyor-mu-bilim-kurulu-uyesi-acikladi", "title": "Koronavir\u00fcste sakal stili risk olu\u015fturuyor mu? Bilim Kurulu \u00dcyesi a\u00e7\u0131klad\u0131", "top_image": "https://iatkv.tmgrup.com.tr/ae20a1/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f18%2fkoronaviruste-sakal-stili-risk-olusturuyor-mu-bilim-kurulu-uyesi-acikladi-1584525781165.jpg", "meta_img": "https://iatkv.tmgrup.com.tr/ae20a1/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f18%2fkoronaviruste-sakal-stili-risk-olusturuyor-mu-bilim-kurulu-uyesi-acikladi-1584525781165.jpg", "images": ["https://www.facebook.com/tr?id=1915741338735477&ev=PageView&noscript=1", "https://isbh.tmgrup.com.tr/sbh/site/v3/i/ztk-1.png", "https://itkv.tmgrup.com.tr/site/v2/i/takvim-logo.png?v=1", "https://i.tmgrup.com.tr/i/i.gif", "https://itkv.tmgrup.com.tr/site/v2/i/flip2.png", "https://itkv.tmgrup.com.tr/site/v2/i/icon-mosque.png", "https://iatkv.tmgrup.com.tr/dfc093/616/321/0/0/960/500?u=https%3a%2f%2fitkv.tmgrup.com.tr%2f2020%2f03%2f18%2fkoronaviruste-sakal-stili-risk-olusturuyor-mu-bilim-kurulu-uyesi-acikladi-1584525781165.jpg", "https://isbh.tmgrup.com.tr/sbh/site/v3/i/ztk-2.png", "https://iatkv.tmgrup.com.tr/ae20a1/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f18%2fkoronaviruste-sakal-stili-risk-olusturuyor-mu-bilim-kurulu-uyesi-acikladi-1584525781165.jpg"], "movies": [], "text": "Ba\u015fkent \u00dcniversitesi G\u00f6\u011f\u00fcs Hastal\u0131klar\u0131 Ana Bilim Dal\u0131 \u00d6\u011fretim \u00dcyesi ve Bilim Kurulu \u00fcyesi Prof. Dr. F\u00fcsun Ey\u00fcbo\u011flu, sakal\u0131 olan ki\u015filerin koronavir\u00fcs tedbirleri konusunda zorluk ya\u015fad\u0131\u011f\u0131 ve risk ta\u015f\u0131d\u0131\u011f\u0131 konusunda de\u011ferlendirmede bulundu. Prof. Dr. Ey\u00fcbo\u011flu, \"Sakal\u0131 \u00e7ok olan ki\u015filerde tozdan ziyade damlac\u0131klar o sakall\u0131 b\u00f6lgede daha fazla kalabilir; ama bununla ilgili yap\u0131lm\u0131\u015f bir \u00e7al\u0131\u015fma vard\u0131r diyemem. Teorik olarak sakal, damlac\u0131klar\u0131n o b\u00f6lgede daha fazla kalmas\u0131na sebep olabilir. \u00d6rne\u011fin ki\u015finin eli sakal\u0131na de\u011fdikten sonra elini a\u011fz\u0131na ya da burnuna g\u00f6t\u00fcrd\u00fc\u011f\u00fcnde yine enfeksiyonu yayabilir\" dedi.\n\n'SAKALA G\u00d6RE MASKE'\n\nProf. Dr. Ey\u00fcbo\u011flu, sakall\u0131 olup, koronavir\u00fcs tan\u0131s\u0131 alm\u0131\u015f hastalarda \u00f6zel maskeler kullan\u0131ld\u0131\u011f\u0131n\u0131 da ifade ederek, \"\u00c7\u00fcnk\u00fc maskeyi usul\u00fcne uygun kullanmam\u0131z laz\u0131m. Yani maske burnu, y\u00fcz\u00fcn yanlar\u0131n\u0131 ve \u00e7enenin alt\u0131n\u0131 da kapatacak ki soluk al\u0131n\u0131p verildi\u011fi zaman da o damlac\u0131klar\u0131n d\u0131\u015far\u0131ya \u00e7\u0131kmas\u0131 engellenecek. Ama sakal oldu\u011fu zaman boyutuna ba\u011fl\u0131 olarak maske de de\u011fi\u015fmekte. D\u00fcnya Sa\u011fl\u0131k \u00d6rg\u00fct\u00fc bu \u015fekilde sakall\u0131 ki\u015filer i\u00e7in maskeler geli\u015ftirmi\u015f durumda ve o ki\u015filer i\u00e7in bu t\u00fcr maskelerin kullan\u0131lmas\u0131 \u00f6nerilmekte. Yine ayn\u0131 \u015fekilde Covid-19'lu bir hastayla temas halinde olmu\u015f sakall\u0131 bir bireyin, sakal\u0131na uygun olan bir maskeyi kullanmas\u0131 daha uygun olacakt\u0131r\" diye konu\u015ftu.\n\n\n\n\n\nPROF. DR. \u00d6ZYARAL: L\u0130TERAT\u00dcRDE YOK\n\nKoruyucu Sa\u011fl\u0131k Uzman\u0131 Prof. Dr. O\u011fuz \u00d6zyaral ise sa\u00e7\u0131n veya bir k\u0131l\u0131n i\u00e7inde ya\u015fay\u0131p, geli\u015fen bir vir\u00fcs\u00fcn hen\u00fcz literat\u00fcrde olmad\u0131\u011f\u0131n\u0131 dile getirerek, \"Birisi sa\u00e7 ve sakal kestirmeyi kafas\u0131na koyup, bunu sosyal medyadan yazd\u0131ysa uyduruyor. Koronavir\u00fcs \u00fcst solunum yoluyla yani a\u011f\u0131z ve burundan gelip akci\u011ferlere do\u011fru iniyor. Herkesin ba\u011f\u0131\u015f\u0131kl\u0131k sistemi farkl\u0131d\u0131r, tutunur veya tutunamaz. O y\u00fczden herkesi tehlike olarak g\u00f6r\u00fcp mesafeyi korumak gerekiyor\" ifadelerini kulland\u0131.\n\nTBMM SA\u011eLIK KOM\u0130SYONU BA\u015eKANI: \u00d6NEML\u0130 OLAN ELLER\n\nTBMM Sa\u011fl\u0131k Komisyonu Ba\u015fkan\u0131 ve AK Parti Ordu Milletvekili \u015eenel Yediy\u0131ld\u0131z da \"El nas\u0131l mikropla temas ediyorsa, b\u0131y\u0131k, sakal, sa\u00e7 da mikrobu bir s\u00fcre tutuyor belki. Ama as\u0131l \u00f6nemli olan burada eller. \u00c7ok da panik yapacak bir durum de\u011fil. Biz burada kendi kendimize tedbirlerimizi alaca\u011f\u0131z. Birbirimizden uzak duraca\u011f\u0131z\" diye konu\u015ftu.\n\nAK Parti Ad\u0131yaman Milletvekili Yakup Ta\u015f ise \"Temizli\u011fine dikkat ettikten sonra; sa\u00e7 sakal kesmeye gerek yok. Bunun i\u00e7in erkeklerin sakal\u0131n\u0131 kesmesine gerek yok\" ifadesini kulland\u0131.\n\n", "keywords": [], "meta_keywords": [""], "tags": ["AK Parti", "F\u00fcsun Ey\u00fcbo\u011flu", "Bilim Kurulu", "Ba\u015fkent \u00dcniversitesi"], "authors": [], "publish_date": "Wed Mar 18 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://itkv.tmgrup.com.tr/site/v2/i/favicon.ico", "meta_data": {"Description": "D\u00fcnyay\u0131 esir alan koronavir\u00fcste sakal ve sakal stilinin risk olu\u015fturdu\u011fu iddias\u0131, tart\u0131\u015fmalara yol a\u00e7t\u0131. Bilim Kurulu \u00dcyesi Prof. Dr. F\u00fcsun Ey\u00fcbo\u011flu, sakalda tozdan ziyade damlac\u0131klar\u0131n olabilece\u011fini, bunun da enfeksiyonu yayabilece\u011fini s\u00f6yledi. Ey\u00fcbo\u011flu, sakal\u0131n maske kullan\u0131m\u0131n\u0131 da zorla\u015ft\u0131rd\u0131\u011f\u0131n\u0131...", "news_keywords": "Bilim Kurulu,Ba\u015fkent \u00dcniversitesi,AK Parti,F\u00fcsun Ey\u00fcbo\u011flu", "Rating": "General", "Distribution": "Global", "verify-v1": "aOlPQ57PwQiLEFaWZeaTbD4pL0v2QIC45KbX+24275Y=", "tagCategory": "Flash Bar | Ana Sayfa | Ya\u015fam | sa\u011fl\u0131k", "tagContentType": "haber", "og": {"type": "article", "title": "Koronavir\u00fcste sakal stili risk olu\u015fturuyor mu? Bilim Kurulu \u00dcyesi a\u00e7\u0131klad\u0131", "description": "D\u00fcnyay\u0131 esir alan koronavir\u00fcste sakal ve sakal stilinin risk olu\u015fturdu\u011fu iddias\u0131, tart\u0131\u015fmalara yol a\u00e7t\u0131. Bilim Kurulu \u00dcyesi Prof. Dr. F\u00fcsun Ey\u00fcbo\u011flu, sakalda tozdan ziyade damlac\u0131klar\u0131n olabilece\u011fini, bunun da enfeksiyonu yayabilece\u011fini s\u00f6yledi. Ey\u00fcbo\u011flu, sakal\u0131n maske kullan\u0131m\u0131n\u0131 da zorla\u015ft\u0131rd\u0131\u011f\u0131n\u0131...", "url": "https://www.takvim.com.tr/saglik/2020/03/18/koronaviruste-sakal-stili-risk-olusturuyor-mu-bilim-kurulu-uyesi-acikladi", "image": {"identifier": "https://iatkv.tmgrup.com.tr/ae20a1/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f18%2fkoronaviruste-sakal-stili-risk-olusturuyor-mu-bilim-kurulu-uyesi-acikladi-1584525781165.jpg", "width": 600, "height": 314}, "site_name": "takvim.com.tr"}, "twitter": {"card": "summary_large_image", "title": "Koronavir\u00fcste sakal stili risk olu\u015fturuyor mu? Bilim Kurulu \u00dcyesi a\u00e7\u0131klad\u0131", "description": "Haberin devam\u0131", "url": "https://www.takvim.com.tr/saglik/2020/03/18/koronaviruste-sakal-stili-risk-olusturuyor-mu-bilim-kurulu-uyesi-acikladi", "image": "https://iatkv.tmgrup.com.tr/ae20a1/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f18%2fkoronaviruste-sakal-stili-risk-olusturuyor-mu-bilim-kurulu-uyesi-acikladi-1584525781165.jpg"}, "application-name": "takvim.com.tr", "fb": {"admins": 100001253668158, "page_id": 163484663666075, "pages": 163484663666075}}, "canonical_link": "https://www.takvim.com.tr/saglik/2020/03/18/koronaviruste-sakal-stili-risk-olusturuyor-mu-bilim-kurulu-uyesi-acikladi"}