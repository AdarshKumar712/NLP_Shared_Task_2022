{"source_url": "https://web.archive.org", "url": "https://web.archive.org/web/20200810054657id_/https://film.interia.pl/telewizja/news-afery-wokol-kingi-rusin-ciag-dalszy-sa-juz-24-skargi,nId,4335848", "title": "Afery wok\u00f3\u0142 Kingi Rusin ci\u0105g dalszy. S\u0105 ju\u017c 24 skargi!", "top_image": "https://i.iplsc.com/-/0009USJ86VY9E7TI-C411.jpg", "meta_img": "https://i.iplsc.com/-/0009USJ86VY9E7TI-C411.jpg", "images": ["https://web.archive.org/i/interia_logo_b.svg", "https://i.iplsc.com/interia-pl/0009A60QQ5I2TYF7-C301.jpg", "https://web.archive.org/i/service_logo_s.svg", "https://i.iplsc.com/-/0009USJ86VY9E7TI-C122.jpg", "https://web.archive.org/i/interia-logo-2-0.svg", "https://e.hub.com.pl/images/adx_fixed/close.svg", "https://i.iplsc.com/kinga-rusin-i-borys-szyc-w-los-angeles-luty-2019/0009USIFI9ORQFXG-C122-F4.jpg", "https://web.archive.org/p.gif", "https://i.iplsc.com/-/0009USJ86VY9E7TI-C411.jpg"], "movies": [], "text": "Ju\u017c 24 skargi wp\u0142yn\u0119\u0142y do Krajowej Rady Radiofonii i Telewizji w zwi\u0105zku z materia\u0142em o Kindze Rusin, kt\u00f3ry w niedziel\u0119, 16 lutego, pokaza\u0142y \"Wiadomo\u015bci\" TVP.\n\nKinga Rusin zapowiedzia\u0142a kroki prawne wobec TVP. Odszkodowania przyznane jej ewentualnie przez s\u0105dy prezenterka przeznaczy na polsk\u0105 onkologi\u0119. Agencja FORUM\n\nDo Krajowej Rady Radiofonii i Telewizji wci\u0105\u017c sp\u0142ywaj\u0105 skargi w zwi\u0105zku z materia\u0142em \"Wiadomo\u015bci\" na temat Kingi Rusin. Jak podaje press.pl, we wtorek, 18 lutego, zg\u0142oszono ju\u017c 24 skargi.\n\nReklama\n\nCzego dotyczy\u0142y? Opr\u00f3cz sformu\u0142owa\u0144, \u017ce materia\u0142 by\u0142 nieetyczny, pojawiaj\u0105 si\u0119 konkretne zarzuty. \"Chodzi m.in. o to, \u017ce by\u0142 obra\u017aliwy przez wykorzystanie m\u0119skiego lektora imituj\u0105cego damski g\u0142os przy czytaniu wpisu Kingi Rusin w mediach spo\u0142eczno\u015bciowych; poni\u017ca konkretne osoby, np. Borysa Szyca w zwi\u0105zku z jego alkoholizmem, i stosowana w nim by\u0142a mowa nienawi\u015bci\" - informuje press.pl.\n\nTelewizja Polska nie ma sobie nic do zarzucenia. Jaros\u0142aw Olechowski, dyrektor Telewizyjnej Agencji Informacyjnej, o\u015bwiadczy\u0142, \u017ce materia\u0142 podoba\u0142 si\u0119 widzom \"Wiadomo\u015bci\", o czym \u015bwiadcz\u0105 wysokie wyniki ogl\u0105dalno\u015bci niedzielnego programu.\n\n\"Nie chc\u0119 wypowiada\u0107 si\u0119 na temat zapowiadanych pozw\u00f3w, poczekamy, a\u017c je dostaniemy\" - powiedzia\u0142 Olechowski w rozmowie z portalem Wirtualnemedia.pl.\n\nW niedzielnym wydaniu \"Wiadomo\u015bci\" TVP zosta\u0142 wyemitowany materia\u0142 autorstwa Macieja Sawickiego, w kt\u00f3rym reporter w niezwykle ostry spos\u00f3b atakowa\u0142 King\u0119 Rusin za jej relacj\u0119 z pooscarowej imprezy, na kt\u00f3rej sfotografowa\u0142a si\u0119 m.in. z Adele.\n\nPrzypomnijmy, \u017ce opublikowane na Instagramie zdj\u0119cie rozp\u0119ta\u0142o prawdziw\u0105 medialn\u0105 burz\u0119. Dziennikarka za spraw\u0105 relacji z imprezy u Beyonce i Jaya-Z zyska\u0142a s\u0142aw\u0119 za granic\u0105, sta\u0142a si\u0119 bohaterk\u0105 wielu mem\u00f3w, spraw\u0119 skomentowa\u0142y r\u00f3wnie\u017c rodzime gwiazdy.\n\n\n\nGdy temat ju\u017c przycich\u0142, w \"Wiadomo\u015bciach\" pojawi\u0142 si\u0119 wspomniany reporta\u017c wymierzony w Rusin. Jej relacja zosta\u0142a w nim m.in. przeczytana przez lektora piskliwym g\u0142osem, co mia\u0142o na celu wy\u015bmianie i poni\u017cenie dziennikarki.\n\nW materiale zosta\u0142y r\u00f3wnie\u017c przytoczone s\u0142owa aktora Piotra Zelta, uderzaj\u0105ce w dziennikark\u0119. Pokazano r\u00f3wnie\u017c wideo, na kt\u00f3rym wida\u0107 \"zamroczonego\" Borysa Szyca.\n\nZdj\u0119cie Kinga Rusin i Borys Szyc w Los Angeles (luty 2019) / Darek Majewski / Agencja FORUM\n\nW poniedzia\u0142ek, 17 lutego, stanowisko w tej sprawie zaj\u0105\u0142 aktor Piotr Zelt, kt\u00f3rego kr\u00f3tk\u0105 wypowied\u017a zacytowano w relacji. Przeprosi\u0142 za sw\u00f3j udzia\u0142 w materiale i przekonywa\u0142, \u017ce znalaz\u0142 si\u0119 w nim na innych zasadach, ni\u017c obiecywa\u0142 mu przygotowuj\u0105cy go reporter.\n\n\"To jest okropna manipulacja, co zrobili, nadu\u017cyli mojego zaufania. Czuj\u0119 si\u0119 oszukany przez dziennikarza Macieja Sawickiego\" - o\u015bwiadczy\u0142.\n\nR\u00f3wnie\u017c w poniedzia\u0142ek Rusin opublikowa\u0142a obszerny wpis na Instagramie, w kt\u00f3rym wytkn\u0119\u0142a TVP k\u0142amstwo i propagand\u0119. \"Do TVP, po wczorajszym materiale o mnie w Wiadomo\u015bciach: wy \u017ca\u0142osne, k\u0142amliwe kreatury! 2 miliardy zamiast na onkologi\u0119 na tak\u0105 bzdurn\u0105, t\u0119p\u0105 propagand\u0119!? I to w takim dennym wykonaniu! Jak zwykle, same k\u0142amstwa, manipulacje i szczucie!\" - napisa\u0142a oburzona Rusin na Instagramie.\n\n\n\nBorys Szyc tak\u017ce opublikowa\u0142 w mediach spo\u0142eczno\u015bciowych poruszaj\u0105cy wpis, ods\u0142aniaj\u0105cy kulisy jego walki z na\u0142ogiem alkoholowym. To efekt wymierzonego m.in. w niego materia\u0142u, kt\u00f3ry pojawi\u0142 si\u0119 wyemitowanych 16 lutego w \"Wiadomo\u015bciach\".\n\n\"10 sierpnia 2014 roku podj\u0105\u0142em decyzje,\u017ceby nie pi\u0107. (...) Moja terapia trwa\u0142a 8 miesi\u0119cy. Jak 8 lat podstaw\u00f3wki. Gdzie od nowa uczysz si\u0119 \u017cy\u0107, rozumie\u0107 co czujesz. Stajesz wreszcie oko w oko z kim\u015b, od kogo tak d\u0142ugo ucieka\u0142e\u015b. Kogo nie umia\u0142e\u015b pokocha\u0107. Ze sob\u0105. I zrzucasz z siebie ogromne brzemi\u0119. A jest nim wszechobecne w \u017cyciu alkoholika K\u0141AMSTWO\" - pisa\u0142 aktor.\n\n\n\n\"Drogi Panie Sawicki z TVP! Drogie \"wiadomo\u015bci\"...! K\u0142amstwo i manipulacje to oznaka chorego organizmu. Chory nie widzi, \u017ce jest chory. Ale po to ma innych wok\u00f3\u0142, \u017ceby mu to u\u015bwiadomili. Jeste\u015bcie Pa\u0144stwo chorzy i to smutne\" - doda\u0142 Szyc.\n\nAktora wspar\u0142o wiele os\u00f3b ze \u015bwiata filmu, jak i spora grupa fan\u00f3w.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/film-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#00b5d9", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "skargi, wp\u0142yn\u0119\u0142y, Krajowej, Rady, Radiofonii, Telewizji, zwi\u0105zku, materia\u0142em, Kindze, Rusin, kt\u00f3ry, niedziel\u0119, lutego, pokaza\u0142y, Wiadomo\u015bci", "Description": "Afery wok\u00f3\u0142 Kingi Rusin ci\u0105g dalszy. S\u0105 ju\u017c 24 skargi! - film.interia.pl - Ju\u017c 24 skargi wp\u0142yn\u0119\u0142y do Krajowej Rady Radiofonii i Telewizji w zwi\u0105zku z materia\u0142em o Kindze Rusin, kt\u00f3ry w niedziel\u0119, 16 lutego, pokaza\u0142y \"Wiadomo\u015bci\" TVP. - film.interia.pl", "twitter": {"description": "Ju\u017c 24 skargi wp\u0142yn\u0119\u0142y do Krajowej Rady Radiofonii i Telewizji w zwi\u0105zku z materia\u0142em o Kindze Rusin, kt\u00f3ry w niedziel\u0119, 16 lutego, pokaza\u0142y \"Wiadomo\u015bci\" TVP.", "card": "summary_large_image"}, "og": {"type": "article", "title": "Nie milkn\u0105 echa afery wok\u00f3\u0142 Kingi Rusin! TVP za to zap\u0142aci?", "description": "Kliknij i zobacz wi\u0119cej.", "image": "https://i.iplsc.com/-/0009USJ86VY9E7TI-C411.jpg", "url": "https://film.interia.pl/telewizja/news-afery-wokol-kingi-rusin-ciag-dalszy-sa-juz-24-skargi,nId,4335848"}, "news_keywords": "film.interia.pl, Kinga Rusin, telewizja", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://film.interia.pl/telewizja/news-afery-wokol-kingi-rusin-ciag-dalszy-sa-juz-24-skargi,nId,4335848"}