{"source_url": "https://www.augustanews.it", "url": "https://www.augustanews.it/augusta-assoluzione-carrubba-e-scioglimento-del-consiglio-per-mafia-piscitello-chiedere-la-riabilitazione-della-citta/", "title": "Augusta, assoluzione Carrubba e scioglimento del Consiglio per mafia. Piscitello: \u201cchiedere la riabilitazione della citt\u00e0\u201d", "top_image": "https://www.augustanews.it/cms/wp-content/uploads/2017/12/piscitello-rino-675x350.jpg", "meta_img": "https://www.augustanews.it/cms/wp-content/uploads/2017/12/piscitello-rino-675x350.jpg", "images": ["https://www.augustanews.it/cms/wp-content/uploads/2019/12/keyok-leaderb_DIC_19.gif", "https://www.augustanews.it/cms/wp-content/uploads/2020/06/Matilde-Barnaba\u0300-152x110.jpeg", "https://www.augustanews.it/cms/wp-content/themes/citynews/images/logo-mobile.png?v=70420", "https://pixel.quantserve.com/pixel/p-UWGxKnqsXjDke.gif", "https://www.augustanews.it/cms/wp-content/uploads/2020/06/Luglio-Franco-1-Anniversario-152x110.jpg", "https://www.augustanews.it/cms/wp-content/themes/citynews/images/logo-footer.png?v=83625", "https://www.augustanews.it/cms/wp-content/uploads/2020/06/Amara-90\u00b0giorno-152x110.jpeg", "https://www.siracusanews.it/cms/wp-content/uploads/2020/06/970x250_promo19.gif", "https://www.siracusanews.it/cms/wp-content/uploads/2020/06/ARCHIMEDE-ESTATE-SRNEWS-970-250.jpg", "https://www.augustanews.it/cms/wp-content/uploads/2020/06/Maria-Lombardo-Anniversario-152x110.jpeg", "https://www.augustanews.it/cms/wp-content/themes/citynews/images/logo.png?v=31464", "https://www.augustanews.it/cms/wp-content/uploads/2017/12/piscitello-rino-675x350.jpg", "https://www.augustanews.it/cms/wp-content/uploads/2018/01/banner-cannata.gif", "https://www.siracusanews.it/cms/wp-content/uploads/2020/05/970x250_promocumi.gif"], "movies": [], "text": "\u201cPrima di iniziare la campagna elettorale, e di dividersi come \u00e8 normale e giusto fare, facciano in modo unitario una conferenza stampa nella quale dichiarino la loro soddisfazione per la conclusione della vicenda e chiedano tutti insieme la riabilitazione formale della citt\u00e0\u201d. La proposta a tutti i partiti e forze politiche augustane arriva da Rino Piscitello, ex parlamentare che entra cos\u00ec nel merito dell\u2019assoluzione, divenuta definitiva, dall\u2019accusa di concorso esterno in associazione mafiosa e voto di scambio dell\u2019ex sindaco Massimo Carrubba a cui \u00e8 strettamente legato lo scioglimento del consiglio comunale per infiltrazioni mafiose del 2013.\n\nL\u2019ex parlamentare invia \u201cpubblicamente le sue felicitazioni all\u2019amico\u201d Carrubba. Lui che, gi\u00e0 nel 2015, lo aveva difeso strenuamente con una conferenza stampa in cui, assumendosi anche un rischio personale, aveva distribuito centinaia di copie della relazione riservata della commissione d\u2019accesso che proponeva al Prefetto di Siracusa lo scioglimento del Consiglio comunale, in modo che \u201cognuno ha avuto la possibilit\u00e0 di vedere gli strafalcioni, gli errori, le omonimie e la sostanziale inconsistenza di quelle pagine che erano calate come un maglio sul corpo vivo della citt\u00e0 di Augusta\u201d. Oggi Piscitello sostiene che questa vicenda riguarda l\u2019intera collettivit\u00e0 perch\u00e9 \u201c\u00e8 caduta come una macchia orrenda sulla storia della citt\u00e0? Non possiamo derubricarla a fatto personale. E chi lo propone \u00e8 un pessimo politico e soprattutto un pessimo cittadino \u2013 scrive in una nota -. Carrubba adesso \u00e8 stato assolto dalla magistratura, ma gi\u00e0 da ben cinque anni tutti conoscono l\u2019assurdit\u00e0 di quella operazione ben congegnata che port\u00f2 allo scioglimento per mafia del Consiglio comunale e poco prima alle dimissioni del sindaco colpito da avviso di garanzia. Tutti hanno visto crollare una a una le accuse e soprattutto tutti sanno che dietro quell\u2019operazione vi era quello che \u00e8 stato definito Sistema Siracusa che intendeva mettere le mani su Augusta e controllarla. E lo sa da allora anche la sindaca (o signora sindaco se preferisce)\u201d.\n\nPiscitello le ricorda che la citt\u00e0 che amministra \u00e8 stata infangata e insultata con disonore \u201ce lei, per timore di dover ritrattare parte del veleno che \u2013 prosegue \u2013 avall\u00f2 e per alcuni aspetti contribu\u00ec ad alimentare, prova a dire che si tratta di un fatto personale che riguarda l\u2019ex sindaco. Invece di gridare che la citt\u00e0 merita, anche se ci\u00f2 avrebbe solo un effetto simbolico, l\u2019annullamento del decreto di scioglimento e che le sentenze del Tar e del Cga vengano riconsiderate alla luce delle novit\u00e0 emerse nel processo penale, la sindaca (o signora sindaco se preferisce) prova a fischiettare\u201d.\n\nDa qui l\u2019appello alle forze politiche perch\u00e9 si proceda a una riabilitazione della citt\u00e0 dalla macchia di Comune mafioso.", "keywords": [], "meta_keywords": [""], "tags": [], "authors": [], "publish_date": "Thu Jun 11 13:24:08 2020", "summary": "", "article_html": "", "meta_description": "", "meta_lang": "it", "meta_favicon": "https://www.augustanews.it/cms/wp-content/themes/citynews/images/icon/apple-icon-72x72.png", "meta_data": {"msapplication-TileColor": "#ffffff", "msapplication-TileImage": "https://www.augustanews.it/cms/wp-content/themes/citynews/images/icon/ms-icon-144x144.png", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Augusta, assoluzione Carrubba e scioglimento del Consiglio per mafia. Piscitello: \"chiedere la riabilitazione della citt\u00e0\" - Augusta News", "description": "\u201cNon un fatto personale\u201d", "url": "https://www.augustanews.it/augusta-assoluzione-carrubba-e-scioglimento-del-consiglio-per-mafia-piscitello-chiedere-la-riabilitazione-della-citta/", "site_name": "Augusta News", "image": {"identifier": "https://www.augustanews.it/cms/wp-content/uploads/2017/12/piscitello-rino-675x350.jpg", "width": 675, "height": 350}}, "article": {"publisher": "https://www.facebook.com/AugustaNewsit-137097013572228/", "published_time": "2020-06-11T13:24:08+00:00"}, "twitter": {"card": "summary"}, "generator": "Site Kit by Google 1.9.0", "google-site-verification": "0hCjGRKkFv_rPir72mpusMM_UjaBIwJF8rUqCCYvc1U"}, "canonical_link": "https://www.augustanews.it/augusta-assoluzione-carrubba-e-scioglimento-del-consiglio-per-mafia-piscitello-chiedere-la-riabilitazione-della-citta/"}