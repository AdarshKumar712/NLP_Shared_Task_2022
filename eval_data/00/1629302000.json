{"source_url": "https://web.archive.org", "url": "https://web.archive.org/web/20210128022130id_/https://www.rsi.ch/news/mondo/Cauzione-milionaria-per-Derek-Chauvin-13118526.html", "title": "Cauzione milionaria per Derek Chauvin", "top_image": "https://www.rsi.ch/news/mondo/Unimmagine-scattata-pochi-minuti-prima-dellinizio-delludienza-13118529.html/ALTERNATES/LANDSCAPE_744/Un'immagine%20scattata%20pochi%20minuti%20prima%20dell'inizio%20dell'udienza?1611800489496", "meta_img": "https://www.rsi.ch/news/mondo/Unimmagine-scattata-pochi-minuti-prima-dellinizio-delludienza-13118529.html/ALTERNATES/LANDSCAPE_744/Un'immagine%20scattata%20pochi%20minuti%20prima%20dell'inizio%20dell'udienza?1611800489496", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://rsi-ssl.wemfbox.ch/cgi-bin/ivw/CP/RSI/news/mondo/", "https://web.archive.org/static/assets/images/catalog/c-header/logos/news_subsection.svg", "https://www.rsi.ch/incoming/Derek-Chauvin-13118523.html/ALTERNATES/LANDSCAPE_744/Derek%20Chauvin", "https://web.archive.org/static/assets/images/catalog/c-header/logos/news_subsection-mobile.svg", "https://web.archive.org/static/img/img-placeholder16-9.png", "https://www.rsi.ch/news/mondo/Unimmagine-scattata-pochi-minuti-prima-dellinizio-delludienza-13118529.html/ALTERNATES/LANDSCAPE_744/Un'immagine%20scattata%20pochi%20minuti%20prima%20dell'inizio%20dell'udienza?1611800489496", "https://web.archive.org/static/assets/images/app/icon-app-news.jpg", "https://web.archive.org/static/assets/images/logo-play.svg"], "movies": [], "text": "Per quindici minuti. Ammanettato. Silente, nella sua tenuta arancione. In videoconferenza Derek Chauvin, l\u2019ex poliziotto accusato di omicidio volontario di George Floyd, \u00e8 apparso poco fa davanti alla Giudice del circondario di Minneapolis. L\u2019audizione \u00e8 durata un quarto d\u2019ora e al termine \u00e8 stata stabilita la sua cauzione: sino a un milione e duecentocinquantamila dollari (un milione con eventuali vincoli alla libert\u00e0 provvisoria). Il procuratore ha sostenuto che un simile importo \u00e8 motivato dalla \u201cgravit\u00e0 delle accuse nei suoi confronti\u201d e dalla veemenza dell\u2019opinione pubblica che ne rendono rischiosa l\u2019eventuale libert\u00e0 condizionata. Il 44enne poliziotto e il suo avvocato non hanno obiettato. Al di l\u00e0 dell\u2019ammontare milionario della cauzione, l\u2019audizione \u00e8 stata celere e formale. Chauvin apparir\u00e0 di fronte al giudice nuovamente il 29 giugno, data in cui sono stati convocati pure gli altri tre ex agenti di polizia coinvolti nell\u2019uccisione del 46enne nero, incriminati per complicit\u00e0.\n\nIntanto a Houston, sua citt\u00e0 d\u2019origine, \u00e8 iniziata la veglia funebre per George Floyd dopo le commemorazioni degli scorsi giorni in Minnesota e nella Carolina del Nord. I funerali si terranno domani e gi\u00e0 oggi i famigliari di Floyd hanno ricevuto la visita \u2013 in forma privata \u2013 dell\u2019ex vicepresidente e candidato alla Casa Bianca Joe Biden. Un\u2019immagine dell\u2019incontro \u00e8 stata pubblicata su twitter dal noto reverendo Al Sharpton, che gi\u00e0 aveva officiato il saluto funebre di gioved\u00ec a Minneapolis.\n\nTG di luned\u00ec 08.06.2020", "keywords": [], "meta_keywords": ["RSI", "Radiotelevisione svizzera", "mondo", "attualit\u00e0 internazionale", "cronaca", "politica", "Europa", "Unione Europea", "Svizzera-UE"], "tags": [], "authors": ["Rsinews", "L Informazione Della Radiotelevisione Svizzera"], "publish_date": null, "summary": "", "article_html": "", "meta_description": "Cauzione milionaria per Derek Chauvin - L\u2019ex agente di polizia che due settimane fa ha soffocato l\u2019afroamericano per la prima volta davanti al Giudice", "meta_lang": "it", "meta_favicon": "/static/ico/apple-touch-icon-144-precomposed.png", "meta_data": {"theme-color": "#a2001e", "description": "Cauzione milionaria per Derek Chauvin - L\u2019ex agente di polizia che due settimane fa ha soffocato l\u2019afroamericano per la prima volta davanti al Giudice", "keywords": "RSI, Radiotelevisione svizzera, mondo, attualit\u00e0 internazionale, cronaca, politica, Europa, Unione Europea, Svizzera-UE", "author": "RSINews, l\u2019informazione della Radiotelevisione svizzera", "viewport": "width=device-width, initial-scale=1", "twitter": {"card": "summary", "image": "https://www.rsi.ch/news/mondo/Unimmagine-scattata-pochi-minuti-prima-dellinizio-delludienza-13118529.html/ALTERNATES/LANDSCAPE_744/Un'immagine%20scattata%20pochi%20minuti%20prima%20dell'inizio%20dell'udienza?1611800489496", "title": "Cauzione milionaria per Derek Chauvin", "url": "https://www.rsi.ch/news/mondo/Cauzione-milionaria-per-Derek-Chauvin-13118526.html", "description": "L\u2019ex agente di polizia che due settimane fa ha soffocato l\u2019afroamericano per la prima volta davanti al Giudice", "site": "rsi"}, "og": {"image": "https://www.rsi.ch/news/mondo/Unimmagine-scattata-pochi-minuti-prima-dellinizio-delludienza-13118529.html/ALTERNATES/LANDSCAPE_744/Un'immagine%20scattata%20pochi%20minuti%20prima%20dell'inizio%20dell'udienza?1611800489496", "title": "Cauzione milionaria per Derek Chauvin", "url": "https://www.rsi.ch/news/mondo/Cauzione-milionaria-per-Derek-Chauvin-13118526.html", "description": "L\u2019ex agente di polizia che due settimane fa ha soffocato l\u2019afroamericano per la prima volta davanti al Giudice", "site_name": "rsi"}, "fb": {"app_id": 403901089765227, "pages": 166752563681393}, "google-site-verification": "0fnCh8-XFdl18SB8GfxTTL3N3FYIwfnhtf_MWeORA2c", "apple-itunes-app": "app-id=948218765", "google-play-app": "app-id=ch.rsi.mobile", "msapplication-TileImage": "/static/ico/apple-touch-icon-144-precomposed.png", "msapplication-TileColor": "#ffffff", "apple-mobile-web-app-title": "RSI", "application-name": "RSI"}, "canonical_link": "https://www.rsi.ch/news/mondo/Cauzione-milionaria-per-Derek-Chauvin-13118526.html"}