{"source_url": "https://www.cronachenuoresi.it", "url": "https://www.cronachenuoresi.it/2020/01/31/hai-lasciato-un-vuoto-incolmabile-cosi-l-assassino-di-speranza-pontis-sui-social/", "title": "\u201cHai lasciato un vuoto incolmabile\u201d: cos\u00ec l\u2019 assassino di Speranza Pontis sui social", "top_image": "https://www.cronachenuoresi.it/wp-content/uploads/2020/01/Massimiliano-Farci-e-Speranza-ontis.jpg", "meta_img": "https://www.cronachenuoresi.it/wp-content/uploads/2020/01/Massimiliano-Farci-e-Speranza-ontis.jpg", "images": ["https://www.cronachenuoresi.it/wp-content/uploads/2017/11/logo_cronache_new_1.png", "https://www.cronachenuoresi.it/wp-content/themes/urbanmag-v1-03/images/social-share/facebook.png", "https://adv.cronachenuoresi.it/www/delivery/avw.php?zoneid=8&cb=INSERT_RANDOM_NUMBER_HERE&n=a071f3cd", "https://www.cronachenuoresi.it/wp-content/themes/urbanmag-v1-03/images/social-share/twitter.png", "https://adv.cronachenuoresi.it/www/delivery/avw.php?zoneid=5&cb=INSERT_RANDOM_NUMBER_HERE&n=adf03322", "https://adv.cronachenuoresi.it/www/delivery/avw.php?zoneid=7&cb=INSERT_RANDOM_NUMBER_HERE&n=a8a48664", "https://www.cronachenuoresi.it/wp-content/uploads/2020/01/crop-400x300.jpg", "https://www.cronachenuoresi.it/wp-content/uploads/2017/11/2017-03-27-13-56-58-725x483-400x300.jpg", "https://adv.cronachenuoresi.it/www/delivery/avw.php?zoneid=17&cb=INSERT_RANDOM_NUMBER_HERE&n=a1e1c6f7", "https://www.cronachenuoresi.it/wp-content/uploads/2019/11/Gavoi-World-Press-Photo-foto-S.Novellu-1-1-400x300.jpg", "https://adv.cronachenuoresi.it/www/delivery/avw.php?zoneid=2&cb=INSERT_RANDOM_NUMBER_HERE&n=a09f065b", "https://adv.cronachenuoresi.it/www/delivery/avw.php?zoneid=9&cb=INSERT_RANDOM_NUMBER_HERE&n=a0f301c1", "https://adv.cronachenuoresi.it/www/delivery/avw.php?zoneid=16&cb=INSERT_RANDOM_NUMBER_HERE&n=a701fec6", "https://www.cronachenuoresi.it/wp-content/uploads/2020/01/Giornata-della-Memoria-400x300.jpg", "https://www.cronachenuoresi.it/wp-content/uploads/2016/09/agroalimentare-400x300.jpg", "https://www.cronachenuoresi.it/wp-content/uploads/2017/03/violnezas-400x300.jpg", "https://www.cronachenuoresi.it/wp-content/uploads/2020/01/Ricami-e-filati-di-Antica-Bottega-Creativa-foto-Cronache-Nuoresi--400x300.jpg", "https://www.cronachenuoresi.it/wp-content/uploads/2016/11/Coro-Bendas-400x300.jpg", "https://www.cronachenuoresi.it/wp-content/uploads/2020/01/Manifesto-scrittura-medievale-400x300.jpg", "https://www.cronachenuoresi.it/wp-content/uploads/2020/01/So\u0300leandro-400x300.jpeg", "https://www.cronachenuoresi.it/wp-content/uploads/2020/01/82810721_726474674842223_5309691106802270208_o-1-400x300.jpg", "https://www.cronachenuoresi.it/wp-content/uploads/2020/02/brexit-4129517_1280-400x300.jpg", "https://www.cronachenuoresi.it/wp-content/uploads/2020/01/Lisetta-Bidoni-foto-S.Novellu-400x300.jpg", "https://www.cronachenuoresi.it/wp-content/uploads/2019/11/Storie-di-un-attimo-400x300.jpg", "https://www.cronachenuoresi.it/wp-content/uploads/2019/12/Antonio-Pintori-e-il-suo-staff-400x300.jpg", "http://www.cronachenuoresi.it/wp-content/uploads/2020/01/Speranza-Pontis-519x530.jpg", "https://www.cronachenuoresi.it/wp-content/uploads/2016/11/medici-400x300.jpg", "https://www.cronachenuoresi.it/wp-content/uploads/2016/01/Neonato-400x300.jpg", "https://adv.cronachenuoresi.it/www/delivery/avw.php?zoneid=13&cb=INSERT_RANDOM_NUMBER_HERE&n=ad648bf0", "https://adv.cronachenuoresi.it/www/delivery/avw.php?zoneid=1&cb=INSERT_RANDOM_NUMBER_HERE&n=a54c7ec4", "https://adv.cronachenuoresi.it/www/delivery/avw.php?zoneid=15&cb=INSERT_RANDOM_NUMBER_HERE&n=a10cb01c", "https://www.cronachenuoresi.it/wp-content/uploads/2020/01/Coronavirus-pandemia-virus-quarantena-400x300.jpg", "https://adv.cronachenuoresi.it/www/delivery/avw.php?zoneid=4&cb=INSERT_RANDOM_NUMBER_HERE&n=aec1b6fa", "https://www.cronachenuoresi.it/wp-content/themes/urbanmag-v1-03/images/dark/social-icon/facebook.png", "https://www.cronachenuoresi.it/wp-content/themes/urbanmag-v1-03/images/dark/social-icon/youtube.png", "https://www.cronachenuoresi.it/wp-content/uploads/2020/01/Massimiliano-Farci-e-Speranza-ontis.jpg", "https://www.cronachenuoresi.it/wp-content/uploads/2019/03/manginipisanelli-400x300.jpg", "https://www.cronachenuoresi.it/wp-content/uploads/2020/02/Epidemia-virus-coronavirus-contagio-400x300.jpg", "https://www.cronachenuoresi.it/wp-content/uploads/2020/01/Locandina-400x300.jpg", "https://www.cronachenuoresi.it/wp-content/themes/urbanmag-v1-03/images/dark/social-icon/rss.png", "https://www.cronachenuoresi.it/wp-content/themes/urbanmag-v1-03/images/dark/social-icon/twitter.png", "https://www.cronachenuoresi.it/wp-content/uploads/2019/01/Carabinierie-controlli-400x300.jpg", "https://adv.cronachenuoresi.it/www/delivery/avw.php?zoneid=11&cb=INSERT_RANDOM_NUMBER_HERE&n=ae9e71d8", "https://www.cronachenuoresi.it/wp-content/uploads/2019/11/Gerardo-Bonomo-alle-prese-con-la-Lab-Box-foto-S.Novellu-1-2-400x300.jpg", "https://adv.cronachenuoresi.it/www/delivery/avw.php?zoneid=18&cb=INSERT_RANDOM_NUMBER_HERE&n=a845c5e4", "https://www.cronachenuoresi.it/wp-content/uploads/2020/01/TOMBINO-400x300.jpg", "https://adv.cronachenuoresi.it/www/delivery/avw.php?zoneid=6&cb=INSERT_RANDOM_NUMBER_HERE&n=a6655fc0", "https://adv.cronachenuoresi.it/www/delivery/avw.php?zoneid=12&cb=INSERT_RANDOM_NUMBER_HERE&n=a57a5775", "https://www.cronachenuoresi.it/wp-content/themes/urbanmag-v1-03/images/social-share/google-plus.png", "https://adv.cronachenuoresi.it/www/delivery/avw.php?zoneid=10&cb=INSERT_RANDOM_NUMBER_HERE&n=a67b66a7", "https://www.cronachenuoresi.it/wp-content/uploads/2020/01/Locandina-2-400x300.jpg"], "movies": [], "text": "\u201cVoglio solo dire che hai lasciato un vuoto incolmabile, qui Tutti aspettano, sappi che hai un posto riservato nel cuore e non solo, che ogni cosa si pu\u00f2 sistemare, te lo dico io che so cosa vuol dire cadere nel baratro E pensare che tutto sia irrecuperabili, ,ma, non \u00e8 cos\u00ec, tutto quello che pensi sia irrecuperabile \u00e8 falso, tutto si sistema nella vita, nessuno giudicher\u00e0, tanti ti amano, tanti sperano in te, tanti credono in te, soprattutto io, qualunque sia il problema Ne parleremo anche se ne abbiamo parlato tanto, non smetteremo mai di parlarne. Ma ti supplico di fare in modo che possiamo parlarne. Ho sempre creduto nella SPERANZA\u201d .\n\nCos\u00ec Massimiliano Farci scriveva il 27 gennaio, sul suo profilo facebook, nessuno sapeva che stesse recitando una parte. Lui ignorava di essere all\u2019ultimo atto della messinscena: gli investigatori avevano stretto il cerchio intorno a Massimiliano Farci, 53 anni, di Assemini, gi\u00e0 condannato all\u2019ergastolo nel 1999 col fratello Alessandro per l\u2019omicidio di Roberto Baldussi, ragioniere di San Sperate, per impossessarsi della sua auto di lusso. Ora il co-autore del \u201cdelitto della Lotus rossa\u201d \u00e8 accusato di omicidio doloso, occultamento di cadavere, furto e utilizzo indebito del bancomat di Speranza Ponti, 50 anni, di Uri, trasferitasi da Genova ad Alghero dopo essersi fidanzata con lui. Oggi il cadavere della donna, la cui disponibilit\u00e0 economica era aumentata negli ultimi tempi grazie a un\u2019operazione immobiliare, \u00e8 stato ritrovato dai Carabinieri della compagnia di Alghero a Monte Carru, tra le campagne di Carrabufas e il centro abitato, in un\u2019area con un grande resort e villette a schiera utilizzate prevalentemente a fini ricettivi. A Natale i parenti di Speranza Ponti ne avevano denunciato la scomparsa.\n\nLe indagini dei Carabinieri, coordinate dal procuratore di Sassari, Gianni Caria, si erano concentrate subito su di lui. Scontati vent\u2019anni di reclusione, era in semi-libert\u00e0: di giorno gestiva la pizzeria \u201cSergio\u2019s\u201d di via XX settembre, a due passi dal centro storico della citt\u00e0 turistica, di notte rientrava in carcere, in via Vittorio Emanuele, non lontano dal suo locale. Il racconto reso ai militari che indagavano sulla sparizione della compagna non ha mai convinto.\n\nAnche i parenti di lei avevano ben chiaro cosa fosse successo, ma hanno rispettato la consegna del riserbo, consentendo agli inquirenti di far cadere in contraddizione il sospettato. DI lei non si avevano pi\u00f9 tracce da dicembre: Il 16 dello stesso mese, da un nuovo profilo facebook, Speranza Ponti aveva fatto sapere: \u201cSto benissimo\u2026 Sto andando verso la cattedrale di Compostela\u2026 FANTASTICO...\u201d. Il post la \u201cgeo-localizzava\u201d all\u2019aeroporto di Madrid, mentre il 9 dicembre dall\u2019aeroporto di Barcellona aveva scritto \u201ceccoci!!!!\u2026.finalmente...\u201d dal suo profilo abituale.\n\nNon capendo il perch\u00e9 di un nuovo profilo e della fine dei contatti con i parenti, i Carabinieri hanno intensificato le ricerche. Riscontri, interrogatori, verifiche e ieri la svolta: i Ris controllano il locale, lui viene interrogato ancora e alla fine ammette la morte della fidanzata. Dice di sapere dove si trova il cadavere, di averlo nascosto lui. Ma parla di suicidio. La data 6 dicembre. Per gli inquirenti, dopo ventuno anni, \u00e8 responsabile di un nuovo assassinio. Assistito dall\u2019avvocato Daniele Solinas, attender\u00e0 nel carcere di Bancali, a Sassari, di essere interrogato dal gip.", "keywords": [], "meta_keywords": [""], "tags": ["CRONACA REGIONALE"], "authors": [], "publish_date": "Fri Jan 31 00:00:00 2020", "summary": "", "article_html": "", "meta_description": "Cos\u00ec Massimiliano Farci scriveva il 27 gennaio, sul suo profilo facebook, nessuno sapeva che stesse recitando una parte", "meta_lang": "it", "meta_favicon": "", "meta_data": {"viewport": "initial-scale=1.0", "description": "Cos\u00ec Massimiliano Farci scriveva il 27 gennaio, sul suo profilo facebook, nessuno sapeva che stesse recitando una parte", "og": {"locale": "it_IT", "type": "article", "title": "\"Hai lasciato un vuoto incolmabile\": cos\u00ec l' assassino di Speranza Pontis sui social - Cronache Nuoresi", "description": "Cos\u00ec Massimiliano Farci scriveva il 27 gennaio, sul suo profilo facebook, nessuno sapeva che stesse recitando una parte", "url": "https://www.cronachenuoresi.it/2020/01/31/hai-lasciato-un-vuoto-incolmabile-cosi-l-assassino-di-speranza-pontis-sui-social/", "site_name": "Cronache Nuoresi", "image": {"identifier": "https://www.cronachenuoresi.it/wp-content/uploads/2020/01/Massimiliano-Farci-e-Speranza-ontis.jpg", "secure_url": "https://www.cronachenuoresi.it/wp-content/uploads/2020/01/Massimiliano-Farci-e-Speranza-ontis.jpg", "width": 900, "height": 600}}, "article": {"publisher": "https://www.facebook.com/CronacheNuoresi/", "tag": "Speranza Pontis", "section": "CRONACA REGIONALE", "published_time": "2020-01-31T21:30:28+00:00"}, "twitter": {"card": "summary_large_image", "description": "Cos\u00ec Massimiliano Farci scriveva il 27 gennaio, sul suo profilo facebook, nessuno sapeva che stesse recitando una parte", "title": "\"Hai lasciato un vuoto incolmabile\": cos\u00ec l' assassino di Speranza Pontis sui social - Cronache Nuoresi", "site": "@CronacheNuoresi", "image": "https://www.cronachenuoresi.it/wp-content/uploads/2020/01/Massimiliano-Farci-e-Speranza-ontis.jpg", "creator": "@CronacheNuoresi"}}, "canonical_link": "https://www.cronachenuoresi.it/2020/01/31/hai-lasciato-un-vuoto-incolmabile-cosi-l-assassino-di-speranza-pontis-sui-social/"}