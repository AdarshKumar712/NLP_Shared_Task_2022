{"source_url": "https://web.archive.org", "url": "https://web.archive.org/web/20201128033227id_/https://www.rp.pl/Covid-19/200609371-Pandemia-Procesje-skromne-i-wokol-kosciolow.html", "title": "Pandemia: Procesje skromne i wok\u00f3\u0142 ko\u015bcio\u0142\u00f3w", "top_image": "https://www.rp.pl/storyimage/RP/20200608/KRAJ/200609371/AR/0/AR-200609371.jpg?minW=200&minH=200&exactW=1200&exactH=716&lastModified=20200702014120", "meta_img": "https://www.rp.pl/storyimage/RP/20200608/KRAJ/200609371/AR/0/AR-200609371.jpg?minW=200&minH=200&exactW=1200&exactH=716&lastModified=20200702014120", "images": ["https://www.facebook.com/tr?id=523191148171355&ev=PageView&noscript=1", "https://web.archive.org/web/20201128033227id_/https:/www.rp.pl/Covid-19/ /storyimage/RP/20200609/KRAJ/200609325/AR/0/AR-200609325.jpg&MaxW=370", "https://web.archive.org/public/images/gremi-logo-white.svg", "https://web.archive.org/web/20201128033227id_/https:/www.rp.pl/Covid-19/ /storyimage/RP/20201003/KRAJ/201009791/AR/0/AR-201009791.jpg&MaxW=370", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://web.archive.org/web/20201128033227id_/https:/www.rp.pl/Covid-19/ /storyimage/RP/20200609/KRAJ/200609329/AR/0/AR-200609329.jpg&MaxW=370", "https://www.rp.pl/storyimage/RP/20200608/KRAJ/200609371/AR/0/AR-200609371.jpg?minW=200&minH=200&exactW=1200&exactH=716&lastModified=20200702014120", "https://web.archive.org/apps/pbcsi.dll/persbilde?Avis=RP&ID=940", "https://web.archive.org/public/images/logotypy_rzepy_rp2.svg", "https://web.archive.org/apps/Sc.dll/RP/NoJS/NoJS/story/20200608/KRAJ/200609371?nojs=1", "https://web.archive.org/apps/pbcsi.dll/storyimage/RP/20200608/KRAJ/200609371/AR/0/AR-200609371.jpg?imageversion=Artykul&lastModified=", "https://web.archive.org/web/20201128033227id_/https:/www.rp.pl/Covid-19/ /storyimage/RP/20200712/KRAJ/307129959/AR/0/AR-307129959.jpg&MaxW=370", "https://web.archive.org/public/images/logotyp_RGB_rppl_100lat.svg"], "movies": [], "text": "Zdaniem biskupa nie ma wi\u0119c co si\u0119 dziwi\u0107 obecno\u015bci w zakrystiach, czy nawet w pobli\u017cu o\u0142tarza \u015brodk\u00f3w dezynfekcyjnych, bo jest to oznaka \u201eodpowiedzialno\u015bci duszpasterzy za zdrowie uczestnik\u00f3w liturgii i ich komfort psychiczny\u201d.\n\nJest to tym wa\u017cniejsze, \u017ce ju\u017c za kilka dni czekaj\u0105 nas uroczysto\u015bci Bo\u017cego Cia\u0142a, tradycyjnie zwi\u0105zane z procesjami i du\u017cymi skupiskami wiernych i ich udzia\u0142em sakramentach.- Komunia przyjmowana na r\u0119k\u0119 nie jest oznak\u0105 braku szacunku dla Eucharystii \u2013 pisze krakowski biskup pomocniczy w mediach spo\u0142eczno\u015bciowych - lecz nawi\u0105zaniem do tradycji Ko\u015bcio\u0142a, a dzisiaj dodatkowo jest znakiem mi\u0142o\u015bci bli\u017aniego oraz uszanowaniem wra\u017cliwo\u015bci tych, kt\u00f3rzy przyjmuj\u0105 J\u0105 po nas.\n\nZ uwagi na wci\u0105\u017c napi\u0119ta sytuacj\u0119 sanitarna, uroczysto\u015bci Bo\u017cego Cia\u0142a w tym roku w wielu diecezjach odb\u0119d\u0105 si\u0119 w innej formie, ni\u017c zazwyczaj. Kszta\u0142t obchod\u00f3w zale\u017cy od diecezji, wi\u0119kszo\u015b\u0107 biskup\u00f3w wyda\u0142a ju\u017c jasne zalecenia co do procesji. I tak, np. abp Stanis\u0142aw G\u0105decki w specjalnym komunikacie napisa\u0142, \u017ce na terenie archidiecezji pozna\u0144skiej nie b\u0119d\u0105 organizowane uliczne procesje Bo\u017cego Cia\u0142a. Arcybiskup podkre\u015bli\u0142, \u017ce wobec limitu 150 os\u00f3b poza \u015bwi\u0105tyni\u0105, procesje wok\u00f3\u0142 ko\u015bcio\u0142a, nie powinny by\u0107 liczniejsze ni\u017c wskazano w przepisach. Dlatego mo\u017cna zorganizowa\u0107 kilka procesji, tak by wszyscy ch\u0119tni wierni mogli w nich wzi\u0105\u0107 udzia\u0142.\n\nPozostali biskupi przewa\u017cnie tak\u017ce prosz\u0105 o organizowanie procesji eucharystycznych jedynie wok\u00f3\u0142 ko\u015bcio\u0142\u00f3w. Zach\u0119caj\u0105 te\u017c do prywatnej adoracji Naj\u015bwi\u0119tszego Sakramentu w \u015bwi\u0105tyniach.\n\nBp Edward Dajczak w diecezji koszali\u0144skiej zaleca, aby w wi\u0119kszych miejscowo\u015bciach, gdzie trudno dokona\u0107 wyboru, kto ma uczestniczy\u0107, zorganizowa\u0107 procesj\u0119 do czterech o\u0142tarzy, z tym \u017ce wok\u00f3\u0142 ko\u015bcio\u0142a. Biskup uwa\u017ca, \u017ce wtedy wszyscy wierni powinni pozosta\u0107 wtedy na swoich miejscach, a procesj\u0119 wok\u00f3\u0142 \u015bwi\u0105tyni tworzyliby kap\u0142ani i s\u0142u\u017cba liturgiczna.\n\nPrzeciwnikiem ograniczania rozmiar\u00f3w procesji jest metropolita krakowski abp Marek J\u0119draszewski. W wydanym przez niego komunikacie czytamy, \u017ce \"zgodnie z aktualnie obowi\u0105zuj\u0105cymi przepisami pa\u0144stwowymi z 29 maja br. zgromadzenia religijne mog\u0105 si\u0119 odbywa\u0107 niezale\u017cnie od liczby ich uczestnik\u00f3w. Stwarza to mo\u017cliwo\u015b\u0107 zorganizowania tradycyjnych procesji eucharystycznych w Uroczysto\u015b\u0107 Naj\u015bwi\u0119tszego Cia\u0142a i Krwi Chrystusa, kt\u00f3ra w tym roku b\u0119dzie obchodzona w dniu 11 czerwca 2020 roku\".\n\n\n\nMetropolita zwr\u00f3ci\u0142 si\u0119 tez do duszpasterzy, by organizowali procesje Bo\u017cego Cia\u0142a do czterech o\u0142tarzy. \"Wiernych natomiast gor\u0105co zach\u0119cam do w\u0142\u0105czenia si\u0119 w przygotowania do procesji oraz do licznego w nich udzia\u0142u\" \u2013 pisze abp. J\u0119draszewski.\n\nW sobot\u0119 6 czerwca pad\u0142 rekord zachorowa\u0144 w Polsce na SARS-CoV-2, co ma zwi\u0105zek przede wszystkim z zachorowaniami na \u015al\u0105sku. Wirus jednak atakuje tak\u017ce \u015brodowiska os\u00f3b duchownych. Dotyczy to w znacznej liczbie wsp\u00f3lnot redemptoryst\u00f3w. \u201eMa to wp\u0142yw na funkcjonowanie kilku parafii i o\u015brodk\u00f3w duszpasterskich. We wsp\u00f3\u0142pracy ze s\u0142u\u017cbami sanitarnymi trwa wyja\u015bnianie mo\u017cliwych dr\u00f3g zaka\u017cenia, ustalenie liczby chorych zakonnik\u00f3w i informowanie wiernych.\u201d \u2013 informuje Katolicka Agencja Informacyjna.\n\nWed\u0142ug stanu na sobot\u0119, 6 czerwca 2020 r. na kwarantannie na\u0142o\u017conej przez sanepid pozostawa\u0142o 7 wsp\u00f3lnot polskich redemptoryst\u00f3w: Bardo, Braniewo, Ko\u015bcielisko, Krak\u00f3w, Tuch\u00f3w i Warszawa przy ul. Pieszej oraz Wroc\u0142aw. W samoizolacji \u2013 z uwagi na kontakt z osobami, kt\u00f3re spotka\u0142y si\u0119 z chorymi \u2013 przebywa wsp\u00f3lnota z Lubaszowej k. Tuchowa. W dw\u00f3ch wsp\u00f3lnotach przebywaj\u0105 na kwarantannie lub samoizolacji, oddzieleni od pozosta\u0142ych, pojedynczy zakonnicy: G\u0142og\u00f3w i Warszawa przy ul. Karolkowej. Obecnie w wy\u017cej wymienionych wsp\u00f3lnotach pozostaje 134. A 23 ma przewa\u017cnie lekkie lub umiarkowane objawy choroby, w tym jest ju\u017c 11 potwierdzonych chorych. Na razie nie wiadomo jak\u0105 drog\u0105 zara\u017cali si\u0119 zakonnicy.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Wracamy do ko\u015bcio\u0142\u00f3w, ale winni\u015bmy pami\u0119ta\u0107, \u017ce decyzje administracyjne, cho\u0107 pozwalaj\u0105 nawi\u0105zywa\u0107 na nowo wi\u0119zi spo\u0142eczne, nie unicestwi\u0142y wirusa, kt\u00f3ry wci\u0105\u017c nam zagra\u017ca \u2013 pisze bp Damian Muskus  w mediach spo\u0142eczno\u015bciowych. Hierarcha zamie\u015bci\u0142 na Facebooku apel o to, by w ko\u015bcio\u0142ach nadal przestrzega\u0107 zasad higieny i dystansu spo\u0142ecznego.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200608/KRAJ/200609371/AR/0/AR-200609371.jpg?minW=80&minH=150&exactW=80&exactH=150&exactFit=crop&lastModified=20200702014120", "robots": "max-image-preview:large", "news_keywords": "Ko\u015bcio\u0142y i religie,\r\nChoroby,\r\nKraj,\r\n_Main Topic,\r\nRzecz o zdrowiu,\r\n_microsoft news Feed,\r\nKoronawirus SARS-CoV-2,\r\nCovid-19", "og": {"image": {"identifier": "https://www.rp.pl/storyimage/RP/20200608/KRAJ/200609371/AR/0/AR-200609371.jpg?minW=200&minH=200&exactW=1200&exactH=716&lastModified=20200702014120", "width": 1200, "height": 716}, "title": "Pandemia: Procesje skromne i wok\u00f3\u0142 ko\u015bcio\u0142\u00f3w", "type": "article", "description": "Wracamy do ko\u015bcio\u0142\u00f3w, ale winni\u015bmy pami\u0119ta\u0107, \u017ce decyzje administracyjne, cho\u0107 pozwalaj\u0105 nawi\u0105zywa\u0107 na nowo wi\u0119zi spo\u0142eczne, nie unicestwi\u0142y wirusa, kt\u00f3ry wci\u0105\u017c nam zagra\u017ca \u2013 pisze bp Damian Muskus  w mediach spo\u0142eczno\u015bciowych. Hierarcha zamie\u015bci\u0142 na Facebooku apel o to, by w ko\u015bcio\u0142ach nadal przestrzega\u0107 zasad higieny i dystansu spo\u0142ecznego.", "url": "https://www.rp.pl/Covid-19/200609371-Pandemia-Procesje-skromne-i-wokol-kosciolow.html"}, "description": "Wracamy do ko\u015bcio\u0142\u00f3w, ale winni\u015bmy pami\u0119ta\u0107, \u017ce decyzje administracyjne, cho\u0107 pozwalaj\u0105 nawi\u0105zywa\u0107 na nowo wi\u0119zi spo\u0142eczne, nie unicestwi\u0142y wirusa, kt\u00f3ry wci\u0105\u017c nam zagra\u017ca \u2013 pisze bp Damian Muskus  w mediach spo\u0142eczno\u015bciowych. Hierarcha zamie\u015bci\u0142 na Facebooku apel o to, by w ko\u015bcio\u0142ach nadal przestrzega\u0107 zasad higieny i dystansu spo\u0142ecznego.", "GOOGLEBOT": "NOARCHIVE"}, "canonical_link": "https://www.rp.pl/Covid-19/200609371-Pandemia-Procesje-skromne-i-wokol-kosciolow.html"}