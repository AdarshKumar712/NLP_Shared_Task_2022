{"source_url": "https://web.archive.org", "url": "https://web.archive.org/web/20200527040949id_/https://www.birgun.net/haber/mersin-buyuksehir-belediye-baskani-secer-den-erdogan-in-suclamalarina-yanit-297456", "title": "Mersin B\u00fcy\u00fck\u015fehir Belediye Ba\u015fkan\u0131 Se\u00e7er'den Erdo\u011fan'\u0131n su\u00e7lamalar\u0131na yan\u0131t", "top_image": "https://static.birgun.net/resim/haber-detay-resim/2020/04/20/mersin-buyuksehir-belediye-baskani-secer-den-erdogan-in-suclamalarina-yanit-719868-5.jpg", "meta_img": "https://static.birgun.net/resim/haber-detay-resim/2020/04/20/mersin-buyuksehir-belediye-baskani-secer-den-erdogan-in-suclamalarina-yanit-719868-5.jpg", "images": ["https://static.birgun.net/static/images/birgun-logo.png", "https://static.birgun.net/resim/haber-liste-resim/2020/05/24/sentop-tan-tbmm-neden-toplanmiyor-elestirilerine-talep-gelmedi-735592-6.jpg", "https://static.birgun.net/resim/haber-liste-resim/2020/04/20/erdogan-kabine-toplantisinin-ardindan-aciklama-yapacak-719812-6.jpg", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/haber-liste-resim/2020/05/24/kilicdaroglu-camilerden-muzik-yayini-icin-erdogan-i-isaret-etti-735551-6.jpg", "https://static.birgun.net/resim/haber-liste-resim/2020/05/26/hukumet-bu-kez-de-cad-a-tibbi-yardim-malzemesi-gonderdi-735902-6.jpg", "https://static.birgun.net/resim/haber-detay-resim/2020/04/20/mersin-buyuksehir-belediye-baskani-secer-den-erdogan-in-suclamalarina-yanit-719868-5.jpg", "https://static.birgun.net/resim/video-snapshot-resim/2020/05/24/chp-li-buyuksehir-belediye-baskanlarindan-bayram-mesaji-bir-tanesin-turkiyem-623-8.jpg", "https://static.birgun.net/resim/haber-liste-resim/2020/05/24/kilicdaroglu-erdogan-ve-bahceli-nin-bayramini-kutlamadi-735697-6.jpg", "https://static.birgun.net/belge/2020/02/04/alt-pdivur.jpg"], "movies": [], "text": "Yukar\u0131 \u00c7\u0131k\n\nMersin B\u00fcy\u00fck\u015fehir Belediye Ba\u015fkan\u0131 Se\u00e7er'den Erdo\u011fan'\u0131n su\u00e7lamalar\u0131na yan\u0131t\n\nAKP'li Cumhurba\u015fkan\u0131 Tayyip Erdo\u011fan'\u0131n FET\u00d6 ve PKK benzetmesi yapt\u0131\u011f\u0131 Mersin B\u00fcy\u00fck\u015fehir Belediye Ba\u015fkan\u0131 Vahap Se\u00e7er, \"\u00dcretimimizi artt\u0131r\u0131p 35 bin \u00fccretsiz ekmek da\u011f\u0131t\u0131m\u0131 yap\u0131yorduk. \u0130htiyac\u0131m var diyene ula\u015ft\u0131rd\u0131k, bu mu su\u00e7?\" ifadelerini kulland\u0131\n\nCumhurba\u015fkan\u0131 ve AKP Genel Ba\u015fkan\u0131 Tayyip Erdo\u011fan'\u0131n 'FET\u00d6 ve PKK' benzetmesiyle y\u00fcklendi\u011fi, \u00fccretsiz ekmek da\u011f\u0131t\u0131m hizmeti durdurulan Mersin B\u00fcy\u00fck\u015fehir Belediye Ba\u015fkan\u0131 Vahap Se\u00e7er, \"paralel yap\u0131\" iddialar\u0131na tepki g\u00f6sterdi. Se\u00e7er, \"\u00dcretimimizi artt\u0131r\u0131p 35 bin \u00fccretsiz ekmek da\u011f\u0131t\u0131m\u0131 yap\u0131yorduk. \u0130htiyac\u0131m var diyene ula\u015ft\u0131rd\u0131k, bu mu su\u00e7?\" dedi.\n\nRS FM'de Atilla G\u00fcner'le Ak\u015fam Postas\u0131 program\u0131 canl\u0131 yay\u0131na ba\u011flanan Se\u00e7er, \u0130\u00e7i\u015fleri Bakanl\u0131\u011f\u0131'n\u0131n yasaklad\u0131\u011f\u0131, Erdo\u011fan'\u0131n da \"Asli i\u015flerini y\u00fcr\u00fctemeyen CHP'li belediyelerin giri\u015ftikleri bu t\u00fcr faaliyetlerin amac\u0131 \u015fov yapmakt\u0131r\" diyerek savundu\u011fu bedava ekmek da\u011f\u0131t\u0131m\u0131 uygulamas\u0131na ili\u015fkin \"\u0130yi niyetimizle, samimiyetimizle b\u00fct\u00fcn imkanlar\u0131m\u0131z\u0131 seferber ediyoruz. Bizlere paralel yak\u0131\u015ft\u0131rmas\u0131 yap\u0131yorlar. Ben bunu kabul edemem\" ifadesini kulland\u0131.\n\nSe\u00e7er, uygulaman\u0131n bakanl\u0131k taraf\u0131ndan yasaklanmas\u0131na tepki g\u00f6sterirken, \u015funlar\u0131 s\u00f6yledi:\n\n\"Bir \u00f6nceki hafta halktan gelen talebi kar\u015f\u0131lamaya \u00e7al\u0131\u015ft\u0131k. Hafta sonu soka\u011fa \u00e7\u0131kma yasa\u011f\u0131nda insanlar haz\u0131rl\u0131ks\u0131z yakaland\u0131lar. \u00dcretim fazlas\u0131 ekme\u011fimiz var ise halka ula\u015ft\u0131rmak istedim ve ger\u00e7ekle\u015ftirdik. Normal \u015fartlarda g\u00fcnl\u00fck 70 bin ekmek \u00fcretiyoruz. \u00dcretimi artt\u0131rd\u0131k ve 35 bin \u00fccretsiz ekmek da\u011f\u0131tt\u0131k. \u00dccretsiz da\u011f\u0131tt\u0131\u011f\u0131m\u0131z ekmek, yoksul yerlere ula\u015f\u0131yordu. \u0130steyen istedi\u011fi kadar alabiliyordu. Ama\u00e7 ihtiya\u00e7 sahiplerine ula\u015fmak. Ge\u00e7ti\u011fimiz hafta sonunu da planlarken genelgeyi g\u00f6rd\u00fck ve bu bizim \u00fccretsiz ekmek da\u011f\u0131t\u0131m\u0131m\u0131z\u0131 s\u0131n\u0131rlad\u0131. Sadece Vefa sosyal destek taraf\u0131ndan \u00fccretsiz ekmek da\u011f\u0131t\u0131m\u0131 yap\u0131labiliyor. Benim belediye olarak halk ekmek fabrikam var. Vatanda\u015f\u0131n da ihtiyac\u0131 oldu\u011funu biliyorum ve ekme\u011fi bedava da\u011f\u0131tmak istiyorum. Yasa d\u0131\u015f\u0131 bir i\u015f de\u011fil, kanunlarda da var. Ola\u011fan\u00fcst\u00fc hal \u015fartlar\u0131nda ya da afet d\u00f6nemleri gibi durumlarda, belediyeyi seferber etmek zorunday\u0131m, yasa b\u00f6yle diyor. \u0130\u00e7i\u015fleri Bakanl\u0131\u011f\u0131'n\u0131n genelgesinde \u00fccretli ekmek da\u011f\u0131t\u0131m\u0131 d\u0131\u015f\u0131nda kalan bu t\u00fcr planlamalar\u0131 Vefa Sosyal Destek grubuna vermi\u015fler. Bizde ekme\u011fin fiyat\u0131n\u0131 70 kuru\u015ftan 50 kuru\u015fa indirdik. Soka\u011fa \u00e7\u0131kma yasa\u011f\u0131 oldu\u011fu s\u00fcrece bu b\u00f6yle olacak.\n\nFarkl\u0131 bir il\u00e7e belediyesi ulusal bir kanala ba\u011flanarak, programda \u00fccretsiz ekmek da\u011f\u0131tt\u0131\u011f\u0131m\u0131 s\u00f6ylemi\u015f. Ne yap\u0131yorum, \u00fccretsiz ekmek da\u011f\u0131t\u0131yorum. Sosyal medyada \u00fccretsiz ekmek da\u011f\u0131t\u0131yor diye foto\u011fraflar koyulmu\u015f. Siyaseten insanlara yalanc\u0131 durumuna d\u00fc\u015fmemek i\u00e7in kamuoyuna a\u00e7\u0131klama yapmam gerekti. S\u00f6ylenen siyasi mesajlar\u0131 da hi\u00e7 yak\u0131\u015ft\u0131ramad\u0131m. \u0130yi niyetimizle, samimiyetimizle b\u00fct\u00fcn imkanlar\u0131m\u0131z\u0131 seferber ediyoruz. Bizlere paralel yak\u0131\u015ft\u0131rmas\u0131 yap\u0131yorlar. Ben bunu kabul edemem. Hi\u00e7bir onurlu insan hi\u00e7bir siyaset\u00e7i bu su\u00e7lamay\u0131 kabul etmez. Siyaset bu kadar ucuz de\u011fil.\n\nVali ile konu\u015ftuk ve dedikleri bu genelgeye uyulacak. Ben bu yasa\u011f\u0131 delmek i\u00e7in bir \u015fey yapmad\u0131m. Ortada ba\u015fka bir belediyenin farkl\u0131 bir uygulamas\u0131 var. Sokaktaki vatanda\u015f g\u00f6r\u00fcyor \u00fccretsiz ekmek da\u011f\u0131t\u0131l\u0131yor, bir tarafta B\u00fcy\u00fck\u015fehir Belediye ba\u015fkan\u0131 diyor ki ben bu uygulamay\u0131 yapam\u0131yorum \u00e7\u00fcnk\u00fc genelge beni ba\u011fl\u0131yor. Kim yalan s\u00f6yl\u00fcyor kim do\u011fru s\u00f6yl\u00fcyor bunun ortaya \u00e7\u0131kmas\u0131 laz\u0131m.\"\n\nERDO\u011eAN NE DEM\u0130\u015eT\u0130?\n\nBug\u00fcn kabine toplant\u0131s\u0131n\u0131n ard\u0131ndan a\u00e7\u0131klama yapan AKP'li Cumhurba\u015fkan\u0131 Tayyip Erdo\u011fan, 31 ilde 4 g\u00fcn soka\u011fa \u00e7\u0131kma yasa\u011f\u0131\" karar\u0131n\u0131 a\u00e7\u0131klad\u0131ktan sonra CHP'li belediyeleri hedef alarak \u015fu ifadeleri kullanm\u0131\u015ft\u0131:\n\n\"CHP'nin ba\u015f\u0131n\u0131 \u00e7ekti\u011fi bir kesim bozgunculuk pe\u015finde ko\u015fuyor. Ba\u015far\u0131l\u0131 netice alabilmek i\u00e7in uygulaman\u0131n her il, il\u00e7e, mahalle d\u00fczeyinde bu anlay\u0131\u015fla y\u00fcr\u00fct\u00fclmesi \u015fart. CHP'li belediyeler Cumhurba\u015fkanl\u0131\u011f\u0131n\u0131, bakanl\u0131klar\u0131, valili\u011fi, kaymakaml\u0131\u011f\u0131 hi\u00e7e sayarak kendi ba\u015flar\u0131na yard\u0131m toplamaya, ekmek da\u011f\u0131tmaya, hastane kurmaya \u00e7al\u0131\u015f\u0131yorlar. Asli i\u015flerini y\u00fcr\u00fctemeyen belediyelerin giri\u015ftikleri bu t\u00fcr faaliyetlerin amac\u0131 hizmet de\u011fil, \u015fov yapmakt\u0131r. \u00d6zellikle \u0130stanbul, Adana, Mersin belediyelerinin sergiledikleri tavr\u0131n ba\u015fka hi\u00e7bir izah\u0131 yoktur. Kurallara uygun \u015fekilde faaliyet y\u00fcr\u00fcten belediyeler de var. Ayn\u0131 partinin Yeni\u015fehir ve Mezitli belediyeleri valilikle i\u015fbirli\u011fi halinde \u00e7al\u0131\u015fmalar\u0131 y\u00fcr\u00fctt\u00fcler. Bunlar FET\u00d6 ve PKK taraf\u0131ndaki \u00f6rg\u00fctler taraf\u0131ndan da denenmi\u015fti.\"\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["ekmek", "belediye", "CHP", "AKP", "Cumhurba\u015fkan\u0131", "\u00e7\u0131kma", "FET\u00d6", "a\u00e7\u0131klama", "\u0130\u00e7i\u015fleri Bakanl\u0131\u011f\u0131", "Adana"], "tags": [], "authors": [], "publish_date": null, "summary": "", "article_html": "", "meta_description": "AKP'li Cumhurba\u015fkan\u0131 Tayyip Erdo\u011fan'\u0131n FET\u00d6 ve PKK benzetmesi yapt\u0131\u011f\u0131 Mersin B\u00fcy\u00fck\u015fehir Belediye Ba\u015fkan\u0131\u00a0Vahap Se\u00e7er, '\u00dcretimimizi artt\u0131r\u0131p 35 bin \u00fccretsiz", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "AKP'li Cumhurba\u015fkan\u0131 Tayyip Erdo\u011fan'\u0131n FET\u00d6 ve PKK benzetmesi yapt\u0131\u011f\u0131 Mersin B\u00fcy\u00fck\u015fehir Belediye Ba\u015fkan\u0131\u00a0Vahap Se\u00e7er, '\u00dcretimimizi artt\u0131r\u0131p 35 bin \u00fccretsiz", "title": "Mersin B\u00fcy\u00fck\u015fehir Belediye Ba\u015fkan\u0131 Se\u00e7er'den Erdo\u011fan'\u0131n su\u00e7lamalar\u0131na yan\u0131t", "url": "https://www.birgun.net/haber/mersin-buyuksehir-belediye-baskani-secer-den-erdogan-in-suclamalarina-yanit-297456", "image": "https://static.birgun.net/resim/haber-detay-resim/2020/04/20/mersin-buyuksehir-belediye-baskani-secer-den-erdogan-in-suclamalarina-yanit-719868-5.jpg", "type": "website", "site_name": "birgun.net"}, "keywords": "ekmek, belediye, CHP, AKP, Cumhurba\u015fkan\u0131, \u00e7\u0131kma, FET\u00d6, a\u00e7\u0131klama, \u0130\u00e7i\u015fleri Bakanl\u0131\u011f\u0131, Adana", "articleid": 297456, "article": {"published": "2020-04-20"}, "twitter": {"url": "https://www.birgun.net/haber/mersin-buyuksehir-belediye-baskani-secer-den-erdogan-in-suclamalarina-yanit-297456", "title": "Mersin B\u00fcy\u00fck\u015fehir Belediye Ba\u015fkan\u0131 Se\u00e7er'den Erdo\u011fan'\u0131n su\u00e7lamalar\u0131na yan\u0131t", "description": "AKP'li Cumhurba\u015fkan\u0131 Tayyip Erdo\u011fan'\u0131n FET\u00d6 ve PKK benzetmesi yapt\u0131\u011f\u0131 Mersin B\u00fcy\u00fck\u015fehir Belediye Ba\u015fkan\u0131\u00a0Vahap Se\u00e7er, '\u00dcretimimizi artt\u0131r\u0131p 35 bin \u00fccretsiz ekmek da\u011f\u0131t\u0131m\u0131 yap\u0131yorduk. \u0130htiyac\u0131m var diyene ula\u015ft\u0131rd\u0131k, bu mu su\u00e7?' ifadelerini kulland\u0131", "site": "@BirGun_Gazetesi"}, "pdate": 20200420, "utime": 20200420212917, "ptime": 20200420205600, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/mersin-buyuksehir-belediye-baskani-secer-den-erdogan-in-suclamalarina-yanit-297456"}