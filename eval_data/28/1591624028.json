{"source_url": "https://web.archive.org", "url": "https://web.archive.org/web/20210120143726id_/http://www.cumhuriyet.com.tr/haber/sucumuz-kacaga-sucustu-yapmak-1735691", "title": "\"Su\u00e7umuz ka\u00e7a\u011fa su\u00e7\u00fcst\u00fc yapmak\"", "top_image": "https://www.cumhuriyet.com.tr/Archive/2020/4/28/1735691/kapak_190736.jpg", "meta_img": "https://www.cumhuriyet.com.tr/Archive/2020/4/28/1735691/kapak_190736.jpg", "images": ["https://web.archive.org/Archive/2021/1/20/1807483/kapak_131722.jpg", "https://web.archive.org/Content/images/main/cumhuriyet-logo-beyaz.svg", "https://web.archive.org/Archive/2021/1/19/1807291/kapak_214110.jpg", "https://web.archive.org/Archive/2021/1/20/1807480/kapak_130714.jpg", "https://web.archive.org/Archive/2021/1/20/1807312/kapak_000138.jpg", "https://www.cumhuriyet.com.tr/Archive/2020/4/28/1735691/kapak_190736.jpg", "https://web.archive.org/Archive/2021/1/20/1807509/kapak_145526.jpg", "https://web.archive.org/Archive/2021/1/20/1807451/kapak_120233.jpg", "https://web.archive.org/Archive/2021/1/20/1807355/kapak_074258.jpg", "https://web.archive.org/Archive/2021/1/20/1807541/kapak_162537.jpg", "https://web.archive.org/Archive/2021/1/20/1807457/kapak_121300.jpg", "https://web.archive.org/Archive/2021/1/20/1807414/kapak_104722.jpg", "https://mc.yandex.ru/watch/49053425", "https://web.archive.org/Archive/2021/1/20/1807449/kapak_115536.jpg", "https://web.archive.org/Archive/yazarlar/foto/yazar46.png", "https://web.archive.org/Archive/2021/1/20/1807490/kapak_133816.jpg", "https://web.archive.org/Archive/2021/1/20/1807459/kapak_121712.jpg", "https://web.archive.org/Archive/2021/1/20/1807319/kapak_005706.jpg", "https://web.archive.org/Archive/2021/1/19/1807305/kapak_220203.jpg", "https://web.archive.org/Archive/2021/1/20/1807328/kapak_020946.jpg", "https://web.archive.org/Archive/2021/1/20/1807547/kapak_165617.jpg", "https://web.archive.org/Archive/2021/1/20/1807360/kapak_082947.jpg", "https://web.archive.org/Archive/2021/1/20/1807433/kapak_152738.jpg", "https://web.archive.org/Archive/2020/4/28/1735691/kapak_190736.jpg", "https://web.archive.org/Archive/2021/1/20/1807530/kapak_155727.jpg", "https://web.archive.org/Content/images/icons/google_news.png"], "movies": [], "text": "29 Nisan 2020 \u00c7ar\u015famba, 02:00\n\nCumhurba\u015fkan\u0131 \u0130leti\u015fim Merkezi Ba\u015fkan\u0131 Fahrettin Altun\u2019un, Kuzguncuk\u2019taki evinin \u00f6n\u00fcne yapt\u0131\u011f\u0131 izinsiz \u015f\u00f6mine ve \u00e7arda\u011f\u0131n y\u0131k\u0131lmas\u0131n\u0131n ard\u0131ndan evinin foto\u011fraflanmas\u0131na ili\u015fkin hakk\u0131nda soru\u015fturma ba\u015flat\u0131lan CHP \u0130stanbul \u0130l Ba\u015fkan\u0131 Canan Kaftanc\u0131o\u011flu, \u201cBizim su\u00e7umuz, kanunlara ayk\u0131r\u0131 i\u015fler yapan Fahrettin Altun\u2019u su\u00e7\u00fcst\u00fc yakalamaktan ba\u015fka bir \u015fey de\u011fil\u201d dedi.\n\nCumhurba\u015fkanl\u0131\u011f\u0131 \u0130leti\u015fim Merkezi (C\u0130MER) Ba\u015fkan\u0131 Fahrettin Altun, Kuzguncuk\u2019ta Bo\u011fazi\u00e7i \u00d6ng\u00f6r\u00fcn\u00fcm B\u00f6lgesi\u2019nde yer alan evinin \u00f6n\u00fcnde bulunan vakflardan kiralad\u0131\u011f\u0131 araziye, izinsiz yapt\u0131rd\u0131\u011f\u0131 \u015f\u00f6mine ve \u00e7ardak \u0130stanbul B\u00fcy\u00fck\u015fehir Belediyesi taraf\u0131ndan y\u0131k\u0131ld\u0131. \u0130zinsiz in\u015fa edilen yap\u0131lar\u0131n y\u0131k\u0131m haberini yapan Cumhuriyet\u2019e soru\u015fturma a\u00e7\u0131l\u0131rken, ili\u015fkili haberlere de eri\u015fim engeli getirildi. Y\u0131k\u0131m sonras\u0131 kontrol amac\u0131yla CHP taraf\u0131ndan b\u00f6lgenin foto\u011fraflar\u0131 \u00e7ekildi. Bunun \u00fczerine CHP \u0130stanbul \u0130l Ba\u015fkan\u0131 Kaftanc\u0131o\u011flu hakk\u0131nda soru\u015fturma a\u00e7\u0131ld\u0131. Kaftanc\u0131o\u011flu, \u00f6n\u00fcm\u00fczdeki hafta ifade verecek.\n\nKaftanc\u0131o\u011flu, hakk\u0131nda a\u00e7\u0131lan soru\u015fturma ve g\u00fcndeme ili\u015fkin Cumhuriyet\u2019in sorular\u0131n\u0131 yan\u0131tlad\u0131.\n\nC\u0130MER Ba\u015fkan\u0131 Fahrettin Altun\u2019un, kiralad\u0131\u011f\u0131 vak\u0131f arazisine yapt\u0131rd\u0131\u011f\u0131 ka\u00e7ak yap\u0131lara ili\u015fkin foto\u011fraf \u00e7ekilmesi \u00fczerine hakk\u0131n\u0131zda soru\u015fturma ba\u015flat\u0131ld\u0131 ve ifadeye \u00e7a\u011fr\u0131ld\u0131n\u0131z. Neler s\u00f6ylemek istersiniz?\n\n\u00dcsk\u00fcdar \u0130l\u00e7e Ba\u015fkan\u0131m\u0131z hakk\u0131nda ortada bir mahkeme karar\u0131 dahi yokken yani hukuken su\u00e7lu oldu\u011fu kan\u0131tlanmam\u0131\u015fken onu savundu\u011fum i\u00e7in bana \u201csu\u00e7u ve su\u00e7luyu \u00f6vmek\u201d gerek\u00e7esiyle soru\u015fturma a\u00e7t\u0131lar. Oysa Fahrettin Altun\u2019u \u00f6venler i\u00e7in a\u00e7\u0131lmas\u0131 gerekirdi bu soru\u015fturma. \u00c7\u00fcnk\u00fc bir mesle\u011fin en temel kurallar\u0131 ancak bu kadar ayaklar alt\u0131na al\u0131nabilir. Yarg\u0131n\u0131n b\u00f6yle ac\u0131kl\u0131 bir halde olmas\u0131 \u00e7ok \u00fcz\u00fcc\u00fc. \u015eu an yavuz h\u0131rs\u0131z ev sahibini bast\u0131rmaya \u00e7al\u0131\u015f\u0131yor asl\u0131nda. Bizim su\u00e7umuz, devletin n\u00fcfuzunu kullanarak izinsiz ve kanunlara ayk\u0131r\u0131 i\u015fler yapan Fahrettin Altun\u2019u su\u00e7\u00fcst\u00fc yakalamaktan ba\u015fka bir \u015fey de\u011fil. Bu kanunlara g\u00f6re de\u011fil, onlara g\u00f6re su\u00e7. Biz yap\u0131lan kanunsuzlu\u011fu yarg\u0131ya ta\u015f\u0131d\u0131k o kadar. O andan itibaren yarg\u0131 a\u015famas\u0131na ge\u00e7tik. Ama onlar tam da bu andan itibaren \u00f6nce meseleyi suland\u0131rmaya, ba\u015fka alanlara \u00e7ekmeye ba\u015flad\u0131lar, daha sonra da medyadaki tetik\u00e7ilerini \u00fczerimize salarak, sosyal medyadaki trol ordular\u0131 ile su\u00e7luluklar\u0131n\u0131 \u00f6rtme tela\u015f\u0131na girdiler. Ne yaparlarsa yaps\u0131nlar biz \u0130stanbul\u2019da kent su\u00e7u i\u015flenmesine izin vermeyece\u011fiz. Her ko\u015fulda hukuku savunmaya, halk\u0131n hakk\u0131n\u0131 korumaya devam edece\u011fiz. Salg\u0131n g\u00fcnlerinde halk ge\u00e7im derdiyle can g\u00fcvenli\u011fi tehlikesiyle bo\u011fu\u015furken devletin n\u00fcfuzunu kullan\u0131p vak\u0131f arazisi kapatanlar\u0131n kar\u015f\u0131s\u0131nda durmak bizim sorumlulu\u011fumuz.\n\n\u2018A\u00c7IKLAMALARA G\u00dcVENM\u0130YORUM\u2019\n\nSalg\u0131na kar\u015f\u0131 m\u00fccadele kapsam\u0131da al\u0131nan tedbirleri nas\u0131l de\u011ferlendiriyorsunuz?\n\nBug\u00fcn bizim vatanda\u015f\u0131m\u0131z h\u00e2l\u00e2 devletten gelecek maskeyi bekliyor. Ortada bir plan, program olmay\u0131nca b\u00f6yle oluyor. Maske da\u011f\u0131t\u0131m\u0131 yalan oldu. Y\u00fczlerce sa\u011fl\u0131k \u00e7al\u0131\u015fan\u0131 da ekipman yetersizli\u011finden dolay\u0131 hastal\u0131\u011fa yakaland\u0131, hayat\u0131n\u0131 kaybetti. T\u00fcrkiye\u2019de tedbirler i\u015f i\u015ften ge\u00e7tikten sonra al\u0131n\u0131yor. Bunun sebebi de Bilim Kurulu\u2019nun tavsiyelerinin, meslek \u00f6rg\u00fctlerinin uyarlar\u0131n\u0131n dikkate al\u0131nmamas\u0131. \u015eeffafl\u0131\u011f\u0131n olmad\u0131\u011f\u0131, kararlar\u0131n tek bir ki\u015finin iki duda\u011f\u0131 aras\u0131na s\u0131k\u0131\u015ft\u0131\u011f\u0131 bir y\u00f6netim anlay\u0131\u015f\u0131yla ger\u00e7eklerden uzak bir s\u00fcre\u00e7 y\u00f6netiliyor. \u00d6te yandan bir hekim olarak Sa\u011fl\u0131k Bakanl\u0131\u011f\u0131\u2019n\u0131n a\u00e7\u0131klamalar\u0131na da g\u00fcvenemiyorum. D\u00fcnya Sa\u011fl\u0131k \u00d6rg\u00fct\u00fc, koronavir\u00fcs vakalar\u0131n\u0131n \u00f6l\u00fcm tutanaklar\u0131n\u0131n iki farkl\u0131 kodlama ile yap\u0131laca\u011f\u0131n\u0131 s\u00f6yl\u00fcyor. Birincisi testin pozitif oldu\u011fu vakalar, ikincisi ise testin pozitif olmad\u0131\u011f\u0131 ancak klinik bulgular sonucu tespit edilen vakalar. \u00dclkemizde bu y\u00f6ntem uygulanm\u0131yor, t\u00fcm vakalar bula\u015f\u0131c\u0131 hastal\u0131k diye kodlan\u0131yor. \u00d6rne\u011fin, koronavir\u00fcsten \u00f6len Cemil Ta\u015f\u00e7\u0131o\u011flu hocam\u0131z\u0131n \u00f6l\u00fcm belgesinde bula\u015f\u0131c\u0131 hastal\u0131k yaz\u0131yor. Hatta \u015funu da s\u00f6yleyeyim, ben \u0130stanbul\u2019da bir g\u00fcnde bula\u015f\u0131c\u0131 hastal\u0131k sebebi belirtilerek defnedilen ki\u015fi say\u0131s\u0131n\u0131n, Sa\u011fl\u0131k Bakanl\u0131\u011f\u0131\u2019n\u0131n o gece T\u00fcrkiye geneli i\u00e7in a\u00e7\u0131klad\u0131\u011f\u0131 \u00f6l\u00fcm say\u0131s\u0131ndan fazla oldu\u011funu da biliyorum. Belgeler incelendi\u011finde \u00e7ok rahat ula\u015f\u0131labilecek bir sonu\u00e7 bu, iddia de\u011fil.\n\n\u201cHaklar\u0131m\u0131z var\u201d ad\u0131 alt\u0131nda ba\u015flat\u0131lan proje ile farkl\u0131 i\u015fkollar\u0131 temsilcileriyle bir araya gelip sorunlar\u0131n\u0131 dinliyorsunuz. Bu \u00e7al\u0131\u015fmalar\u0131n\u0131zdan \u00e7\u0131kan sonu\u00e7lar nelerdir?\n\nToplumun g\u00fcvencesiz kesimleriyle bulu\u015fmalara salg\u0131ndan \u00f6nce ba\u015flam\u0131\u015ft\u0131k. Bug\u00fcn g\u00fcvencesizlik daha da derinle\u015fti. Gelir kayb\u0131 ya\u015famayan \u00e7al\u0131\u015fan neredeyse yok. T\u00fcrkiye bug\u00fcn tarihinin en b\u00fcy\u00fck i\u015fsizlik dalgas\u0131 ile kar\u015f\u0131 kar\u015f\u0131ya. Oysa bu s\u00fcre\u00e7te \u0130\u015fsizlik Sigortas\u0131 Fonu kaynaklar\u0131 milyonlarca \u00e7al\u0131\u015fan i\u00e7in gelir g\u00fcvencesi olarak kullanmal\u0131yd\u0131 ve herkes g\u00fcvenle evde kalabilmeliydi. Genel Ba\u015fkan\u0131m\u0131z\u0131n da s\u00f6yledi\u011fi gibi T\u00fcrkiye bug\u00fcn y\u00f6netilmiyor, savruluyor. Biz sosyal devletin gere\u011fi olarak \u201cHalka para verin\u201d diyoruz; onlar IBAN veriyorlar. \u201c\u00dccretli izin\u201d diyoruz, i\u015fverene \u00fccretsiz izne \u00e7\u0131karmay\u0131 te\u015fvik eden yasa haz\u0131rl\u0131yorlar. \u015eu an \u00fccretsiz izin yasala\u015ft\u0131. Bunu da \u201ci\u015ften \u00e7\u0131karmak yasakland\u0131\u201d diye kamuoyuna duyurdular. Salg\u0131n g\u00fcnlerinde \u00e7al\u0131\u015fanlar\u0131n haklar\u0131 bir bir gasp ediliyor. Mevcut iktidar meselelere insan haklar\u0131 odakl\u0131 de\u011fil, sadece sermayenin \u00e7\u0131karlar\u0131n\u0131 g\u00f6zeterek bak\u0131yor. CHP, bug\u00fcn iktidarda olsayd\u0131 sadece i\u015fsizlik sigorta fonu ile t\u00fcm \u00e7al\u0131\u015fanlar\u0131n gelir g\u00fcvencesi sa\u011flanm\u0131\u015f olurdu. Bu g\u00f6r\u00fc\u015fmelerin sonunda \u00e7al\u0131\u015fanlar\u0131n talep ve sorunlar\u0131 bir rapor haline getirilerek partinin ilgili kurullar\u0131nda g\u00f6r\u00fc\u015f\u00fclecek.\n\nCumhurba\u015fkan\u0131 Recep Tayyip Erdo\u011fan, \u201cDevlet i\u00e7inde devlet olman\u0131n bir anlam\u0131 yoktur\u201d diyerek CHP\u2019li belediyelerin yard\u0131m kampanyalar\u0131n\u0131 engelledi. Bunun i\u00e7in ne s\u00f6ylersiniz?\n\nYerel y\u00f6netimlerin g\u00f6rev ve sorumluluklar\u0131 Anayasa\u2019n\u0131n 127. Maddesi ve 5193 say\u0131l\u0131 Belediye Kanunu\u2019nda apa\u00e7\u0131k yaz\u0131yor. Bug\u00fcn merkezi iktidar\u0131n ald\u0131\u011f\u0131 karar, Anayasa\u2019ya ve ilgili kanunlara ayk\u0131r\u0131d\u0131r ve bu durum tart\u0131\u015fmaya dahi kapal\u0131d\u0131r. Bu yasaklamalar, vatanda\u015f\u0131n se\u00e7ti\u011fi ve hizmet almakla g\u00f6revlendirdi\u011fi belediyelerden hizmet alma haklar\u0131n\u0131n engellenmesidir. Belediye ba\u015fkanlar\u0131 bulunduklar\u0131 il\u00e7elerde ve illerde halk\u0131n oylar\u0131 ile se\u00e7ilmi\u015f ki\u015filerdir. Saray salg\u0131n g\u00fcnlerinde bile halk\u0131n iradesini yok saymaya devam ediyor. Millet can\u0131yla bo\u011fu\u015furken iktidar CHP\u2019li belediyelere sava\u015f a\u00e7m\u0131\u015f durumda. CHP olarak, her zaman oldu\u011fu gibi halk\u0131n ger\u00e7ek sorunlar\u0131yla ilgilenmeye, \u00e7\u00f6z\u00fcm bulmaya devam edece\u011fiz.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Cumhurba\u015fkanl\u0131\u011f\u0131 \u0130leti\u015fim Merkezi Ba\u015fkan\u0131 Fahrettin Altun\u2019un, izinsiz yapt\u0131\u011f\u0131 yap\u0131lar\u0131n y\u0131k\u0131lmas\u0131yla ba\u015flayan s\u00fcre\u00e7te, CHP\u2019nin b\u00f6lgeyi foto\u011fraflamas\u0131 \u00fczerine hakk\u0131nda soru\u015fturma ba\u015flat\u0131lan Canan Kaftanc\u0131o\u011flu: Su\u00e7umuz ka\u00e7a\u011fa su\u00e7\u00fcst\u00fc yapmak", "meta_lang": "tr", "meta_favicon": "/Content/images/icons/favicon.ico", "meta_data": {"theme-color": "#c90003", "viewport": "width=device-width, initial-scale=1", "title": "Su\u00e7umuz ka\u00e7a\u011fa su\u00e7\u00fcst\u00fc yapmak", "description": "Cumhurba\u015fkanl\u0131\u011f\u0131 \u0130leti\u015fim Merkezi Ba\u015fkan\u0131 Fahrettin Altun\u2019un, izinsiz yapt\u0131\u011f\u0131 yap\u0131lar\u0131n y\u0131k\u0131lmas\u0131yla ba\u015flayan s\u00fcre\u00e7te, CHP\u2019nin b\u00f6lgeyi foto\u011fraflamas\u0131 \u00fczerine hakk\u0131nda soru\u015fturma ba\u015flat\u0131lan Canan Kaftanc\u0131o\u011flu: Su\u00e7umuz ka\u00e7a\u011fa su\u00e7\u00fcst\u00fc yapmak", "og": {"title": "Su\u00e7umuz ka\u00e7a\u011fa su\u00e7\u00fcst\u00fc yapmak", "type": "article", "url": "https://www.cumhuriyet.com.tr/haber/sucumuz-kacaga-sucustu-yapmak-1735691", "image": "https://www.cumhuriyet.com.tr/Archive/2020/4/28/1735691/kapak_190736.jpg", "description": "Cumhurba\u015fkanl\u0131\u011f\u0131 \u0130leti\u015fim Merkezi Ba\u015fkan\u0131 Fahrettin Altun\u2019un, izinsiz yapt\u0131\u011f\u0131 yap\u0131lar\u0131n y\u0131k\u0131lmas\u0131yla ba\u015flayan s\u00fcre\u00e7te, CHP\u2019nin b\u00f6lgeyi foto\u011fraflamas\u0131 \u00fczerine hakk\u0131nda soru\u015fturma ba\u015flat\u0131lan Canan Kaftanc\u0131o\u011flu: Su\u00e7umuz ka\u00e7a\u011fa su\u00e7\u00fcst\u00fc yapmak"}, "twitter": {"card": "summary_large_image", "site": "@cumhuriyetgzt", "creator": "@cumhuriyetgzt", "description": "Cumhurba\u015fkanl\u0131\u011f\u0131 \u0130leti\u015fim Merkezi Ba\u015fkan\u0131 Fahrettin Altun\u2019un, izinsiz yapt\u0131\u011f\u0131 yap\u0131lar\u0131n y\u0131k\u0131lmas\u0131yla ba\u015flayan s\u00fcre\u00e7te, CHP\u2019nin b\u00f6lgeyi foto\u011fraflamas\u0131 \u00fczerine hakk\u0131nda soru\u015fturma ba\u015flat\u0131lan Canan Kaftanc\u0131o\u011flu: Su\u00e7umuz ka\u00e7a\u011fa su\u00e7\u00fcst\u00fc yapmak", "image": {"identifier": "https://www.cumhuriyet.com.tr/Archive/2020/4/28/1735691/kapak_190736.jpg", "src": "https://www.cumhuriyet.com.tr/Archive/2020/4/28/1735691/kapak_190736.jpg", "alt": "Cumhurba\u015fkanl\u0131\u011f\u0131 \u0130leti\u015fim Merkezi Ba\u015fkan\u0131 Fahrettin Altun\u2019un, izinsiz yapt\u0131\u011f\u0131 yap\u0131lar\u0131n y\u0131k\u0131lmas\u0131yla ba\u015flayan s\u00fcre\u00e7te, CHP\u2019nin b\u00f6lgeyi foto\u011fraflamas\u0131 \u00fczerine hakk\u0131nda soru\u015fturma ba\u015flat\u0131lan Canan Kaftanc\u0131o\u011flu: Su\u00e7umuz ka\u00e7a\u011fa su\u00e7\u00fcst\u00fc yapmak"}}, "fb": {"admins": 619332001, "app_id": 168546753348847, "page_id": 153667584658172, "pages": 153667584658172}}, "canonical_link": "https://www.cumhuriyet.com.tr/haber/sucumuz-kacaga-sucustu-yapmak-1735691"}