{"source_url": "https://web.archive.org", "url": "https://web.archive.org/web/20201021050923id_/https://www.trthaber.com/haber/turkiye/meb-n95-maske-makinesi-uretiminde-sona-yaklasti-477328.html", "title": "MEB, N95 maske makinesi \u00fcretiminde sona yakla\u015ft\u0131", "top_image": "https://www.trthaber.com/resimler/1256000/1257355.jpg", "meta_img": "https://www.trthaber.com/resimler/1256000/1257355.jpg", "images": ["https://web.archive.org/static/images/twitter.png", "https://web.archive.org/static/images/e-mail.png", "https://web.archive.org/static/images/search-icon.png", "https://www.trthaber.com/resimler/1256000/1257355.jpg", "https://web.archive.org/web/20201021050923id_/https:/www.trthaber.com/haber/turkiye/resimler/1424000/1425290.jpg", "https://web.archive.org/static/images/koronavirus-verileri-banner.gif", "https://web.archive.org/web/20201021050923id_/https:/www.trthaber.com/haber/turkiye/resimler/1424000/1425469.jpg", "https://www.trthaber.com/static/images/new-logo-w.png", "https://certify.alexametrics.com/atrk.gif?account=ep3uq1FYxz20cv", "https://web.archive.org/static/images/play-button-2.png", "https://web.archive.org/static/images/whatsapp.png", "https://web.archive.org/static/images/linkedin.png", "https://mc.yandex.ru/watch/50115481", "https://web.archive.org/static/images/google-news-button.png", "https://web.archive.org/static/images/facebook.png"], "movies": [], "text": "Milli E\u011fitim Bakanl\u0131\u011f\u0131 (MEB) koronavir\u00fcs \u00f6nlemleri kapsam\u0131nda uzaktan e\u011fitime ge\u00e7ilmesinin ard\u0131ndan \u00f6\u011frencilere hem internet ve televizyon \u00fczerinden yo\u011fun \u015fekilde destek olmaya ba\u015flad\u0131 hem de salg\u0131nla m\u00fccadele i\u00e7in meslek liselerinin \u00fcretim kapasitesini harekete ge\u00e7irdi.\n\nBu kapsamda, temizlik ve dezenfektanlardan maskeye, tek kullan\u0131ml\u0131k \u00f6nl\u00fck ve tulumdan y\u00fcz koruyucu siperli\u011fe kadar \u00e7ok \u00e7e\u015fitli \u00fcr\u00fcn\u00fcn seri \u00fcretimine ge\u00e7ildi.\n\nBu \u00fcretim s\u00fcrecini y\u00fcr\u00fcten ve koordine eden Milli E\u011fitim Bakan Yard\u0131mc\u0131s\u0131 Mahmut \u00d6zer, \u00fcretimde gelinen son noktay\u0131 de\u011ferlendirdi.\n\nVatanda\u015flar\u0131n maske ihtiyac\u0131n\u0131 kar\u015f\u0131lamay\u0131 \u00f6ncelediklerini belirten \u00d6zer, 50'ye yak\u0131n mesleki ve teknik Anadolu lisesinde \u00fcretim yap\u0131ld\u0131\u011f\u0131n\u0131 hat\u0131rlatt\u0131.\n\n\"\u015eu ana kadar 8 milyon maske \u00fcrettik\"\n\n\u00d6zer, \"Her ge\u00e7en g\u00fcn yeni bir okulumuz daha \u00fcretim kervan\u0131na kat\u0131l\u0131yor. Ayr\u0131ca halk e\u011fitim merkezlerimiz ve olgunla\u015fma enstit\u00fclerimiz de maske \u00fcretmeye ba\u015flad\u0131lar. \u015eu ana kadar 8 milyon maske \u00fcrettik ve her ilde valiliklerimizin koordinasyonu ile ihtiya\u00e7 noktalar\u0131na ula\u015ft\u0131rd\u0131k. Bu maskelerin 2,5 milyonu \u0130stanbul'da da\u011f\u0131t\u0131ld\u0131. \u00dcretimler yo\u011fun bir \u015fekilde devam ediyor.\" dedi.\n\nCerrahi maske \u00fcretim kapasitesi 10 milyona \u00e7\u0131kt\u0131\n\nMaske \u00fcretimi kapasitesinin art\u0131r\u0131lmas\u0131nda otomasyonun \u00f6nemini vurgulayan \u00d6zer, \"Bu ama\u00e7la \u0130stanbul'daki AR-GE merkezimizi maske makinesi \u00fcretimine yo\u011funla\u015ft\u0131rd\u0131k. Arkada\u015flar\u0131m\u0131z yo\u011fun bir s\u00fcrecin ard\u0131ndan ba\u015far\u0131l\u0131 oldular ve \u0130stanbul'da ilk 'Otomatik \u00dc\u00e7 Katl\u0131 Telli Ultrasonik Cerrahi Maske Makinesi'ni \u00fcrettik. Ayn\u0131 makineden 2 tane daha \u00fcretildi. Bursa ve Konya'da da makine \u00fcretilmek \u00fczere. B\u00f6ylece \u0130stanbul'da ayl\u0131k \u00fcretim kapasitemiz 5 milyona ve toplamda ise t\u00fcm \u00fclkede 10 milyona \u00e7\u0131kt\u0131.\" diye konu\u015ftu.\n\nTemizlik malzemesi \u00fcretiminde kapasite artt\u0131\n\n\u00d6zer, meslek liselerinin kimyasal teknoloji b\u00f6l\u00fcmlerinde temizlik malzemelerinin \u00fcretilmesinde kapasite art\u0131r\u0131m\u0131na gittiklerinin alt\u0131n\u0131 \u00e7izdi.\n\n\u00d6nceliklerinin, 81 ildeki yakla\u015f\u0131k 54 bin okulun t\u00fcm temizlik ihtiya\u00e7lar\u0131n\u0131 kar\u015f\u0131layabilecek \u00fcretim kapasitesine ula\u015fmak oldu\u011funu aktaran \u00d6zer bu hedefe ula\u015ft\u0131klar\u0131n\u0131 s\u00f6yledi.\n\n\u00d6zer, \"\u015eu anda okullar\u0131m\u0131z\u0131n temizlik ihtiya\u00e7lar\u0131n\u0131 kar\u015f\u0131laman\u0131n \u00f6tesinde illerimizdeki taleplere de kolayl\u0131kla cevap verebiliyoruz. \u015eu ana kadar bu kapsamda 5 milyon litre hipoklorit dezenfektan, 120 bin litre el dezenfektan\u0131 ve 3 bin litre kolonya \u00fcretildi ve ihtiya\u00e7 noktalar\u0131na ula\u015ft\u0131r\u0131ld\u0131.\" ifadelerini kulland\u0131.\n\nAyda 1 milyon y\u00fcz koruyucu siper \u00fcretiliyor\n\n\u00d6zellikle sa\u011fl\u0131k \u00e7al\u0131\u015fanlar\u0131 ile yak\u0131n temasta \u00e7al\u0131\u015fan ki\u015filerin en \u00f6nemli ihtiya\u00e7lar\u0131ndan birisinin de y\u00fcz koruyucu siperlik oldu\u011funu ifade eden \u00d6zer, \u015funlar\u0131 kaydetti:\n\n\"\u00d6ncelikle 150 Bilim ve Sanat Merkezimiz (B\u0130LSEM) ve mesleki ve teknik Anadolu liselerimizde 3D yaz\u0131c\u0131larla y\u00fcz koruyucu siper \u00fcretmeye ba\u015flad\u0131k. Sonra meslek liselerimizde kal\u0131p \u00fcreterek seri \u00fcretime ge\u00e7tik. \u015eu ana kadar 750 bin y\u00fcz koruyucu siper \u00fcretildi ve da\u011f\u0131t\u0131ld\u0131. Sa\u011fl\u0131k Bakanl\u0131\u011f\u0131m\u0131z\u0131n koordinasyonu ile sa\u011fl\u0131k \u00e7al\u0131\u015fanlar\u0131m\u0131za y\u00fcz koruyucu siperleri \u00fccretsiz ula\u015ft\u0131rd\u0131k. Polis Haftas\u0131 nedeniyle polislerimize de \u00fccretsiz 250 bin y\u00fcz koruyucu siper ula\u015ft\u0131r\u0131lmaya ba\u015fland\u0131. Art\u0131k ayda 1 milyon y\u00fcz koruyucu siper \u00fcretim kapasitesine ula\u015ft\u0131k.\"\n\nBu s\u00fcre\u00e7te sa\u011fl\u0131k \u00e7al\u0131\u015fanlar\u0131n\u0131, koronavir\u00fcsten koruman\u0131n her \u015feyden \u00f6nemli oldu\u011funu vurgulayan \u00d6zer, sa\u011fl\u0131k \u00e7al\u0131\u015fanlar\u0131n\u0131n en \u00f6nemli ihtiya\u00e7lar\u0131ndan birisinin tek kullan\u0131ml\u0131k \u00f6nl\u00fck oldu\u011funu dile getirdi.\n\nBakanl\u0131\u011f\u0131n bu konuda da h\u0131zl\u0131 ad\u0131m att\u0131\u011f\u0131na i\u015faret eden \u00d6zer, \"Farkl\u0131 illerde \u00e7ok say\u0131da okulumuzda \u00fcretim yap\u0131yoruz. En son Mersin'de ciddi yat\u0131r\u0131m yapt\u0131k ve sadece Mersin'de ayda 500 bin tek kullan\u0131ml\u0131k \u00f6nl\u00fck \u00fcretilebiliyor. Tek kullan\u0131ml\u0131k \u00f6nl\u00fckler Sa\u011fl\u0131k Bakanl\u0131\u011f\u0131n\u0131n \u015fartnamesine uygun \u00fcretiliyor. Art\u0131k ayda 1 milyon tek kullan\u0131ml\u0131k \u00f6nl\u00fck \u00fcretim kapasitesine ula\u015ft\u0131k.\" ifadelerini kulland\u0131.\n\n\u0130stanbul ve Hatay'da solunum cihaz\u0131 \u00fcretildi\n\n\u00d6zer, bir taraftan \u00fcretim kapasitesini art\u0131rmaya devam ederken \u00f6zellikle \u00fc\u00e7 ana \u00fcr\u00fcnde AR-GE \u00e7al\u0131\u015fmalar\u0131na odakland\u0131klar\u0131n\u0131 belirterek \u015funlar\u0131 s\u00f6yledi:\n\n\"Odakland\u0131\u011f\u0131m\u0131z \u00fc\u00e7 ana \u00fcr\u00fcn oldu, cerrahi maske makinesi, solunum cihaz\u0131 ve N95 standard\u0131nda maske \u00fcreten maske makinesi. \u0130stanbul'da cerrahi/t\u0131bbi maske makinesini \u00fcretmeyi ba\u015fard\u0131k. Solunum cihaz\u0131n\u0131 da Hatay ve \u0130stanbul'da \u00fcrettik. Solunum cihaz\u0131 \u00fcretimiyle ilgili sertifikasyona ba\u015fvuruyoruz. T\u00fcm s\u00fcreci tamamlad\u0131\u011f\u0131m\u0131zda ihtiyaca g\u00f6re seri \u00fcretime ge\u00e7ebilece\u011fiz. Buradaki amac\u0131m\u0131z bunlar\u0131 \u00fcretmenin \u00f6tesinde \u00fcretim ile ilgili t\u00fcm \u2018know-how\u2019a sahip olabilmek. Bunu ba\u015fard\u0131k. \u015eimdi isteyen kamu kurum ve kurulu\u015flar\u0131 ve \u00f6zel sekt\u00f6rle t\u00fcm bu bilgilerimizi \u00fccretsiz payla\u015fmak istiyoruz. Yani istedi\u011fimiz rekabet de\u011fil, kazan\u0131lan deneyim ve bilgiyi \u00fclkemizin \u00fcretim kapasitesini art\u0131rabilmek i\u00e7in payla\u015fmak.\"\n\nAR-GE merkezlerinde odakland\u0131klar\u0131 \u00fc\u00e7\u00fcnc\u00fc \u00fcr\u00fcn\u00fcn de N95 standard\u0131nda maske makinesi oldu\u011funu ifade eden \u00d6zer, \"Bu konuda da sona yakla\u015ft\u0131k. \u0130n\u015fallah bu ay i\u00e7inde bu makineyi de \u00fcretece\u011fiz ve m\u00fcjdeli haberi \u00fclkemizle payla\u015faca\u011f\u0131z. B\u00f6ylece odakland\u0131\u011f\u0131m\u0131z t\u00fcm \u00fcr\u00fcnleri \u00fcretebilir duruma gelmi\u015f olaca\u011f\u0131z.\" diye konu\u015ftu.\n\nMeslek liseleri ilk \u015fokun atlat\u0131lmas\u0131na katk\u0131 yapt\u0131\n\nKoronavir\u00fcs gibi pandemilerle m\u00fccadelede ilk \u015fokun atlat\u0131lmas\u0131n\u0131n ve panik havas\u0131n\u0131n olu\u015fmamas\u0131nda ihtiya\u00e7 duyulan \u00fcr\u00fcnlerin h\u0131zl\u0131 \u00fcretiminin \u00f6nemine i\u015faret eden \u00d6zer, s\u00f6zlerini \u015f\u00f6yle bitirdi:\n\n\"Bu s\u00fcre\u00e7te meslek liselerimiz, t\u00fcm y\u00f6neticileri, \u00f6\u011fretmenleri ve \u00f6\u011frencileri ile devreye girdiler. Ad\u0131m ad\u0131m ihtiya\u00e7 duyulan ana \u00fcr\u00fcnlerin tamam\u0131n\u0131 \u00fcrettiler ve valiliklerimizin koordinasyonuyla ihtiya\u00e7 duyulan noktalara ula\u015ft\u0131rd\u0131lar. Dolay\u0131s\u0131yla hem ilk \u015fokun atlat\u0131lmas\u0131na m\u00fctevaz\u0131 katk\u0131 yapt\u0131lar hem de kara g\u00fcn dostu olduklar\u0131n\u0131 g\u00f6sterdiler. Biz de bakanl\u0131k olarak bu s\u00fcre\u00e7te g\u00fc\u00e7lenen mesleki e\u011fitimin i\u015f piyasas\u0131n\u0131n insan kayna\u011f\u0131 talebini kolayca kar\u015f\u0131lar ve ekonomiye ciddi katk\u0131 sa\u011flarken s\u0131k\u0131nt\u0131l\u0131 g\u00fcnlerde \u00fclkesinin, toplumunun yan\u0131nda ilk harekete edebilen ve sahaya inebilen dinamik bir yap\u0131ya kavu\u015ftu\u011funu g\u00f6stermi\u015f olduk.\n\nElde edilen ba\u015far\u0131, birlikte ve koordineli hareket etmenin bir sonucudur. Bu ba\u015far\u0131n\u0131n elde edilmesinde Bakanl\u0131\u011f\u0131m\u0131z\u0131n t\u00fcm birimlerine ve \u00f6zellikle Mesleki ve Teknik E\u011fitim Genel M\u00fcd\u00fcrl\u00fc\u011f\u00fcm\u00fcze, 81 il m\u00fcd\u00fcr\u00fcm\u00fcze ve y\u00f6neticilerimize, s\u00fcrece katk\u0131 veren t\u00fcm okul ve birimlerimizin y\u00f6neticilerine, t\u00fcm \u00f6\u011fretmenlerimiz ve \u00f6\u011frencilerimize \u015f\u00fckranlar\u0131m\u0131 sunuyorum.\"", "keywords": [], "meta_keywords": ["meb", "", "n95", "maske", "makinesi", "\u00fcretiminde", "sona", "yakla\u015ft\u0131", ""], "tags": [], "authors": [], "publish_date": null, "summary": "", "article_html": "", "meta_description": "Milli E\u011fitim Bakan Yard\u0131mc\u0131s\u0131 Mahmut \u00d6zer, N95 standard\u0131nda maske makinesi konusunda sona yakla\u015f\u0131ld\u0131\u011f\u0131n\u0131 belirterek, \"\u0130n\u015fallah bu ay i\u00e7inde makineyi \u00fcretece\u011fiz ve m\u00fcjdeli haberi \u00fclkemizle payla\u015faca\u011f\u0131z\" dedi.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Milli E\u011fitim Bakan Yard\u0131mc\u0131s\u0131 Mahmut \u00d6zer, N95 standard\u0131nda maske makinesi konusunda sona yakla\u015f\u0131ld\u0131\u011f\u0131n\u0131 belirterek, \"\u0130n\u015fallah bu ay i\u00e7inde makineyi \u00fcretece\u011fiz ve m\u00fcjdeli haberi \u00fclkemizle payla\u015faca\u011f\u0131z\" dedi.", "keywords": "meb,, n95, maske, makinesi, \u00fcretiminde, sona, yakla\u015ft\u0131,", "og": {"title": "MEB, N95 maske makinesi \u00fcretiminde sona yakla\u015ft\u0131", "description": "Milli E\u011fitim Bakan Yard\u0131mc\u0131s\u0131 Mahmut \u00d6zer, N95 standard\u0131nda maske makinesi konusunda sona yakla\u015f\u0131ld\u0131\u011f\u0131n\u0131 belirterek, \"\u0130n\u015fallah bu ay i\u00e7inde makineyi \u00fcretece\u011fiz ve m\u00fcjdeli haberi \u00fclkemizle payla\u015faca\u011f\u0131z\" dedi.", "image": "https://www.trthaber.com/resimler/1256000/1257355.jpg"}, "p": {"domain_verify": "a071267efb21000e62681b430866dd61"}, "twitter": {"card": "summary_large_image", "site": "@trthaber", "url": "https://www.trthaber.com/haber/turkiye/meb-n95-maske-makinesi-uretiminde-sona-yaklasti-477328.html", "title": "MEB, N95 maske makinesi \u00fcretiminde sona yakla\u015ft\u0131", "description": "Milli E\u011fitim Bakan Yard\u0131mc\u0131s\u0131 Mahmut \u00d6zer, N95 standard\u0131nda maske makinesi konusunda sona yakla\u015f\u0131ld\u0131\u011f\u0131n\u0131 belirterek, \"\u0130n\u015fallah bu ay i\u00e7inde makineyi \u00fcretece\u011fiz ve m\u00fcjdeli haberi \u00fclkemizle payla\u015faca\u011f\u0131z\" dedi.", "image": "https://www.trthaber.com/resimler/1256000/1257355.jpg"}}, "canonical_link": ""}