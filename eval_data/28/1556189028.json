{"source_url": "https://web.archive.org", "url": "https://web.archive.org/web/20200407092335id_/https://nczas.com/2020/03/23/brytyjscy-lekarze-maja-dostac-wytyczne-kogo-nie-ratowac-kraj-szykuje-sie-na-kryzys-w-szpitalach-w-zwiazku-z-koronawirusem/", "title": "Tych pacjent\u00f3w z koronawirusem brytyjscy lekarze mog\u0105 nie ratowa\u0107", "top_image": "https://nczas.com/wp-content/uploads/2020/03/policja-koronawirus.jpg", "meta_img": "https://nczas.com/wp-content/uploads/2020/03/policja-koronawirus.jpg", "images": ["https://nczas.com/wp-content/uploads/2020/01/pilne-218x150.jpg", "https://nczas.com/wp-content/uploads/2020/03/pap_20191013_2IM-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2019/12/George_Pell_nczascom-100x70.jpg", "https://nczas.com/wp-content/uploads/2019/04/zenek_martyniuk_nczas-2-218x150.jpg", "https://nczas.com/wp-content/uploads/2020/01/pilne-100x70.jpg", "https://mc.yandex.ru/watch/52995412", "https://nczas.com/wp-content/uploads/2020/04/pap_20200401_0LP-218x150.jpg", "https://nczas.com/wp-content/uploads/2020/04/corona-4990825_1280-100x70.jpg", "https://nczas.com/wp-content/uploads/2020/04/pap_20200401_0LP-100x70.jpg", "https://nczas.com/wp-content/uploads/2019/04/zenek_martyniuk_nczas-2-100x70.jpg", "https://nczas.com/wp-content/uploads/2020/04/pap_20200404_0RO-100x70.jpg", "https://nczas.com/wp-content/uploads/2020/04/pap_20200404_0RO-218x150.jpg", "https://nczas.com/wp-content/uploads/2020/03/policja-koronawirus-696x464.jpg", "https://nczas.com/wp-content/uploads/2020/04/pap_20200405_0WV-218x150.jpg", "https://nczas.com/wp-content/uploads/2020/03/prasa-218x150.jpg", "https://nczas.com/wp-content/uploads/2020/03/policja-koronawirus.jpg", "https://nczas.com/wp-content/uploads/2020/04/corona-4990825_1280-218x150.jpg", "https://nczas.com/wp-content/uploads/2020/04/Wieniawa-218x150.jpg", "https://nczas.com/wp-content/uploads/2020/04/pap_20200405_0WV-100x70.jpg", "https://nczas.com/wp-content/uploads/2020/03/Chiny_Wuhan_kolejka-1-100x70.jpg"], "movies": [], "text": "Wed\u0142ug brytyjskiego \u201eThe Independent\u201d, brytyjscy lekarze dostaj\u0105 wytyczne dotycz\u0105ce ratowania zara\u017conych koronawirusem. Je\u015bli zabraknie respirator\u00f3w lub \u0142\u00f3\u017cek na oddzia\u0142ach intensywnej terapii, w\u00f3wczas na pomoc nie mog\u0105 liczy\u0107 pacjenci z nowotworami czy cukrzyc\u0105.\n\nDziennik sugeruje, \u017ce wytyczne dotycz\u0105ce ratowania chorych z koronawirusem to przyznanie si\u0119 do przewidywanego w ci\u0105gu najbli\u017cszych tygodni przepe\u0142nienia szpitali. To postawi plac\u00f3wki przed konieczno\u015bci\u0105 podejmowania decyzji, kt\u00f3rych pacjent\u00f3w ratowa\u0107.\n\nZ doniesie\u0144 \u201eThe Independent\u201d wynika, \u017ce w takich przypadkach na pomoc nie b\u0119d\u0105 mogli liczy\u0107 pacjenci z chorobami uk\u0142adu oddechowego lub chorobami serca. W tej grupie znalaz\u0142y si\u0119 r\u00f3wnie\u017c osoby zmagaj\u0105ce si\u0119 z nowotworami i cukrzyc\u0105. Nie wiadomo jednak, czy zostanie tak\u017ce wyznaczona granica wieku, powy\u017cej kt\u00f3rej lekarze b\u0119d\u0105 mogli zaniecha\u0107 pomocy medycznej. Doniesienia m\u00f3wi\u0105 jednak o tym, \u017ce pacjent b\u0119dzie m\u00f3g\u0142 zosta\u0107 od\u0142\u0105czony od respiratora, aby sprz\u0119t pos\u0142u\u017cy\u0142 do ratowania osoby z wi\u0119kszymi szansami na prze\u017cycie.\n\nJak podkre\u015bla brytyjska gazeta, sytuacja w Wielkiej Brytanii mo\u017ce by\u0107 znacznie gorsza. Publiczna s\u0142u\u017cba zdrowia dysponuje bowiem tylko 4 tysi\u0105cami respirator\u00f3w. Statystycznie daje to 6,6 sztuk w przeliczeniu na 100 tys. obywateli. Jest to o po\u0142ow\u0119 mniej ni\u017c we W\u0142oszech i tylko 20 proc. tego, co posiadaj\u0105 Niemcy.\n\nW pi\u0105tek Narodowy Instytut na rzecz Zdrowia i Doskona\u0142o\u015bci Opieki Zdrowotnej (NICE) zapowiedzia\u0142 wytyczne dotycz\u0105ce post\u0119powania z pacjentami w stanie krytycznym oraz poddawanymi dializom nerek oraz leczeniu raka. Instytucja ta podlega brytyjskiemu Ministerstwu Zdrowia. Powsta\u0107 maj\u0105 tak\u017ce podobne zalecenia dotycz\u0105ce pacjent\u00f3w z artretyzmem poddawanych radioterapii.\n\nJednak zdaniem \u201eThe Independent\u201d instytucja mo\u017ce p\u00f3j\u015b\u0107 jeszcze dalej. Mo\u017ce bowiem powsta\u0107 lista chor\u00f3b wsp\u00f3\u0142istniej\u0105cych. Mo\u017ce by\u0107 tak\u017ce wyznaczona granica wieku, powy\u017cej kt\u00f3rej zapadnie decyzja o zaprzestaniu terapii. Jeszcze kilka dni temu brytyjski premier Boris Johnson twierdzi\u0142 jednak co\u015b innego. M\u00f3wi\u0142, \u017ce je\u015bli dojdzie do konieczno\u015bci podejmowania takich decyzji, pozostan\u0105 one w gestii szpitali.\n\nZ dramatyczn\u0105 sytuacj\u0105 w przepe\u0142nionych szpitalach zmagaj\u0105 si\u0119 ju\u017c lekarze we W\u0142oszech i Hiszpanii.\n\n\u0179r\u00f3d\u0142a: The Independent/niedziela.pl", "keywords": [], "meta_keywords": [""], "tags": [], "authors": [], "publish_date": "Mon Mar 23 00:00:00 2020", "summary": "", "article_html": "", "meta_description": "Wed\u0142ug brytyjskiego \u201eThe Independent\u201d, brytyjscy lekarze dostaj\u0105 wytyczne dotycz\u0105ce ratowania zara\u017conych koronawirusem. Je\u015bli zabraknie respirator\u00f3w lub", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Wed\u0142ug brytyjskiego \u201eThe Independent\u201d, brytyjscy lekarze dostaj\u0105 wytyczne dotycz\u0105ce ratowania zara\u017conych koronawirusem. Je\u015bli zabraknie respirator\u00f3w lub", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Tych pacjent\u00f3w z koronawirusem brytyjscy lekarze mog\u0105 nie ratowa\u0107", "description": "Wed\u0142ug brytyjskiego \u201eThe Independent\u201d, brytyjscy lekarze dostaj\u0105 wytyczne dotycz\u0105ce ratowania zara\u017conych koronawirusem. Je\u015bli zabraknie respirator\u00f3w lub", "url": "https://nczas.com/2020/03/23/brytyjscy-lekarze-maja-dostac-wytyczne-kogo-nie-ratowac-kraj-szykuje-sie-na-kryzys-w-szpitalach-w-zwiazku-z-koronawirusem/", "site_name": "NCZAS.COM", "updated_time": "2020-03-23T09:25:53+00:00", "image": {"identifier": "https://nczas.com/wp-content/uploads/2020/03/policja-koronawirus.jpg", "secure_url": "https://nczas.com/wp-content/uploads/2020/03/policja-koronawirus.jpg", "width": 1200, "height": 800}}, "article": {"publisher": "https://www.facebook.com/nczas", "tag": "koronawirus w Wielkiej Brytanii", "section": "Wiadomo\u015bci", "published_time": "2020-03-23T09:30:43+00:00", "modified_time": "2020-03-23T09:25:53+00:00"}, "twitter": {"card": "summary_large_image", "description": "Wed\u0142ug brytyjskiego \u201eThe Independent\u201d, brytyjscy lekarze dostaj\u0105 wytyczne dotycz\u0105ce ratowania zara\u017conych koronawirusem. Je\u015bli zabraknie respirator\u00f3w lub", "title": "Tych pacjent\u00f3w z koronawirusem brytyjscy lekarze mog\u0105 nie ratowa\u0107", "image": "https://nczas.com/wp-content/uploads/2020/03/policja-koronawirus.jpg"}, "generator": "WordPress 5.3.2", "onesignal": "wordpress-plugin"}, "canonical_link": "https://nczas.com/2020/03/23/brytyjscy-lekarze-maja-dostac-wytyczne-kogo-nie-ratowac-kraj-szykuje-sie-na-kryzys-w-szpitalach-w-zwiazku-z-koronawirusem/"}