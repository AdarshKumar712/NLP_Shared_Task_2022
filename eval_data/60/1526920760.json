{"source_url": "https://www.giornaletrentino.it", "url": "https://www.giornaletrentino.it/cronaca/trento/in-trentino-i-luoghi-di-hofer-1.2267564", "title": "\u00abIn Trentino i luoghi di Hofer\u00bb", "top_image": "https://www.giornaletrentino.it/image/policy:1.2267562:1582240508/image.jpg?a=191%3A100&q=0.6&w=1200&$p$a$q$w=e3c1d56", "meta_img": "https://www.giornaletrentino.it/image/policy:1.2267562:1582240508/image.jpg?a=191%3A100&q=0.6&w=1200&$p$a$q$w=e3c1d56", "images": ["https://www.giornaletrentino.it/image/policy:1.2267562:1582240508/image.jpg?a=191%3A100&q=0.6&w=1200&$p$a$q$w=e3c1d56", "https://yobee.it/vid/Close.png", "https://www.giornaletrentino.it/public/images/logo/alto_adige_logo.svg", "https://www.giornaletrentino.it/public/images/logo/trentino_logo.svg"], "movies": [], "text": "Trento. Giornata pantirolese per il governatore Maurizio Fugatti. Spesso \u00abaccusato\u00bb di guardare troppo verso il Veneto, Fugatti ieri ha rivolto lo sguardo ad Alto Adige e Tirolo suggellando, anche in modo formale, i confini geografici dell\u2019Euregio con tanto di cartello stradale posto a Borghetto in compagnia dei colleghi Arno Kompatscher e G\u00fcnter Platter. E, poi, per non farsi mancare nulla, \u00e8 sceso a Mantova dove con i governatori ha inaugurato uno spazio espositivo dedicato ad Andreas Hofer.\n\n\n\nOra se sull\u2019Euroregione si \u00e8 fatto da tempo un investimento considerevole, pi\u00f9 difficile (di primo acchito) \u00e8 comprendere l\u2019aggancio tra Trento, Hofer e Mantova: \u00abA Borghetto io ci andavo anche quando non sedevo in maggioranza e non solo perch\u00e9 ci sono nato. E dove si \u00e8 messo oggi il cartello ci ho portato Luis Durnwalder, Roberto Maroni, Luca Zaia, tra gli altri. Erano altre epoche e ci trovavamo in quella localit\u00e0 per parlare di autonomia e di autogoverno. Ricordo anche che come minoranza, assieme a Franco Tretter, organizzammo per due volte un ricordo, dei raduni, di Andreas Hofer al Ballino, dove aveva lavorato. In questo anno di governo come giunta provinciale abbiamo voluto fare delle iniziative sulla memoria storica tirolese. Abbiamo creduto nell\u2019idea di posizionare i cartelli dell\u2019Euregio anche ai confini pi\u00f9 meridionali e lo abbiamo fatto con i colleghi Kompatscher e Platter. Il cartello \u00e8 simbolico ma \u00e8 anche ricco di contenuti: avere i tre presidenti del Tirolo storico al confine di Borghetto non \u00e8 un fatto di tutti i giorni. Una presenza di forte valenza simbolica, che sottolinea le caratteristiche comuni di Trentino, Alto Adige e Tirolo\u00bb ha spiegato il governatore.\n\n\n\nE il prosieguo della giornata in Lombardia? \u00abAll\u2019iniziativa di Mantova abbiamo partecipato perch\u00e9 Andreas Hofer appartiene anche, e sottolineo anche, alla nostra storia. In Trentino c\u2019\u00e8 stato, qui da noi ha imparato la lingua italiana. Noi siamo al lavoro proprio per individuare i luoghi hoferiani trentini, vi costruiremo un percorso nelle zone dove \u00e8 stato Hofer: penso al Ballino piuttosto che in valle di Non. Sistemeremo una cartellonistica dedicata, racconteremo quello che \u00e8 accaduto in quei luoghi. Questo si ricollegher\u00e0 a quello che hanno fatto in Tirolo, hanno fatto a Bolzano e, ora, anche in quel di Mantova. Quello inaugurato oggi (ieri) debbo dire che \u00e8 uno spazio davvero molto bello. Nella sua ultima lettera Andreas Hofer citava l\u2019amore per la patria e la forte fede in Dio, valori come la tradizione, la fede, la nostra speciale autonomia, che abbiamo ancora nei territori dell\u2019Euregio\u00bb ha concluso Fugatti.\n\n\n\n\n\n\n\n", "keywords": [], "meta_keywords": [""], "tags": [], "authors": [], "publish_date": "Thu Feb 20 03:21:00 2020", "summary": "", "article_html": "", "meta_description": "La Provincia e l\u2019Euregio. Giornata tutta dedicata al Tirolo e all\u2019Alto Adige, quella del governatore Fugatti con i colleghi Kompatscher\u00a0e Platter. Ora a Borghetto c\u2019\u00e8 un cartello che \u00abaccoglie\u00bb gli automobilisti. \u00abE presto al Ballino ed in val di Non ricorderemo le gesta di Andreas\u00bb", "meta_lang": "it", "meta_favicon": "https://www.giornaletrentino.it/others/favicon/Trentino.png", "meta_data": {"robots": "index, follow", "language": "Italiano", "description": "La Provincia e l\u2019Euregio. Giornata tutta dedicata al Tirolo e all\u2019Alto Adige, quella del governatore Fugatti con i colleghi Kompatscher\u00a0e Platter. Ora a Borghetto c\u2019\u00e8 un cartello che \u00abaccoglie\u00bb gli automobilisti. \u00abE presto al Ballino ed in val di Non ricorderemo le gesta di Andreas\u00bb", "title": "\u00abIn Trentino i luoghi di Hofer\u00bb\u00a0 - Trento - Trentino", "DC.title": "\u00abIn Trentino i luoghi di Hofer\u00bb\u00a0 - Trento - Trentino", "siteBrand": "trentino", "siteLabel": "Trentino", "edition": "trento", "fb": {"app_id": 193120940741283}, "viewport": "width=device-width, initial-scale=1", "theme-color": "#4298b6", "msapplication-TileColor": "#4298b6", "application-name": "Trentino", "og": {"title": "\u00abIn Trentino i luoghi di Hofer\u00bb", "site_name": "Trentino", "url": "https://www.giornaletrentino.it/cronaca/trento/in-trentino-i-luoghi-di-hofer-1.2267564", "description": "La Provincia e l\u2019Euregio. Giornata tutta dedicata al Tirolo e all\u2019Alto Adige, quella del governatore Fugatti con i colleghi Kompatscher\u00a0e Platter. Ora a Borghetto c\u2019\u00e8 un cartello che \u00abaccoglie\u00bb gli automobilisti. \u00abE presto al Ballino ed in val di Non ricorderemo le gesta di Andreas\u00bb", "type": "article", "image": {"identifier": "https://www.giornaletrentino.it/image/policy:1.2267562:1582240508/image.jpg?a=191%3A100&q=0.6&w=1200&$p$a$q$w=e3c1d56", "width": 1200}}, "target": "/?q={q}"}, "canonical_link": "https://www.giornaletrentino.it/cronaca/trento/in-trentino-i-luoghi-di-hofer-1.2267564"}