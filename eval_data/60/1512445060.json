{"source_url": "https://web.archive.org", "url": "https://web.archive.org/web/20210125180737id_/https://www.firstonline.info/brexit-johnson-va-allo-scontro-con-la-ue-sul-commercio/", "title": "Brexit, Johnson va allo scontro con la Ue sul commercio", "top_image": "https://www.firstonline.info/wp-content/uploads/2019/09/Imagoeconomica_1279213.png", "meta_img": "https://www.firstonline.info/wp-content/uploads/2019/09/Imagoeconomica_1279213.png", "images": ["https://www.firstonline.info/wp-content/uploads/2020/08/syringe-4964598_1920-150x150.jpg", "https://www.firstonline.info/wp-content/uploads/2021/01/nuclear-power-plant-4535760_1920-150x150.jpg", "https://www.firstonline.info/wp-content/uploads/2018/06/Conte-e-Mattarella-150x150.jpg", "https://www.firstonline.info/wp-content/uploads/2021/01/Marcelo-Rebelo-de-Sousa-presidente-del-Portogallo-480x270.jpg", "https://www.firstonline.info/wp-content/uploads/2020/12/Imagoeconomica_745714-480x270.jpg", "https://www.firstonline.info/wp-content/uploads/2019/09/Imagoeconomica_1279213.png", "https://www.firstonline.info/wp-content/uploads/2020/06/Mario-Margiocco-300x300.jpg", "https://www.firstonline.info/wp-content/uploads/2020/11/Appunti-Windows-2-480x270.png", "https://www.firstonline.info/wp-content/uploads/2020/01/Donne-manager-150x150.jpg", "https://www.firstonline.info/wp-content/uploads/2021/01/Imagoeconomica_1300572-150x150.jpg", "https://www.firstonline.info/wp-content/uploads/2021/01/Imagoeconomica_1469124-480x270.jpg", "https://www.firstonline.info/wp-content/uploads/2020/11/Vaccino-Covid-150x150.jpg", "https://www.firstonline.info/wp-content/uploads/2020/03/AdnKronos300.png", "https://www.firstonline.info/wp-content/uploads/2020/12/Div.Insurance-ISP-RBM-Salute-Marco-Vecchietti-AD-e-DG-480x270.jpg", "https://www.firstonline.info/wp-content/uploads/2020/12/IscrizioneNL_FirstOnline_Animata.gif", "https://www.firstonline.info/wp-content/uploads/2018/03/cropped-Franco-Locatelli-Nuova-Foto-300x300.jpg", "https://www.firstonline.info/wp-content/uploads/2020/05/Imagoeconomica_1225460-150x150.png", "https://www.firstonline.info/wp-content/uploads/2020/06/Axiom-station-nadir-view_light1-480x270.jpg", "https://www.firstonline.info/wp-content/uploads/2017/12/cropped-tamburi-480x270.jpg", "https://www.firstonline.info/wp-content/uploads/2020/07/Lavoro-150x150.png", "https://www.firstonline.info/wp-content/uploads/2019/03/Logo-Testata-FIRSTonline-300px.png", "https://www.firstonline.info/wp-content/uploads/2020/05/bras-480x270.jpg", "https://www.firstonline.info/wp-content/uploads/2021/01/Juve-1-150x150.png", "https://www.firstonline.info/wp-content/uploads/2021/01/Giovanni-Bossi-480x270.jpg", "https://www.firstonline.info/wp-content/uploads/2021/01/spread-150x150.jpg", "https://www.firstonline.info/wp-content/uploads/2018/02/ferrarotti-480x270.jpg", "https://www.firstonline.info/wp-content/uploads/2019/09/Imagoeconomica_1279213-480x270.png", "https://www.firstonline.info/wp-content/uploads/2018/04/cropped-Gianfranco-Borghini-300x300.jpg", "https://www.firstonline.info/wp-content/uploads/2020/12/FRANCESCO-PAPADIA-480x270.jpg", "https://www.firstonline.info/wp-content/uploads/2020/05/markus-spiske-Mg9gYOmaslM-unsplash-480x270.png", "https://www.firstonline.info/wp-content/uploads/2019/11/300x100-din-ITA-1.gif", "https://www.firstonline.info/wp-content/uploads/2020/05/car-1837006_1920-150x150.jpg", "https://www.firstonline.info/wp-content/uploads/2021/01/Marcelo-Rebelo-de-Sousa-presidente-del-Portogallo-150x150.jpg", "https://www.firstonline.info/wp-content/uploads/2020/11/Joe-Biden-480x270.jpg", "https://www.firstonline.info/wp-content/uploads/2020/12/1250x600_BANNER.gif", "https://www.firstonline.info/wp-content/uploads/2020/06/Axiom-station-nadir-view_light1-150x150.jpg", "https://firstonline.info/wp-content/uploads/2017/11/Targa-FIRST.jpg"], "movies": [], "text": "Il Regno Unito vuole un accordo di libero scambio, ma non \u00e8 disposto ad allinearsi agli standard Ue. Questo il sunto delle parole di Johnson durante la presentazione della bozza di mandato per le trattative \u2013 La fase due parte in salita \u2013 Barnier: \u201cVogliamo un partenariato ma a determinate condizioni\u201d.\n\nA due giorni dalla Brexit la tensione tra Unione Europea e Regno Unito torna alle stelle. Archiviati i festeggiamenti per lo storico divorzio, Boris Johnson alza di nuovo il tono dello scontro facendo ripiombare sul tavolo \u2013 pi\u00f9 forte che mai \u2013 l\u2019ipotesi No deal, mentre Michel Barnier, capo negoziatore Ue per la Brexit, reagisce a muso duro: \u201cNessun vantaggio n\u00e9 diritto fuori dal mercato unico\u201d.\n\n\u201cNon abbiamo bisogno di un accordo di libero scambio che imponga l\u2019allineamento con le norme Ue su concorrenza, protezioni sociali, aiuti di Stato, ambiente e simili o comunque nulla di pi\u00f9 di quanto l\u2019Ue sarebbe obbligata ad accettare in cambio le norme del Regno Unito\u201d, ha detto il Premier britannico che per\u00f2 ha assicurato l\u2019intenzione di predisporre per Londra standard elevati in grado di scongiurare qualsiasi rischio di concorrenza sleale per i 27. Questi standard per\u00f2 non saranno regolati \u201cin un trattato\u201d.\n\nPER APPROFONDIRE: Brexit, cosa cambia per Ue e Uk? Tutto in 3 punti\n\nPrimo e fondamentale punto dei negoziati sar\u00e0 infatti il commercio, su cui bisogner\u00e0 trovare un accordo entro la fine del periodo di transizione, fissata per il 31 dicembre 2020. Sotto questo punto di vista, la volont\u00e0 dell\u2019Unione Europea, \u00e8 quella di non fare sconti. \u201cIl Regno Unito non potr\u00e0 pi\u00f9 beneficiare dei diritti e dei vantaggi economici se il 31 dicembre lascer\u00e0 il mercato unico e l\u2019unione doganale. Questo \u00e8 il quadro in cui ci muoviamo\u201d, ha ribadito luned\u00ec 3 febbraio il capo negoziatore della Ue Michel Barnier presentando la bozza di mandato per la trattativa sulle relazioni future col Regno Unito che Consiglio e Commissione Ue dovranno approvare nelle prossime settimane.\n\nLa linea di Bruxelles \u00e8 chiara: ok a un\u2019intesa solo se il Regno Unito rispetter\u00e0 alcune condizioni. Nel dettaglio, Londra dovr\u00e0 applicare standard ambientali, sanitari e fiscali simili a quelli dell\u2019Unione Europea e rispettare le norme sui lavoratori e sugli aiuti di Stato, evitando di dare troppa mano libera alle sue aziende. Il timore \u00e8 che, allo scopo di favorire il rilancio dell\u2019economia ed evitare i possibili contraccolpi della Brexit, la Gran Bretagna offra alle sue societ\u00e0 condizioni impossibili da rispettare per le aziende comunitarie, ignorando de facto le regole sulla concorrenza in vigore al di qua della Manica.\n\nJohnson per\u00f2 pare intenzionato a percorrere un\u2019altra strada: \u201cLa scelta, sia chiaro, non \u00e8 tra deal e no deal. Vogliamo un accordo di libero scambio, possibilmente sul modello del Canada, ma qualora non riuscissimo a raggiungere un\u2019intesa con l\u2019Ue potremmo uscire anche con un accordo stile Australia\u201c, ha affermato il primo ministro britannico. Peccato che \u201cun accordo stile Australia\u201d a livello pratico si trasformerebbe in un quasi-No deal, un\u2019intesa minima che allontanerebbe anni luce i due blocchi.\n\nWATCH LIVE: PM @BorisJohnson sets out his vision for unleashing Britain's potential https://t.co/Qip1y4mUbC \u2014 UK Prime Minister (@10DowningStreet) February 3, 2020\n\nNel corso del suo discorso Bernier ha per\u00f2 lasciato la porta aperta: \u201cIl nostro obiettivo \u00e8 di concludere un partenariato ambizioso con il Regno Unito\u201c, ma \u201crestiamo lucidi. La migliore relazione con l\u2019Ue \u00e8 e rester\u00e0 di restare nell\u2019Ue. Quando non si \u00e8 membri dell\u2019Ue si ha una situazione diversa e meno favorevole\u201d, ha detto. \u201cSiamo pronti ad offrire un accordo molto ambizioso che includa tariffe e dazi zero su tutte le merci\u201d, ha continuato parlando della possibilit\u00e0 di realizzare \u201cun accordo ambizioso sui servizi con un ampia copertura settoriale\u201d.\n\n\u201cIl Regno Unito non potr\u00e0 beneficiare dei vantaggi economici di uno Stato membro alla fine dell\u2019anno\u201d, ha per\u00f2 specificato Barnier. \u201cAvremo due mercati separati, invece di un unico mercato. Le regole di origine e le formalit\u00e0 doganali si applicheranno. L\u2019accesso al mercato Ue sar\u00e0 soggetto a certificazione e autorizzazione di mercato\u201d.\n\nLEGGI ANCHE: Brexit: studenti, imprese, turisti, lavoratori italiani. Cosa cambia", "keywords": [], "meta_keywords": [""], "tags": ["Boris Johnson", "Commercio", "Mondo", "Brexit", "Regno Unito", "Unione Europea"], "authors": ["Mario Margiocco", "Gianfranco Borghini", "Franco Locatelli"], "publish_date": "Mon Feb  3 11:51:02 2020", "summary": "", "article_html": "", "meta_description": "Il Regno Unito vuole un accordo di libero scambio, ma non \u00e8 disposto ad allinearsi agli standard Ue. Questo il sunto delle parole di Johnson durante la presentazione della bozza di mandato per le trattative - La fase due parte in salita - Barnier: \"Vogliamo un partenariato ma a determinate condizioni\".", "meta_lang": "it", "meta_favicon": "https://www.firstonline.info/wp-content/uploads/2019/03/favicon.png", "meta_data": {"viewport": "width=device-width, initial-scale=1", "description": "Il Regno Unito vuole un accordo di libero scambio, ma non \u00e8 disposto ad allinearsi agli standard Ue. Questo il sunto delle parole di Johnson durante la presentazione della bozza di mandato per le trattative - La fase due parte in salita - Barnier: \"Vogliamo un partenariato ma a determinate condizioni\".", "robots": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Brexit, Johnson va allo scontro con la Ue sul commercio - FIRSTonline", "description": "Il Regno Unito vuole un accordo di libero scambio, ma non \u00e8 disposto ad allinearsi agli standard Ue. Questo il sunto delle parole di Johnson durante la presentazione della bozza di mandato per le trattative - La fase due parte in salita - Barnier: \"Vogliamo un partenariato ma a determinate condizioni\".", "url": "https://www.firstonline.info/brexit-johnson-va-allo-scontro-con-la-ue-sul-commercio/", "site_name": "FIRSTonline", "image": {"identifier": "https://www.firstonline.info/wp-content/uploads/2019/09/Imagoeconomica_1279213.png", "width": 1200, "height": 665}}, "article": {"publisher": "https://www.facebook.com/FIRSTonlineSocial/", "author": "https://www.facebook.com/FIRSTonlineSocial/", "published_time": "2020-02-03T11:51:02+00:00", "modified_time": "2020-02-03T11:51:06+00:00"}, "twitter": {"card": "summary_large_image", "creator": "@https://twitter.com/firstonlinetwit", "site": "@FIRSTonlineTwit", "label1": "Scritto da", "data1": "FIRSTonline", "label2": "Tempo di lettura stimato", "data2": "3 minuti"}, "google-site-verification": "SwZEJN91qG7PCe3hCoUKuJfLTg6SBlcilkShrZo4c4A", "theme-color": "#23bdff", "referrer": "no-referrer-when-downgrade"}, "canonical_link": "https://www.firstonline.info/brexit-johnson-va-allo-scontro-con-la-ue-sul-commercio/"}