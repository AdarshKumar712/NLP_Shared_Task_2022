{"source_url": "https://web.archive.org", "url": "https://web.archive.org/web/20200118160922id_/https://tvn24.pl/polska/sondaz-partyjny-kantar-w-sejmie-cztery-ugrupowania-3126177?source=rss", "title": "Najnowszy sonda\u017c: w Sejmie bez jednej z partii", "top_image": "https://tvn24.pl/najnowsze/cdn-zdjecie-s433ch-preferencje-partyjne-3125714/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-s433ch-preferencje-partyjne-3125714/alternates/LANDSCAPE_1280", "images": ["https://tvn24.pl/najnowsze/cdn-zdjecie-s433ch-preferencje-partyjne-3125714/alternates/LANDSCAPE_1280"], "movies": [], "text": "W styczniu w\u015br\u00f3d Polak\u00f3w deklaruj\u0105cych ch\u0119\u0107 udzia\u0142u w wyborach parlamentarnych, najwi\u0119ksze poparcie uzyskuje Prawo i Sprawiedliwo\u015b\u0107, na drugim miejscu znalaz\u0142a si\u0119 Koalicja Obywatelska - wynika z najnowszego badania Kantar. Do Sejmu wesz\u0142aby jeszcze: Lewica oraz PSL-Kukiz'15. Konfederacja znalaz\u0142a si\u0119 pod progiem wyborczym.\n\nNa pocz\u0105tku stycznia Kantar, w comiesi\u0119cznym badaniu, zapyta\u0142 Polak\u00f3w o ewentualn\u0105 gotowo\u015b\u0107 uczestnictwa w wyborach do Sejmu, a tak\u017ce o to, na kogo oddaliby sw\u00f3j g\u0142os.\n\nZ badania wynika, \u017ce 71 procent Polak\u00f3w zadeklarowa\u0142o ch\u0119\u0107 udzia\u0142u w wyborach do Sejmu. Ankieterzy Kantar oszacowali, \u017ce ponad jedna trzecia badanych (34 procent) odpowiada w spos\u00f3b zdecydowany, \u017ce chce g\u0142osowa\u0107, a 37 procent raczej planuje g\u0142osowanie.\n\nPrzeciwne stanowisko wyra\u017ca 20 procent respondent\u00f3w. 10 procent zapowiada, \u017ce raczej nie p\u00f3jdzie g\u0142osowa\u0107, a 10 procent deklaruje, \u017ce zdecydowanie nie we\u017amie udzia\u0142u w wyborach. 9 procent badanych jeszcze nie wie, czy odda sw\u00f3j g\u0142os w wyborach.\n\nW Sejmie cztery ugrupowania\n\nKantar zbada\u0142 te\u017c poparcie Polak\u00f3w dla formacji politycznych. W styczniu w\u015br\u00f3d os\u00f3b, kt\u00f3re zadeklarowa\u0142y gotowo\u015b\u0107 wzi\u0119cia udzia\u0142u w wyborach do Sejmu, najwi\u0119ksze poparcie uzyska\u0142o Prawo i Sprawiedliwo\u015b\u0107 razem z Solidarn\u0105 Polsk\u0105 i Porozumieniem. Tak\u0105 koalicj\u0119 popiera 38 procent chc\u0105cych g\u0142osowa\u0107.\n\nNa drugim miejscu, z poparciem na poziomie 28 procent, uplasowa\u0142a si\u0119 Koalicja Obywatelska. Do Sejmu dosta\u0142aby si\u0119 r\u00f3wnie\u017c Lewica, uzyskuj\u0105c 13 procent g\u0142os\u00f3w, jak r\u00f3wnie\u017c PSL-Koalicja Polska razem z Kukiz15 - 6 procent. Gdyby wybory odby\u0142y si\u0119 w styczniu, progu wyborczego nie przekroczy\u0142aby Konfederacja - z sonda\u017cu wynika, \u017ce uzyska\u0142aby wynik na poziomie 3 procent.\n\nPreferencje partyjne PAP/Adam Ziemienowicz\n\nW por\u00f3wnaniu do wynik\u00f3w z poprzedniego miesi\u0105ca, w styczniu poparcie dla partii rz\u0105dz\u0105cej nieznacznie spad\u0142o (o 1 punkt procentowy). Spadek odnotowa\u0142a te\u017c PSL - Koalicja Polska (o 2 punkty procentowe) i Konfederacja (o 3 punkty procentowe).\n\nWzr\u00f3s\u0142 odsetek os\u00f3b popieraj\u0105cych KO (o 2 punkty procentowe) oraz Lewic\u0119 (o 2 punkty procentowe). Spo\u015br\u00f3d tych, kt\u00f3rzy deklaruj\u0105 zamiar g\u0142osowania, 12 procent nie potrafi\u0142o zdecydowa\u0107, na kogo odda\u0142oby g\u0142os. Jest to wynik o 2 punkty procentowe wy\u017cszy ni\u017c w grudniu.\n\nBadanie przeprowadzono pomi\u0119dzy 9 a 15 stycznia na pr\u00f3bie reprezentatywnej 984 mieszka\u0144c\u00f3w Polski w wieku 18 i wi\u0119cej lat.\n\n\u0179r\u00f3d\u0142o: PAP", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "W styczniu w\u015br\u00f3d Polak\u00f3w deklaruj\u0105cych ch\u0119\u0107 udzia\u0142u w wyborach parlamentarnych, najwi\u0119ksze poparcie uzyskuje Prawo i Sprawiedliwo\u015b\u0107, na drugim miejscu znalaz\u0142a si\u0119 Koalicja Obywatelska - wynika z najnowszego badania Kantar. Do Sejmu wesz\u0142aby jeszcze: Lewica oraz PSL-Kukiz'15. Konfederacja znalaz\u0142a si\u0119 pod progiem wyborczym.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "W styczniu w\u015br\u00f3d Polak\u00f3w deklaruj\u0105cych ch\u0119\u0107 udzia\u0142u w wyborach parlamentarnych, najwi\u0119ksze poparcie uzyskuje Prawo i Sprawiedliwo\u015b\u0107, na drugim miejscu znalaz\u0142a si\u0119 Koalicja Obywatelska - wynika z najnowszego badania Kantar. Do Sejmu wesz\u0142aby jeszcze: Lewica oraz PSL-Kukiz'15. Konfederacja znalaz\u0142a si\u0119 pod progiem wyborczym.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "website", "site_name": "TVN24", "url": "https://tvn24.pl/polska/sondaz-partyjny-kantar-w-sejmie-cztery-ugrupowania-3126177", "title": "Najnowszy sonda\u017c: w Sejmie bez jednej z partii", "description": "W styczniu w\u015br\u00f3d Polak\u00f3w deklaruj\u0105cych ch\u0119\u0107 udzia\u0142u w wyborach parlamentarnych, najwi\u0119ksze poparcie uzyskuje Prawo i Sprawiedliwo\u015b\u0107, na drugim miejscu znalaz\u0142a si\u0119 Koalicja Obywatelska - wynika z najnowszego badania Kantar. Do Sejmu wesz\u0142aby jeszcze: Lewica oraz PSL-Kukiz'15. Konfederacja znalaz\u0142a si\u0119 pod progiem wyborczym.", "image": "https://tvn24.pl/najnowsze/cdn-zdjecie-s433ch-preferencje-partyjne-3125714/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-s433ch-preferencje-partyjne-3125714/alternates/LANDSCAPE_1280"}, "next-head-count": 51}, "canonical_link": "https://tvn24.pl/polska/sondaz-partyjny-kantar-w-sejmie-cztery-ugrupowania-3126177"}