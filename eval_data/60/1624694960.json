{"source_url": "https://www.genova24.it", "url": "https://www.genova24.it/2020/06/coronavirus-toti-pochi-tamponi-per-i-sanitari-non-abbiamo-bisogno-di-farne-3mila-al-giorno-236598/", "title": "Coronavirus, Toti: \u201cPochi tamponi? Per i sanitari non abbiamo bisogno di farne 3mila al giorno\u201d", "top_image": "https://www.genova24.it/photogallery_new/images/2020/06/generica-628881.660x368.jpg", "meta_img": "https://www.genova24.it/photogallery_new/images/2020/06/generica-628881.660x368.jpg", "images": ["https://www.genova24.it/photogallery_new/images/2017/08/sedi-istituzionali-e-palazzi-del-governo-414745.660x368.jpg", "https://view.vzaar.com/21574646/image/", "https://www.genova24.it/photogallery_new/images/2017/08/bruco-il-degrado-del-fratello-minore-417038.150x113.jpg", "https://www.genova24.it/photogallery_new/images/2020/06/generica-628848.316x176.jpg", "https://www.genova24.it/photogallery_new/images/2020/03/coronavirus-laigueglia-620452.150x113.jpg", "https://www.genova24.it/photogallery_new/images/2018/08/crollato-ponte-morandi-a-genova-485740.150x113.jpg", "https://www.genova24.it/photogallery_new/images/2020/05/generica-626117.150x113.jpg", "https://www.facebook.com/tr?id=1334491606586075&ev=PageView&noscript=1", "https://www.genova24.it/photogallery_new/images/2020/06/generica-628910.150x113.jpg", "https://www.genova24.it/photogallery_new/images/2020/06/generica-628907.150x113.jpg", "https://www.genova24.it/photogallery_new/images/2020/06/generica-628788.660x368.jpg", "https://www.shinystat.com/cgi-bin/shinystat.cgi?USER=Genova24&P=3", "https://www.genova24.it/photogallery_new/images/2020/05/esselunga-626962.150x113.jpg", "https://www.genova24.it/photogallery_new/images/2017/03/carcere-marassi-389626.660x368.jpg", "https://www.genova24.it/photogallery_new/images/2020/05/generica-625693.150x113.jpg", "https://www.genova24.it/photogallery_new/images/2016/08/controlli-terminal-traghetti-code-354003.316x176.jpg", "https://www.genova24.it/photogallery_new/images/2020/05/generica-625791.150x113.jpg", "https://www.genova24.it/photogallery_new/images/2020/06/euroflora-2021-anteprima-628839.660x368.jpg", "https://www.genova24.it/wp-content/themes/edidesk-child/img/logo.png", "https://www.genova24.it/photogallery_new/images/2020/06/generica-628901.150x113.jpg", "https://view.vzaar.com/21594016/image/", "https://www.genova24.it/photogallery_new/images/2020/06/euroflora-2021-anteprima-628838.150x113.jpg", "https://www.genova24.it/photogallery_new/images/2015/08/incidente-mortale-in-corso-sardegna-298606.660x368.jpg", "https://www.genova24.it/photogallery_new/images/2020/05/generica-626556.150x113.jpg", "https://www.genova24.it/photogallery_new/images/2019/02/generica-530959.150x113.jpg", "https://www.genova24.it/photogallery_new/images/2020/06/generica-628848.150x113.jpg", "https://view.vzaar.com/21580758/image/", "https://www.genova24.it/photogallery_new/images/2019/01/savona-controlli-dei-carabinieri-in-citt-524230.316x176.jpg", "https://www.genova24.it/photogallery_new/images/2019/02/mense-scolastiche-savona-rubrica-penne-al-pesto-528299.150x113.jpg", "https://www.genova24.it/photogallery_new/images/2018/05/gnv-grandi-navi-veloci-470022.316x176.jpg", "https://view.vzaar.com/21375403/image/", "https://www.genova24.it/wp-content/themes/edidesk/img/avatar-non-presente.jpg", "https://www.genova24.it/photogallery_new/images/2017/03/bus-frena-incidente-in-corso-sardegna-391958.316x176.jpg", "https://www.genova24.it/photogallery_new/images/2017/03/carcere-marassi-389626.150x113.jpg", "https://www.genova24.it/photogallery_new/images/2020/06/generica-628901.660x368.jpg", "https://www.genova24.it/photogallery_new/images/2020/06/generica-628909.660x368.jpg", "https://www.genova24.it/photogallery_new/images/2020/06/generica-628898.660x368.jpg", "https://www.genova24.it/photogallery_new/images/2020/05/esselunga-626963.150x113.jpg", "https://www.genova24.it/photogallery_new/images/2020/06/generica-628881.660x368.jpg", "https://view.vzaar.com/21550663/image/", "https://www.genova24.it/photogallery_new/images/2020/06/generica-628910.660x368.jpg", "https://www.genova24.it/photogallery_new/images/2015/01/incidente-via-chiaravagna-269500.660x368.jpg", "https://www.genova24.it/wp-content/themes/edidesk/img/virgola-presscomm-white.png", "https://www.genova24.it/photogallery_new/images/2020/06/generica-628908.660x368.jpg", "https://www.genova24.it/photogallery_new/images/2020/05/vita-di-un-volontario-non-usare-come-archivio-625768.660x368.jpg", "https://www.genova24.it/photogallery_new/images/2020/06/generica-628909.150x113.jpg"], "movies": [], "text": "Genova. \u201cI nostri sanitari sostengono che non abbiamo bisogno di 3mila tamponi. C\u2019\u00e8 una capacit\u00e0 di analisi nei laboratori di 3mila ma non c\u2019\u00e8 pi\u00f9 bisogno di farne 3mila\u201d. Cos\u00ec il presidente ligure Giovanni Toti toglie dal mirino l\u2019obiettivo annunciato a inizio maggio, quando era arrivato il nuovo macchinario all\u2019ospedale San Martino che avrebbe dovuto far crescere in maniera sensibile il numero dei test giornalieri. Il dato delle ultime 24 ore, al di sotto della soglia dei 1000, \u201cnon risente di questo ragionamento ma risente della giornata festiva\u201d, spiega Toti.\n\nAl momento non esiste una cifra precisa da raggiungere, ma la platea verr\u00e0 comunque aumentata: \u201cAbbiamo analizzato con Alisa dove allargare lo screening delle categorie secondo i requisiti di necessit\u00e0 \u2013 continua Toti \u2013 perch\u00e9 altrimenti, essendo un\u2019operazione a totale carico della pubblica amministrazione sarebbe indebito usare soldi pubblici per fare tamponi inutili. Da un punto di vista clinico ne abbiamo bisogno meno, da un punto di vista della diagnostica territoriale o della conoscenza della penetrazione testare alcune categorie potrebbe essere utile, ma vanno scelte con l\u2019avallo del nostro comitato scientifico. Aspettiamo che lo decidano loro\u201d.\n\nSecondo il presidente della Regione neanche l\u2019app Immuni, da alcuni giorni scaricabile ma non ancora attiva a tutti gli effetti, giustificher\u00e0 un aumento a prescindere del numero di tamponi effettuati. Anzi: \u201cLa app, se adeguatamente usata, ridurr\u00e0 la necessit\u00e0 di tamponi, non la aumenter\u00e0\u201c. Immuni \u201cserve esattamente a non fare tamponi randomici sulla base di categorie scelte con ragionamenti pure clinicamente e statisticamente sofisticati ma pur sempre astratti\u201d.\n\nIl ragionamento \u00e8 questo: \u201cSe Toti ha la app e il bluetooth e voi state vicino a me a un metro per pi\u00f9 di 15 minuti, quando io risulter\u00f2 positivo a un controllo randomico di qualsiasi genere, a quel punto si accender\u00e0 il lumino e gli uffici di prevenzione della Liguria sapranno che siete i primi da dover testare perch\u00e9 siete stati effettivamente in una situazione a rischio, quindi \u00e8 l\u2019esatto opposto del tampone di massa che qualcuno propugna: individuare le filiere di contagio possibili e poi andare a verificare la loro sussistenza\u201d.\n\nIl governatore ha confermato che serviranno ancora alcuni giorni perch\u00e9 il meccanismo legato a Immuni produca effetti concreti: \u201cCi \u00e8 stata presentata con tutte le difficolt\u00e0 di un\u2019app che non pu\u00f2 andare oltre i limiti concessi dalla privacy, e quindi con una macchinosit\u00e0 assai pi\u00f9 complessa di quella di altri Paesi dove questo diritto \u00e8 pi\u00f9 affievolito. Dopodich\u00e9, proprio perch\u00e9 non c\u2019\u00e8 un contatto diretto tra soggetto e soggetto, c\u2019\u00e8 bisogno di una serie di passaggi che sono stati sottovalutati dai ministeri competenti. Se non facciamo la formazione del personale e non costruiamo la rete intorno alla app la app in s\u00e9 serve pochissimo\u201d.\n\nIn questi giorni andranno avanti le riunioni tra Alisa, i medici e il ministero della salute. La scadenza \u00e8 l\u20198 giugno: \u201cCi siamo dati questa data come step intermedio di controllo. Se saremo pronti partiremo. Quello che non voglio, ma non lo vuole nessuno, \u00e8 che qualcuno abbia l\u2019app in tasca, si accende un lumino e telefoni a numeri dove trova personale che non per colpa sua, non essendo stato formato, non saprebbe che risposte dare\u201d.", "keywords": [], "meta_keywords": [""], "tags": ["Genova", "tamponi", "coronvirus", "giovanni toti"], "authors": [], "publish_date": "Wed Jun  3 21:01:41 2020", "summary": "", "article_html": "", "meta_description": "Il governatore: \"Allargheremo lo screening ma sarebbe indebito usare soldi pubblici per fare tamponi inutili\"", "meta_lang": "it", "meta_favicon": "https://www.genova24.it/wp-content/themes/edidesk-child/img/favicon/favicon-32x32.png", "meta_data": {"image_thumb_src": "https://www.genova24.it/photogallery_new/images/2020/06/generica-628881.660x368.jpg", "thumb": "https://www.genova24.it/photogallery_new/images/2020/06/generica-628881.660x368.jpg", "og": {"image": {"identifier": "https://www.genova24.it/photogallery_new/images/2020/06/generica-628881.660x368.jpg", "type": "https://www.genova24.it/photogallery_new/images/2020/06/generica-628881.660x368.jpg", "width": 655, "height": 365}, "locale": "it_IT", "type": "article", "title": "Coronavirus, Toti: \"Pochi tamponi? Per i sanitari non abbiamo bisogno di farne 3mila al giorno\" - Genova 24", "description": "Il governatore: \"Allargheremo lo screening ma sarebbe indebito usare soldi pubblici per fare tamponi inutili\"", "site_name": "Genova24.it"}, "twitter": {"image": "https://www.genova24.it/photogallery_new/images/2020/06/generica-628881.660x368.jpg", "card": "summary", "description": "Il governatore: \"Allargheremo lo screening ma sarebbe indebito usare soldi pubblici per fare tamponi inutili\"", "title": "Coronavirus, Toti: \"Pochi tamponi? Per i sanitari non abbiamo bisogno di farne 3mila al giorno\" - Genova 24"}, "description": "Il governatore: \"Allargheremo lo screening ma sarebbe indebito usare soldi pubblici per fare tamponi inutili\"", "article": {"publisher": "https://www.facebook.com/Genova24?ref=br_tf", "tag": "tamponi", "section": "Copertina", "published_time": "2020-06-03T21:01:41+02:00"}, "fb": {"app_id": 127946680590845}, "msapplication-TileColor": "#da532c", "msapplication-TileImage": "https://www.genova24.it/wp-content/themes/edidesk-child/img/favicon/mstile-150x150.png", "theme-color": "#ffffff"}, "canonical_link": "https://www.genova24.it/2020/06/coronavirus-toti-pochi-tamponi-per-i-sanitari-non-abbiamo-bisogno-di-farne-3mila-al-giorno-236598/"}