{"source_url": "https://web.archive.org", "url": "https://web.archive.org/web/20201129143311id_/https://film.interia.pl/wiadomosci/news-miss-americana-taylor-swift-wyznala-ze-miala-anoreksje,nId,4287390", "title": "\"Miss Americana\": Taylor Swift wyzna\u0142a, \u017ce mia\u0142a anoreksj\u0119", "top_image": "https://i.iplsc.com/-/0009S9836RBDU8MF-C411.jpg", "meta_img": "https://i.iplsc.com/-/0009S9836RBDU8MF-C411.jpg", "images": ["https://web.archive.org/i/interia_logo_b.svg", "https://i.iplsc.com/-/0009S9836RBDU8MF-C411.jpg", "https://i.iplsc.com/-/0009S9836RBDU8MF-C122.jpg", "https://web.archive.org/i/service_logo_s.svg", "https://i.iplsc.com/-/000AOSKYKX1ACWL8-C0.jpg", "https://i.iplsc.com/pap-life/0004EI02KUNM756F-C301.jpg", "https://web.archive.org/i/interia-logo-2-0.svg", "https://i.iplsc.com/taylor-swift-na-festiwalu-sundance/0009S95EGQCJPYNF-C122-F4.jpg", "https://e.hub.com.pl/images/adx_fixed/close.svg", "https://web.archive.org/p.gif"], "movies": [], "text": "23 stycznia na Festiwalu Filmowym w Sundance mia\u0142 premier\u0119 dokument \"Taylor Swift: Miss Americana\". Jednym z w\u0105tk\u00f3w poruszonych w produkcji s\u0105 zmagania ameryka\u0144skiej gwiazdy z zaburzeniami od\u017cywiania i jej niegdysiejsz\u0105 obsesj\u0105 na punkcie wygl\u0105du.\n\nTaylor Swift /Kevin Mazur/AMA2019 /Getty Images\n\nTaylor Swift nale\u017cy do najpopularniejszych gwiazd ameryka\u0144skiej muzyki rozrywkowej. Jest laureatk\u0105 wielu presti\u017cowych nagr\u00f3d, w tym Grammy, Emmy oraz Billboard Music Awards. Jej nazwisko znalaz\u0142o si\u0119 na li\u015bcie 100 najbardziej wp\u0142ywowych ludzi tygodnika \"Time\", regularnie l\u0105duje te\u017c w rankingach najlepiej zarabiaj\u0105cych artystek na \u015bwiecie oraz najbardziej wp\u0142ywowych kobiet. Ale z wyprodukowanego przez Netflixa dokumentu \"Taylor Swift: Miss Americana\" wy\u0142ania si\u0119 zupe\u0142nie inny obraz artystki.\n\n\n\nReklama\n\nJednym z poruszonych w nim w\u0105tk\u00f3w s\u0105 zmagania gwiazdy z zaburzeniami od\u017cywiania, kt\u00f3rych do\u015bwiadczy\u0142a pod wp\u0142ywem medialnego szumu wok\u00f3\u0142 jej osoby i inwazji paparazzich. Swift zdradzi\u0142a, \u017ce by\u0142 moment, kiedy internetowe publikacje wywo\u0142ywa\u0142y u niej wstyd i powodowa\u0142y, \u017ce przestawa\u0142a je\u015b\u0107. \"Wystarczy\u0142o, \u017ce zobaczy\u0142am kolejne zdj\u0119cie, na kt\u00f3rym m\u00f3j brzuch jest zbyt du\u017cy albo kto\u015b powiedzia\u0142, \u017ce wygl\u0105dam, jakbym by\u0142a w ci\u0105\u017cy To powodowa\u0142o, \u017ce si\u0119 g\u0142odzi\u0142am\" - wyznaje.\n\nZaburzenia od\u017cywiania z czasem zacz\u0119\u0142y mie\u0107 wp\u0142yw na jej samopoczucie podczas wyst\u0119p\u00f3w. \"My\u015bla\u0142am, \u017ce to normalne, \u017ce pod koniec koncertu czuj\u0119 si\u0119 tak, jakbym mia\u0142a zemdle\u0107. Teraz zdaj\u0119 sobie spraw\u0119 z tego, \u017ce nie by\u0142o to normalne. Je\u015bli jesz, masz energi\u0119, stajesz si\u0119 silniejszy, mo\u017cesz wyst\u0119powa\u0107 na scenie i nie czu\u0107 si\u0119 wyniszczony\" - przyznaje. Dodatkowym utrudnieniem by\u0142o to, \u017ce artystka \u017cy\u0142a w zaprzeczeniu, nie dopuszczaj\u0105c do siebie s\u0142\u00f3w krytyki. \"By\u0142am ca\u0142kowicie nie\u015bwiadoma, \u017ce co\u015b jest nie tak. Gdy kto\u015b z troski pyta\u0142, czy cokolwiek jem, oburza\u0142am si\u0119: \"O czym ty m\u00f3wisz? Oczywi\u015bcie, \u017ce jem. I du\u017co \u0107wicz\u0119\". Owszem, du\u017co w\u00f3wczas \u0107wiczy\u0142am. Ale nie jad\u0142am\" - wyjawia.\n\n\n\n\n\nO swoich problemach Swift opowiedzia\u0142a tak\u017ce w wywiadzie udzielonym niedawno magazynowi \"Variety\", zdradzaj\u0105c, \u017ce na pocz\u0105tku podchodzi\u0142a sceptycznie do pomys\u0142u przedstawienia w filmie swoich zmaga\u0144. \"Nie by\u0142am pewna, czy b\u0119d\u0119 czu\u0107 si\u0119 swobodnie, rozmawiaj\u0105c o tym, co przesz\u0142am i jak niezdrowe to by\u0142o dla mnie\" - stwierdzi\u0142a. Gwiazda zaznacza jednak, \u017ce postanowi\u0142a podzieli\u0107 si\u0119 swoimi do\u015bwiadczeniami, by w ten spos\u00f3b pom\u00f3c osobom, kt\u00f3re r\u00f3wnie\u017c borykaj\u0105 si\u0119 z zaburzeniami od\u017cywiania.\n\n\n\n\"Jest wiele os\u00f3b, kt\u00f3re mog\u0142yby om\u00f3wi\u0107 ten temat w lepszy spos\u00f3b. Ale wszystko, co wiem, to moje w\u0142asne do\u015bwiadczenie. A m\u00f3j zwi\u0105zek z jedzeniem by\u0142 dok\u0142adnie tym samym mechanizmem, kt\u00f3ry stosowa\u0142am w ka\u017cdym innym obszarze \u017cycia: je\u015bli zosta\u0142am pog\u0142askana po g\u0142owie, zarejestrowa\u0142am to jako co\u015b dobrego. Je\u015bli dosta\u0142am kar\u0119, uzna\u0142am to za co\u015b z\u0142ego\" - m\u00f3wi. Gdy przeczyta\u0142a k\u0105\u015bliw\u0105 uwag\u0119 na temat swojej wagi lub zobaczy\u0142a nag\u0142\u00f3wek sugeruj\u0105cy, \u017ce przyty\u0142a, natychmiast uznawa\u0142a to za wspomnian\u0105 \"kar\u0119\". I przestawa\u0142a je\u015b\u0107, by dostosowa\u0107 si\u0119 do oczekiwa\u0144 otoczenia. Artystka dodaje, \u017ce aby upora\u0107 si\u0119 z problemem, musia\u0142a wreszcie zaakceptowa\u0107 to, jak wygl\u0105da. \"Pogodzi\u0142am si\u0119 z faktem, \u017ce nosz\u0119 rozmiar 6 a nie 0\" - wyznaje.\n\nZdj\u0119cie Taylor Swift na festiwalu Sundance / Neilson Barnard / AFP\n\n\n\nWed\u0142ug oficjalnych zapowiedzi film jest \"surowym i odkrywczym emocjonalnie spojrzeniem na jedn\u0105 z najs\u0142ynniejszych artystek naszych czas\u00f3w w okresie jej \u017cyciowej transformacji, gdy uczy si\u0119 postrzega\u0107 swoj\u0105 rol\u0119 nie tylko jako autorki tekst\u00f3w i wykonawczyni, ale jako kobiety wykorzystuj\u0105c\u0105 w pe\u0142ni moc swojego g\u0142osu\". Dokument \"Taylor Swift: Miss Americana\" wyre\u017cyserowa\u0142a Lana Wilson. Obraz trafi do biblioteki Netflixa 31 stycznia 2020 roku.", "keywords": [], "meta_keywords": [""], "tags": [], "authors": ["Kevin Mazur", "Getty Images"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/film-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#00b5d9", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "stycznia, Festiwalu, Filmowym, Sundance, mia\u0142, premier\u0119, dokument, Taylor, Swift, Miss, Americana, Jednym, w\u0105tk\u00f3w, poruszonych, produkcji, zmagania, ameryka\u0144skiej, gwiazdy, zaburzeniami, od\u017cywiania, niegdysiejsz\u0105, obsesj\u0105", "Description": "\"Miss Americana\": Taylor Swift wyzna\u0142a, \u017ce mia\u0142a anoreksj\u0119 - film.interia.pl - 23 stycznia na Festiwalu Filmowym w Sundance mia\u0142 premier\u0119 dokument \"Taylor Swift: Miss Americana\". Jednym z w\u0105tk\u00f3w poruszonych w produkcji s\u0105 zmagania ameryka\u0144skiej gwiazdy z", "twitter": {"description": "23 stycznia na Festiwalu Filmowym w Sundance mia\u0142 premier\u0119 dokument \"Taylor Swift: Miss Americana\". Jednym z w\u0105tk\u00f3w poruszonych w produkcji s\u0105 zmagania ameryka\u0144skiej gwiazdy z zaburzeniami od\u017cywiania i jej niegdysiejsz\u0105 obsesj\u0105 na punkcie wygl\u0105du.", "card": "summary_large_image"}, "og": {"type": "article", "title": "Wyzna\u0142a, \u017ce mia\u0142a anoreksj\u0119", "description": "Kliknij i zobacz wi\u0119cej.", "image": "https://i.iplsc.com/-/0009S9836RBDU8MF-C411.jpg", "url": "https://film.interia.pl/wiadomosci/news-miss-americana-taylor-swift-wyznala-ze-miala-anoreksje,nId,4287390"}, "news_keywords": "film.interia.pl, Taylor Swift, wiadomo\u015bci", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://film.interia.pl/wiadomosci/news-miss-americana-taylor-swift-wyznala-ze-miala-anoreksje,nId,4287390"}