{"source_url": "https://web.archive.org", "url": "https://web.archive.org/web/20210420180140id_/https://www.polsatnews.pl/wiadomosc/2020-03-05/rozejm-w-idlibie-rosja-i-turcja-uzgodnily-termin/", "title": "Rozejm w Idlibie. Rosja i Turcja uzgodni\u0142y termin", "top_image": "https://ipla.pluscdn.pl/dituel/cp/46/46d5i215etdct58htqa1tf7nkmphsjcy.jpg", "meta_img": "https://ipla.pluscdn.pl/dituel/cp/46/46d5i215etdct58htqa1tf7nkmphsjcy.jpg", "images": ["https://ipla.pluscdn.pl/dituel/cp/46/46d5i215etdct58htqa1tf7nkmphsjcy.jpg", "https://ipla.pluscdn.pl/dituel/cp/pv/pvsfjursceabstyzz9hxnco1uxfsdryi.png", "https://web.archive.org/templates/pnews2018/build/gfx/logo.svg", "https://ipla.pluscdn.pl/dituel/cp/kr/kr291yx6ywqgb11jcr8vak68k6vk51ni.jpg", "https://ipla.pluscdn.pl/dituel/cp/i1/i1q7bab3a1tpveurmxgbbv7555kk6jcp.jpg", "https://www.facebook.com/tr?id=1446441159008237&ev=PageView&noscript=1"], "movies": [], "text": "Rosja i Turcja uzgodni\u0142y w czwartek przerwanie dzia\u0142a\u0144 wojennych w syryjskiej prowincji Idlib od p\u00f3\u0142nocy 6 marca - poinformowa\u0142 w Moskwie szef MSZ Rosji Siergiej \u0141awrow, po zako\u0144czeniu rozm\u00f3w prezydent\u00f3w W\u0142adimira Putina i Recepa Tayyipa Erdogana.\n\nNa konferencji prasowej po sze\u015bciogodzinnych rozmowach Putin wyrazi\u0142 nadziej\u0119, \u017ce poczynione ustalenia pomog\u0105 zako\u0144czy\u0107 dzia\u0142ania zbrojne w prowincji Idlib.\n\nJak og\u0142osi\u0142 \u0141awrow, ministrowie obrony Rosji i Turcji podpisali dodatkowy protok\u00f3\u0142 do porozumienia, kt\u00f3re Moskwa i Ankara zawar\u0142y w Soczi w sierpniu 2018 roku. Protok\u00f3\u0142 g\u0142osi, \u017ce przerwanie wszelkich dzia\u0142a\u0144 bojowych w Idlibie nast\u0105pi na obecnej linii rozgraniczenia o p\u00f3\u0142nocy w nocy z czwartku na pi\u0105tek.\n\nZOBACZ: Grecja odpiera fal\u0119 migrant\u00f3w. Turcja \"grozi wys\u0142aniem jeszcze milion\u00f3w\"\n\nDrugi punkt protoko\u0142u g\u0142osi, \u017ce na p\u00f3\u0142nocy Syrii (6 km na p\u00f3\u0142noc i 6 km na po\u0142udnie od trasy M4 \u0142\u0105cz\u0105cej Lataki\u0119 i Aleppo) stworzony zostanie \"korytarz bezpiecze\u0144stwa\". Szczeg\u00f3\u0142y jego funkcjonowania uzgodni\u0105 resorty obrony Rosji i Turcji w ci\u0105gu 7 dni.\n\nW protokole zapowiedziano ponadto, \u017ce 15 marca zaczn\u0105 si\u0119 wsp\u00f3lne patrole na odcinkach trasy M4.\n\nErdogan zapowiedzia\u0142 na konferencji prasowej, \u017ce po przerwaniu ognia uzgodnione zostan\u0105 \"dalsze kroki\" po to, aby rozejm mia\u0142 charakter trwa\u0142y.\n\n\"Pomoc uchod\u017acom w kwestii powrotu do ojczyzny\"\n\nPrezydent Turcji o\u015bwiadczy\u0142, \u017ce to na si\u0142ach re\u017cimu prezydenta Syrii Baszara el-Asada spoczywa odpowiedzialno\u015b\u0107 za ataki, kt\u00f3re nasili\u0142y si\u0119 od maja zesz\u0142ego roku. Ostrzeg\u0142, \u017ce Ankara \"pozostawia sobie prawo do odpowiedzi na wszelkie ataki ze strony re\u017cimu\", jednak w tej kwestii b\u0119dzie kontaktowa\u0107 si\u0119 z Rosj\u0105.\n\nErdogan powiedzia\u0142 tak\u017ce, \u017ce Turcja \"zobowi\u0105zuje si\u0119 udzieli\u0107 pomocy uchod\u017acom syryjskim w kwestii powrotu do ojczyzny\". Prezydenci ustalili, \u017ce nale\u017cy u\u0142atwi\u0107 powr\u00f3t uchod\u017ac\u00f3w na p\u00f3\u0142noc Syrii.\n\nZOBACZ: Dziecko uton\u0119\u0142o, m\u0119\u017cczyzna zmar\u0142 po interwencji stra\u017cy. Uchod\u017acy pr\u00f3buj\u0105 dosta\u0107 si\u0119 do Grecji\n\nPutin wyrazi\u0142 nadziej\u0119, \u017ce porozumienia osi\u0105gni\u0119te w czwartek zako\u0144cz\u0105 cierpienia ludno\u015bci cywilnej i stworz\u0105 warunki do kontynuowania procesu pokojowego w Syrii. - Nie zawsze zgadzamy si\u0119 z tureckimi partnerami na temat tego, co dzieje si\u0119 w Syrii, ale zawsze dot\u0105d w momentach krytycznych udawa\u0142o si\u0119 nam znajdowa\u0107 punkty styczne - podkre\u015bli\u0142. Oceni\u0142, \u017ce tak r\u00f3wnie\u017c sta\u0142o si\u0119 i tym razem.\n\nNa konferencji prasowej Erdogan powiedzia\u0142, \u017ce zaprosi\u0142 Putina do Turcji w zwi\u0105zku ze 100-leciem nawi\u0105zania przez oba kraje stosunk\u00f3w dyplomatycznych.\n\nW prowincji Idlib, kt\u00f3ra jest ostatnim bastionem syryjskich rebeliant\u00f3w i d\u017cihadyst\u00f3w, armia Asada prowadzi\u0142a od grudnia 2019 r., przy wsparciu rosyjskiego lotnictwa, ofensyw\u0119 maj\u0105c\u0105 na celu odzyskanie kontroli nad tym regionem. Na pocz\u0105tku br. dosz\u0142o do eskalacji przemocy mi\u0119dzy si\u0142ami tureckimi i syryjskimi w Idlibie - 27 lutego w nalotach si\u0142 syryjskich zgin\u0119\u0142o 33 tureckich \u017co\u0142nierzy. 1 marca br. Turcja og\u0142osi\u0142a rozpocz\u0119cie ofensywy w Idlibie przeciwko si\u0142om syryjskim. W ostatnich tygodniach Rosja i Turcja przeprowadzi\u0142y trzy rundy konsultacji w zwi\u0105zku z sytuacj\u0105 w Idlibie, ale nie przynosi\u0142y one rezultatu.\n\nWIDEO - Chcia\u0142 udowodni\u0107, \u017ce Ziemia jest p\u0142aska. Zgin\u0105\u0142 w rakiecie w\u0142asnej roboty Twoja przegl\u0105darka nie wspiera odtwarzacza wideo...\n\nprz/ PAP", "keywords": [], "meta_keywords": [""], "tags": [], "authors": ["Polsat News", "Prz"], "publish_date": "Thu Mar  5 00:00:00 2020", "summary": "", "article_html": "", "meta_description": "Rosja i Turcja uzgodni\u0142y w czwartek przerwanie dzia\u0142a\u0144 wojennych w syryjskiej prowincji Idlib od p\u00f3\u0142nocy 6 marca - poinformowa\u0142 w Moskwie szef MSZ Rosji Siergiej \u0141awrow, po zako\u0144czeniu rozm\u00f3w prezydent\u00f3w W\u0142adimira Putina i Recepa Tayyipa Erdogana.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Rosja i Turcja uzgodni\u0142y w czwartek przerwanie dzia\u0142a\u0144 wojennych w syryjskiej prowincji Idlib od p\u00f3\u0142nocy 6 marca - poinformowa\u0142 w Moskwie szef MSZ Rosji Siergiej \u0141awrow, po zako\u0144czeniu rozm\u00f3w prezydent\u00f3w W\u0142adimira Putina i Recepa Tayyipa Erdogana.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-03-05/rozejm-w-idlibie-rosja-i-turcja-uzgodnily-termin/", "title": "Rozejm w Idlibie. Rosja i Turcja uzgodni\u0142y termin - Polsat News", "description": "Rosja i Turcja uzgodni\u0142y w czwartek przerwanie dzia\u0142a\u0144 wojennych w syryjskiej prowincji Idlib od p\u00f3\u0142nocy 6 marca - poinformowa\u0142 w Moskwie szef MSZ Rosji Siergiej \u0141awrow, po zako\u0144czeniu rozm\u00f3w prezydent\u00f3w W\u0142adimira Putina i Recepa Tayyipa Erdogana.", "image": "https://ipla.pluscdn.pl/dituel/cp/46/46d5i215etdct58htqa1tf7nkmphsjcy.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-03-05/rozejm-w-idlibie-rosja-i-turcja-uzgodnily-termin/"}