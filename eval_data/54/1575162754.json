{"source_url": "https://web.archive.org", "url": "https://web.archive.org/web/20200424070615id_/https://www.tvp.info/47527392/koronawirus-w-usa-rekordowa-ilosc-zgonow-w-ciagu-doby-nie-zyje-juz-ponad-185-tys-osob", "title": "Koronawirus w USA. Rekordowa ilo\u015b\u0107 zgon\u00f3w w ci\u0105gu doby. Nie \u017cyje ju\u017c ponad 18,5 tys. os\u00f3b", "top_image": "https://s1.tvp.pl/images2/a/e/5/uid_ae54b3b058cb5035817a35904f01a0b21586575755835_width_960_play_0_pos_0_gs_0_height_540.jpg", "meta_img": "https://s1.tvp.pl/images2/a/e/5/uid_ae54b3b058cb5035817a35904f01a0b21586575755835_width_960_play_0_pos_0_gs_0_height_540.jpg", "images": ["https://web.archive.org/templates/xhtml/www.tvp.info/resources/images/logo/tvp-info.svg", "https://web.archive.org/templates/xhtml/www.tvp.info/resources/images/logo/pap.png", "https://s2.tvp.pl/images2/b/e/a/uid_bea7ca075b8cac626f24c243809183e21587630945511_width_1373_play_0_pos_0_gs_0_height_779.jpg", "https://web.archive.org/templates/xhtml/www.tvp.info/resources/images/icon/close-search.svg", "https://s10.tvp.pl/images2/0/2/9/uid_0297e6570fdd80a302af81c7d9dff28b1587619420587_width_1373_play_0_pos_0_gs_0_height_779.jpeg", "https://s4.tvp.pl/images2/d/7/b/uid_d7b37d25928548be4143402fdb82e9fe1587699053080_width_1373_play_0_pos_0_gs_0_height_779.jpg", "https://s1.tvp.pl/images2/a/e/5/uid_ae54b3b058cb5035817a35904f01a0b21586575755835_width_960_play_0_pos_0_gs_0_height_540.jpg", "https://s1.tvp.pl/images2/a/e/5/uid_ae54b3b058cb5035817a35904f01a0b21586575755835_width_907_play_0_pos_0_gs_0_height_515.jpg", "https://web.archive.org/pub/sess/viewrequest?object_id=47527392", "https://web.archive.org/pub/sess/initsession", "https://s1.tvp.pl/images2/a/3/8/uid_a38b8b0a25e68acab217b44f3ef522d31586418506075_width_190_play_0_pos_0_gs_0_height_107.jpg", "https://s5.tvp.pl/images2/e/f/d/uid_efdb7a35e6086c344ece2e6e940d1f721586376539428_width_190_play_0_pos_0_gs_0_height_107.jpg", "https://s8.tvp.pl/images2/8/3/a/uid_83a7de62b4283343b50ce327731df1711586486251486_width_190_play_0_pos_0_gs_0_height_107.jpg", "https://s4.tvp.pl/images2/4/8/4/uid_48420c6a1d90f790e21f60564b9429bb1587651742184_width_1373_play_0_pos_0_gs_0_height_779.jpg", "https://s6.tvp.pl/images2/6/f/9/uid_6f96d15ea28a15883e7a5d05d00d5be11587522362643_width_1373_play_0_pos_0_gs_0_height_779.jpg"], "movies": [], "text": "2108 os\u00f3b zmar\u0142o w USA na Covid-19 w ci\u0105gu ostatnich 24 godzin \u2013 wynika z danych Uniwersytetu Johnsa Hopkinsa w Baltimore. To pierwszy przypadek, gdy dobowa liczba ofiar \u015bmiertelnych koronawirusa w jednym kraju przekroczy\u0142a 2 tys. Liczba zaka\u017conych wzros\u0142a do ponad p\u00f3\u0142 miliona.\n\nCZYTAJ WI\u0118CEJ W RAPORCIE\n\n\n\nDane obejmuj\u0105 okres 24 godzin od 2:30 czasu polskiego w nocy z czwartku na pi\u0105tek. W poprzednim dobowym bilansie odnotowano w Stanach Zjednoczonych 1783 zgony.\n\n\n\n\u0141\u0105cznie w Stanach Zjednoczonych na koronawirusa zmar\u0142o 18586 os\u00f3b. To o nieca\u0142e trzysta zgon\u00f3w mniej ni\u017c we W\u0142oszech.\n\n\n\nWykryto te\u017c \u0142\u0105cznie ponad p\u00f3\u0142 miliona przypadk\u00f3w zaka\u017cenia wirusem SARS-CoV-2. Jest to najwi\u0119ksza liczba wykrytych przypadk\u00f3w na \u015bwiecie, co \u2013 zdaniem ekspert\u00f3w \u2013 wynika m. in. z du\u017cej liczby przeprowadzonych test\u00f3w na koronawirusa.\n\n\n\nW siedmiu ameryka\u0144skich stanach liczba zmar\u0142ych przekroczy\u0142a ju\u017c 500 os\u00f3b. To Nowy Jork (7884), New Jersey (1932), Michigan (1276), Luizjana (755), Massachusetts (599), Illinois (597) oraz Kalifornia (583).\n\n\n\nD\u0142ugo obawiano si\u0119, \u017ce Kalifornia b\u0119dzie jednym ze stan\u00f3w najbardziej dotkni\u0119tych epidemi\u0105. Dane z ostatnich dni pokazuj\u0105 jednak, \u017ce w tym stanie na Zachodnim Wybrze\u017cu z du\u017c\u0105 liczb\u0105 ludno\u015bci uda\u0142o si\u0119 ograniczy\u0107 rozprzestrzenianie si\u0119 wirusa. W\u0142adze nie zamierzaj\u0105 jednak znosi\u0107 restrykcji \u2013 hrabstwo Los Angeles og\u0142osi\u0142o w pi\u0105tek, \u017ce nakaz pozostania w domach b\u0119dzie obowi\u0105zywa\u0107 co najmniej do 15 maja.\n\nGorzej przedstawia si\u0119 sytuacja na Wschodnim Wybrze\u017cu. Opr\u00f3cz mocno dotkni\u0119tych pandemi\u0105 Nowego Jorku i New Jersey, znaczny wzrost zgon\u00f3w zanotowano w ostatnich dniach w Massachusetts oraz w Pensylwanii.\n\n\n\nW Nowym Jorku wiele zgon\u00f3w z powodu Covid-19 nie jest prawdopodobnie uj\u0119tych w oficjalnych statystykach \u2013 napisa\u0142 w pi\u0105tek dziennik \"The New York Times\". Wed\u0142ug epidemiolog\u00f3w i personelu medycznego rzeczywista liczba ofiar \u015bmiertelnych w tym mie\u015bcie jest znacznie wy\u017csza.\n\n\n\nDziennik powo\u0142uje si\u0119 na dane stra\u017cy po\u017carnej wskazuj\u0105ce, \u017ce w pierwszych pi\u0119ciu dniach kwietnia w domach i na ulicach zmar\u0142o 1125 os\u00f3b. W tym samym okresie minionego roku zgon\u00f3w by\u0142o ponad o\u015bmiokrotnie mniej. Gazeta wyprowadza z tego wniosek, \u017ce nie wszystkie ofiary Covid\u201319 trafiaj\u0105 do statystyk.\n\nKoronawirus jest szczeg\u00f3lnie niebezpieczny dla os\u00f3b mieszkaj\u0105cych w domach spokojnej staro\u015bci. Dziennik \u201eWall Street Journal\u201d poinformowa\u0142 w pi\u0105tek, \u017ce Covid-19 wykryto w ponad 2100 plac\u00f3wkach tego typu w USA. \u0141\u0105cznie zmar\u0142o w nich ponad 2,3 tys. os\u00f3b.\n\n\n\nAmerykanie w wi\u0119kszo\u015bci s\u0105 \u015bwiadomi zagro\u017cenia. Sonda\u017c dla telewizji ABC podaje, \u017ce 55 proc. mieszka\u0144c\u00f3w USA wychodz\u0105c z domu nosi maseczki ochronne, lub w inny spos\u00f3b zakrywa twarz.\n\n\n\nPrzedstawiciele administracji twierdz\u0105, \u017ce w ci\u0105gu miesi\u0105ca dojdzie do stopniowego uruchamiania gospodarki. Chc\u0119 uruchomi\u0107 gospodark\u0119 tak szybko jak to mo\u017cliwe \u2013 powiedzia\u0142 w pi\u0105tek prezydent USA Donald Trump. Zgodnie z jego zapowiedzi\u0105 dzia\u0142ania administracji w tym zakresie maj\u0105 by\u0107 koordynowane ze specjalnym zespo\u0142em z\u0142o\u017conym m.in. z przedsi\u0119biorc\u00f3w i lekarzy.\n\nCz\u0119\u015b\u0107 ekspert\u00f3w medycznych ostrzega, \u017ce zbyt szybkie otwarcie gospodarki mo\u017ce doprowadzi\u0107 do nag\u0142ego wzrostu infekcji i zgon\u00f3w. Wskazuj\u0105 przy tym na konieczno\u015b\u0107 stworzenia powszechnego systemu testowania, co pozwoli na sprawniejsz\u0105 identyfikacj\u0119 i izolacj\u0119 zara\u017conych.\n\n\n\nNaczelny lekarz USA Jerome Adams stwierdzi\u0142, \u017ce wi\u0119ksza cz\u0119\u015b\u0107 ameryka\u0144skiej gospodarki nie b\u0119dzie gotowa do otwarcia si\u0119 na pocz\u0105tku maja, ale w niekt\u00f3rych miejscach b\u0119dzie to mo\u017cliwe. \u2013 B\u0119dziemy otwiera\u0107 kraj miejsce po miejscu, krok po kroku, bazuj\u0105c na danych \u2013 t\u0142umaczy\u0142 w pi\u0105tek.\n\n\n\nZ kolei dyrektor ameryka\u0144skiego Narodowego Instytutu Alergii i Chor\u00f3b Zaka\u017anych Anthony Fauci przewiduje, \u017ce listopadowe wybory prezydenckie odb\u0119d\u0105 si\u0119 w warunkach \u201eznacznego poziomu normalno\u015bci\u201d.. Demokraci wzywaj\u0105 w\u0142adze stanowe, by przeprowadza\u0142y lub u\u0142atwia\u0142y g\u0142osowania korespondencyjne. Trump jest przeciwny temu, by g\u0142osowanie korespondencyjne stosowa\u0107 w skali og\u00f3lnokrajowej", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s1.tvp.pl/images2/a/e/5/uid_ae54b3b058cb5035817a35904f01a0b21586575755835_width_960_play_0_pos_0_gs_0_height_540.jpg"}, "og": {"title": "Koronawirus w USA. Rekordowa ilo\u015b\u0107 zgon\u00f3w w ci\u0105gu doby. Nie \u017cyje ju\u017c ponad 18,5 tys. os\u00f3b", "description": "Liczba zaka\u017conych wzros\u0142a do ponad p\u00f3\u0142 miliona.", "image": "https://s1.tvp.pl/images2/a/e/5/uid_ae54b3b058cb5035817a35904f01a0b21586575755835_width_960_play_0_pos_0_gs_0_height_540.jpg", "type": "article", "url": "http://www.tvp.info/47527392/koronawirus-w-usa-rekordowa-ilosc-zgonow-w-ciagu-doby-nie-zyje-juz-ponad-185-tys-osob"}, "fb": {"app_id": 825992797416546}}, "canonical_link": "https://www.tvp.info/47527392/koronawirus-w-usa-rekordowa-ilosc-zgonow-w-ciagu-doby-nie-zyje-juz-ponad-185-tys-osob"}