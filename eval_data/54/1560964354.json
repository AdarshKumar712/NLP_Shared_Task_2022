{"source_url": "https://www.centropagina.it", "url": "https://www.centropagina.it/fabriano/coronavirus-primo-guarito/", "title": "Coronavirus, primo guarito da Covid-19 a Fabriano. I dati", "top_image": "https://www.centropagina.it/wp-content/uploads/2020/03/La-Sala-operativa-della-protezione-civile-di-Fabriano.jpg", "meta_img": "https://www.centropagina.it/wp-content/uploads/2020/03/La-Sala-operativa-della-protezione-civile-di-Fabriano.jpg", "images": ["https://www.centropagina.it/wp-content/uploads/2020/03/Ragazza-mascherina-disinfettante-coronavirus-500x336.jpg", "https://www.centropagina.it/wp-content/uploads/2020/02/Fidal-Marche-500x336.jpg", "https://www.centropagina.it/wp-content/uploads/2019/12/CANTARINI-LEAD-GEN-20.png", "https://www.centropagina.it/wp-content/uploads/2020/03/DSC_7161-500x336.jpg", "https://www.centropagina.it/wp-content/uploads/2020/02/janet-leslie-cook-500x328.jpg", "https://www.centropagina.it/wp-content/uploads/2019/12/CANTARINI-MOBILE-LEAD-GEN-20.png", "https://www.centropagina.it/wp-content/uploads/2020/01/CR-SMALL-18-GEN-31-DIC-20-1.jpg", "https://www.centropagina.it/wp-content/themes/cp2019/images/centro-pagina.svg", "https://www.centropagina.it/wp-content/uploads/2020/03/luca-ceriscioli3-500x336.jpg", "https://www.centropagina.it/wp-content/uploads/2020/03/FOTO-1-COLLEGAMENTO-CINA-1-500x336.jpg", "https://www.centropagina.it/wp-content/uploads/2017/05/Monteroberto-paese.jpg", "https://www.centropagina.it/wp-content/uploads/2020/03/La-Sala-operativa-della-protezione-civile-di-Fabriano.jpg", "https://www.centropagina.it/wp-content/uploads/2020/02/CENTER-GOMMA-SMALL.jpg", "https://www.centropagina.it/wp-content/uploads/2020/02/ROY-REBEL-SKIN-GEN-20.jpg", "https://www.centropagina.it/wp-content/uploads/2019/12/teatro-misa-arcevia-500x336.jpg", "https://www.centropagina.it/wp-content/uploads/2020/03/ESITUR-BANNER-16-MAR-19-APR-20.jpg", "https://www.centropagina.it/wp-content/uploads/2019/12/NEW-BANNER-LUG-19.gif", "https://www.centropagina.it/wp-content/uploads/2020/03/20161207_161944-500x336.jpg", "https://www.centropagina.it/wp-content/uploads/2020/01/BALDI-CLAUDIO-MANCHETTE.jpg", "https://www.centropagina.it/wp-content/uploads/2020/03/ragazza-al-pc-500x336.jpg", "https://www.centropagina.it/wp-content/uploads/2020/03/Giuseppe-Scorzoso-500x336.jpg", "https://www.centropagina.it/wp-content/uploads/2020/02/GARDEN-EUROPA-MEDIUM-01-31-MARZO.jpg", "https://www.centropagina.it/wp-content/uploads/2020/03/SANTONI-MEDIUM-MAR-20-1.gif", "https://www.centropagina.it/wp-content/uploads/2020/03/provetta-coronavirus-1-500x336.jpg", "https://www.centropagina.it/wp-content/uploads/2020/03/Francesco-Ferrandi-il-leader-dei-Nomadi-Beppe-Carletti-e-Marco-Petrucci_-500x336.jpg", "https://www.centropagina.it/wp-content/uploads/2020/03/Libri-500x336.jpg", "https://www.centropagina.it/wp-content/uploads/2020/03/Famiglia-in-casa-500x336.jpg", "https://www.centropagina.it/wp-content/uploads/2020/01/FB_IMG_1580297511725-500x336.jpg", "https://www.centropagina.it/wp-content/uploads/2020/03/DISPENCER-51-500x336.jpg", "https://www.centropagina.it/wp-content/uploads/2020/02/carnevale-paradise-1-500x336.jpg", "https://www.centropagina.it/wp-content/uploads/2020/02/IMG_2087-e1582542520776-500x336.jpg", "https://www.centropagina.it/wp-content/uploads/2020/03/cedroni-ricette-quarantena-500x336.jpg", "https://www.centropagina.it/wp-content/uploads/2020/03/papa-figli-500x336.jpg", "https://www.centropagina.it/wp-content/uploads/2020/01/FASTNET-Manchette.jpg", "https://www.centropagina.it/wp-content/uploads/2020/03/infermieri-1-500x336.jpg", "https://www.centropagina.it/wp-content/uploads/2020/03/depression-4490019_1280-500x336.jpg", "https://www.centropagina.it/wp-content/uploads/2020/01/D-la-principessa-Diana-e-la-palpebra-di-Dio-Giorgi--500x336.jpg"], "movies": [], "text": "Si tratta di un uomo risultato positivo al tampone nelle scorse settimane e per il quale non si era reso necessario il ricovero in ospedale. Ha trascorso la malattia in casa\n\nFABRIANO \u2013 Dal Coronavirus si guarisce. E, finalmente, c\u2019\u00e8 notizia di un contagiato di Fabriano che \u00e8 riuscito a sconfiggere, con la grande bravura dei medici che lo hanno seguito passo passo, il Covid-19. Oggi, 27 marzo, la bella notizia comunicata al Comune.\n\nSi tratta di un uomo risultato positivo al tampone nelle scorse settimane e per il quale non si era reso necessario il ricovero in ospedale. Ha trascorso la malattia in casa, in costante contatto con gli operatori sanitari. Come da procedura per certificare la guarigione, l\u2019uomo \u00e8 stato sottoposto a tampone nel giorno zero e dopo 24 ore, risultando in entrambi i casi negativo. Dunque, ufficialmente guarito.\n\nSul fronte nuovi contagi, nuova impennata di contagi a Fabriano. Oggi, 11 nuovi tamponi positivi. Il totale complessivo si attesta a 52 casi. Circa 160 le persone in quarantena. Quattro malati sono attualmente presenti nell\u2019ospedale Engles Profili, in attesa di essere trasferiti in presidi ospedalieri Covid-19 positivi.\n\nA Sassoferrato, dato di ieri, si \u00e8 giunti a 12 contagiati dal Covid-19 complessivi, compresi due decessi. Le persone in quarantena sono circa 45, compresi i 7 dipendenti comunali che sono in isolamento fiduciario dopo essere stati a contatto con la collega risultata positiva ieri al Coronavirus, comunque gi\u00e0 da giorni assente dal servizio. \u00abLe persone poste in quarantena si trovano in condizioni di salute del tutto ordinarie. La situazione \u00e8 pertanto sotto controllo e l\u2019operativit\u00e0 degli uffici \u00e8 regolarmente garantita secondo le modalit\u00e0 e gli orari gi\u00e0 precedentemente comunicati\u00bb, specifica Greci, ricordando che si pu\u00f2 accedere in Comune previo appuntamento.\n\nSi \u00e8 fermi a due positivi a Cerreto D\u2019Esi, compreso un decesso, e 12 persone in quarantena. Zero a Genga e Serra San Quirico. Complessivamente, in isolamento nel fabrianese, sono circa 220 persone.", "keywords": [], "meta_keywords": [""], "tags": ["sassoferrato", "cerreto d'esi", "coronavirus", "serra san quirico", "genga", "fabriano"], "authors": [], "publish_date": "Fri Mar 27 18:32:05 2020", "summary": "", "article_html": "", "meta_description": "C'\u00e8 notizia di un contagiato di Fabriano che \u00e8 riuscito a sconfiggere il Covid-19. Oggi, 27 marzo, la bella notizia comunicata al Comune", "meta_lang": "it", "meta_favicon": "/images/icons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "msapplication-TileColor": "#1f3541", "msapplication-TileImage": "https://www.centropagina.it/wp-content/uploads/2019/12/cropped-logo-fav-icon-270x270.png", "theme-color": "#1f3541", "mobile-web-app-capable": "yes", "apple-mobile-web-app-capable": "yes", "application-name": "CentroPagina", "apple-mobile-web-app-title": "CentroPagina", "msapplication-starturl": "/", "description": "C'\u00e8 notizia di un contagiato di Fabriano che \u00e8 riuscito a sconfiggere il Covid-19. Oggi, 27 marzo, la bella notizia comunicata al Comune", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Primo guarito da Covid-19 a Fabriano. I dati - CentroPagina", "description": "C'\u00e8 notizia di un contagiato di Fabriano che \u00e8 riuscito a sconfiggere il Covid-19. Oggi, 27 marzo, la bella notizia comunicata al Comune", "url": "https://www.centropagina.it/fabriano/coronavirus-primo-guarito/", "site_name": "CentroPagina - Cronaca e attualit\u00e0 dalle Marche", "updated_time": "2020-03-27T18:45:22+00:00", "image": {"identifier": "https://www.centropagina.it/wp-content/uploads/2020/03/La-Sala-operativa-della-protezione-civile-di-Fabriano.jpg", "secure_url": "https://www.centropagina.it/wp-content/uploads/2020/03/La-Sala-operativa-della-protezione-civile-di-Fabriano.jpg", "width": 960, "height": 720}}, "article": {"publisher": "https://www.facebook.com/centropagina/", "tag": "serra san quirico", "section": "Fabriano", "published_time": "2020-03-27T18:32:05+00:00", "modified_time": "2020-03-27T18:45:22+00:00"}, "twitter": {"card": "summary", "description": "C'\u00e8 notizia di un contagiato di Fabriano che \u00e8 riuscito a sconfiggere il Covid-19. Oggi, 27 marzo, la bella notizia comunicata al Comune", "title": "Coronavirus, primo guarito da Covid-19 a Fabriano. I dati - Fabriano - CentroPagina - Cronaca e attualit\u00e0 dalle Marche", "image": "https://www.centropagina.it/wp-content/uploads/2020/03/La-Sala-operativa-della-protezione-civile-di-Fabriano.jpg"}}, "canonical_link": "https://www.centropagina.it/fabriano/coronavirus-primo-guarito/"}