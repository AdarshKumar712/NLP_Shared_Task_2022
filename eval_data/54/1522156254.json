{"source_url": "https://web.archive.org", "url": "https://web.archive.org/web/20200216134547id_/https://www.haberler.com/ersun-yanal-derbide-cok-farkli-bir-fenerbahce-12923141-haberi/", "title": "Ersun Yanal: \"Derbide \u00e7ok farkl\u0131 bir Fenerbah\u00e7e olacak\"", "top_image": "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_amp.jpg", "meta_img": "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_amp.jpg", "images": ["https://web.archive.org/static/images/blank.gif", "https://web.archive.org/static/images/sosyal/icons/instagram.png", "https://web.archive.org/static/spor-haberler-ana.png", "https://mc.yandex.ru/watch/14231362", "https://web.archive.org/static/reklam/advertisement.gif?ads=1", "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_o.jpg", "https://web.archive.org/static/images/sosyal/icons/whatsapp.png", "https://www.haberler.com/static/images/blank.gif", "https://web.archive.org/static/images/footer-logo.png", "https://web.archive.org/static/spor-haberler-logo-3.png", "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_amp.jpg", "https://web.archive.org/static/images/sosyal/icons/facebook.png", "https://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/sosyal/icons/google-news-icon-white.png", "https://web.archive.org/static/images/sosyal/icons/twitter.png"], "movies": [], "text": "15.02.2020 23:32 | Son G\u00fcncelleme: 15.02.2020 23:44\n\nANKARA (\u0130HA) \u2013 Fenerbah\u00e7e Teknik Direkt\u00f6r\u00fc Ersun Yanal, gelecek hafta oynanacak derbi ma\u00e7\u0131 hakk\u0131nda, \"Elbette ki derbi \u00e7ok farkl\u0131 bir hava, \u00e7ok farkl\u0131 dinamikleri var. O g\u00fcn geldi\u011finde sahada \u00e7ok daha farkl\u0131 bir Fenerbah\u00e7e olacak\" dedi.\n\n\n\nS\u00fcper Lig'in 22. haftas\u0131nda Ba\u015fkent deplasman\u0131na konuk olan Fenerbah\u00e7e, MKE Ankarag\u00fcc\u00fc'yle oynad\u0131\u011f\u0131 ma\u00e7tan 2-1 ma\u011flup ayr\u0131ld\u0131. Fenerbah\u00e7e ald\u0131\u011f\u0131 bu ma\u011flubiyetle \u015fampiyonluk yar\u0131\u015f\u0131nda derin bir yara ald\u0131. Ma\u00e7 sonras\u0131 d\u00fczenlenen bas\u0131n toplant\u0131s\u0131nda de\u011ferlendirmelerde bulunan Fenerbah\u00e7e Teknik Direkt\u00f6r\u00fc Ersun Yanal, \"Teknik olarak ge\u00e7en y\u0131ldan bu tarafa oynad\u0131\u011f\u0131m\u0131z oyunda, en g\u00fc\u00e7l\u00fck \u00e7ekti\u011fimiz yerlerden bir tanesi h\u00fccumdan savunmaya ge\u00e7i\u015fti. \u00d6zellikle ilk gol\u00fc yedikten sonra h\u00fccumdan savunmaya ge\u00e7erken aksakl\u0131klar ya\u015fad\u0131k. Topu kazan\u0131p oynarken \u00e7ok da\u011f\u0131n\u0131k ve dengesiz bir oyun oynad\u0131k. Kapal\u0131 savunmaya kar\u015f\u0131 olduk\u00e7a problem ya\u015fad\u0131k. Ge\u00e7en zaman dilimde geriye ko\u015fmak ve rakibin ge\u00e7i\u015flerinde yumu\u015fak kalmak rakibi olduk\u00e7a cesaretlendirdi ve sertle\u015ftirdi. 2-3 hafta \u00f6nce oynad\u0131\u011f\u0131m\u0131z y\u00fcksek performansl\u0131 oyunu tekrarlayamaman\u0131n bedelini \u00f6demi\u015f olduk. Bu t\u00fcrl\u00fc bir oyunu oynayabilen bir tak\u0131m\u0131z ama maalesef bu yolda \u00f6nemli bir darbe ald\u0131k\" ifadelerini kuland\u0131.\n\n\n\n\"M\u00fccadeleye devam etmek g\u00f6r\u00fc\u015f\u00fcndeyim\"\n\n\n\nFenerbah\u00e7e'nin zor bir d\u00f6neminde tak\u0131m\u0131n ba\u015f\u0131na geldi\u011fini fakat elini ta\u015f\u0131n alt\u0131na koymaktan hi\u00e7bir zaman vazge\u00e7medi\u011fini ifade eden Yanal, \"Ge\u00e7en sezon geldi\u011fimde zor bir d\u00f6nemdi. Birilerinin elini ta\u015f\u0131n alt\u0131na sokmas\u0131 gerekiyordu. Taraftarlar\u0131m\u0131z da bu tevecc\u00fch\u00fc g\u00f6sterdi. Ben hi\u00e7 d\u00fc\u015f\u00fcnmeden bu konuda sorumlulu\u011fu \u00fcstlendim. Bu sorumlulukla birlikte ben bu oyundaki b\u00fct\u00fcn sorumlulu\u011fu \u00fcst\u00fcme al\u0131r\u0131m. Bu sezon da \u00f6nemli ve zorlu bir s\u00fcre\u00e7ten ge\u00e7iyoruz. \u00d6zellikle bu s\u0131ralardaki ya\u015fanan zorlukta ba\u015fta ba\u015fkan\u0131m\u0131z ve y\u00f6netimimizi yaln\u0131z b\u0131rakmak istemiyorum. M\u00fccadeleye devam etmek g\u00f6r\u00fc\u015f\u00fcndeyim. Fenerbah\u00e7e'nin menfaat ve \u00e7\u0131karlar\u0131 ne gerektiriyorsa asla bundan da ka\u00e7\u0131nmam. O y\u00fczden taraftarlar\u0131m\u0131z\u0131n, tak\u0131mlar\u0131ndan beklentisinin asla de\u011fi\u015fmemesi gerekiyor. Taraftar\u0131m\u0131z\u0131n g\u00fcc\u00fcn\u00fcn futbolda \u00e7ok \u015feyi de\u011fi\u015ftirebilece\u011fi inanc\u0131nday\u0131m. Sonu\u00e7 olarak bug\u00fcn ma\u011flup olduk. Bu ma\u011flubiyetlere mazeret s\u0131ralamaya gerek yok. Bug\u00fcn k\u00f6t\u00fc oynad\u0131k ve sorumlusu bizleriz. Fenerbah\u00e7e i\u00e7in ne gerekiyorsa, her zaman elimizi ta\u015f\u0131n alt\u0131na sokar\u0131z. Kimsenin \u015f\u00fcphesi olmas\u0131n\" \u015feklinde konu\u015ftu.\n\n\n\n\"Hasan Ali i\u00e7in birka\u00e7 hafta daha var\"\n\n\n\nHasan Ali Kald\u0131r\u0131m'\u0131n tak\u0131ma ne zaman d\u00f6nece\u011fi sorusu \u00fczerine ise Yanal, \"Hasan Ali bizimle beraber yakla\u015f\u0131k 1,5 haftad\u0131r normal antrenmanlara kat\u0131l\u0131yor. Uzun bir sakatl\u0131k ge\u00e7irdi. Hen\u00fcz haz\u0131r de\u011fil. Yava\u015f yava\u015f beraber oluyoruz. \u015eartlar ve ko\u015fullar m\u00fcsait olsayd\u0131 belki son 15-20 dakikada m\u00fccadeleye atard\u0131k. Birka\u00e7 hafta daha var. Anca birka\u00e7 haftada toparlayacakt\u0131r\" diye konu\u015ftu.\n\n\n\n\"Jailson ve Serdar s\u00fcratli iki oyuncu\"\n\n\n\nJailson'u stoper mevkiine dev\u015firmesinin sebeplerini ise Yanal, Serdar Aziz'le olan h\u0131z uyumu oldu\u011funu belirterek, \"Jailson ve Serdar s\u00fcratli iki oyuncu. Bizim de ge\u00e7i\u015f oyunumuz i\u00e7in uygun olan oyuncular. S\u00fcratlerinden faydalanmak i\u00e7in oynat\u0131yorum. Asl\u0131nda bir\u00e7ok sebepten dolay\u0131 k\u0131r\u0131lmalar ya\u015fad\u0131k. Baz\u0131 stoperlerimiz oldu, onlar\u0131 kullanamad\u0131k ve g\u00f6nderdik. Adil, hi\u00e7 oynamadan geldi. Onu kupada oynat\u0131yorum. \u00d6nemli bir oyuncu ama \u00e7ok uzun zaman oynamad\u0131. Baz\u0131 s\u0131k\u0131nt\u0131l\u0131 s\u00fcre\u00e7ler ya\u015f\u0131yoruz. Bu s\u00fcre\u00e7te \u00e7ok iyi performans sergiledi\u011fimiz ma\u00e7lar da oldu. O ma\u00e7larda \u00f6vg\u00fcler oldu\u011fu gibi bug\u00fcn de hakl\u0131 olarak yergiler var. Elimizdeki en iyi kadroyu \u00e7\u0131karmak i\u00e7in de her g\u00fcn saatlerce d\u00fc\u015f\u00fcn\u00fcyoruz\" dedi.\n\n\n\n\"Fenerbah\u00e7e isterse her \u015feyi de\u011fi\u015ftirebilir\"\n\n\n\nFenerbah\u00e7e i\u00e7in ne gerekiyorsa yapaca\u011f\u0131n\u0131n alt\u0131n\u0131 bir kez daha \u00e7izen Yanal, taraftar\u0131n umutlar\u0131n\u0131 kaybetmemesi gerekti\u011fine de\u011findi. Yanal, \"Bana nerede ihtiya\u00e7 varsa ben orada yer al\u0131yorum. Fenerbah\u00e7e'nin menfaatleri i\u00e7in elimden geleni yapaca\u011f\u0131m. Bunu yapmam\u0131z gerekiyor. B\u00fcy\u00fck taraftar\u0131m\u0131z\u0131n da \u015funu bilmesi gerekiyor, 'Fenerbah\u00e7e isterse her \u015feyi de\u011fi\u015ftirebilir'. \u00c7ok \u00f6nemli bir s\u00fcre\u00e7ten ge\u00e7iyoruz. D\u00fcne kadar konu\u015fulanlar futbolun \u00e7ok d\u0131\u015f\u0131nda konu\u015fulan konular. Zorlanma s\u00fcrecinde birbirimize destek olmal\u0131y\u0131z. 2 haftad\u0131r \u00e7ok iyiydik ama bug\u00fcn k\u00f6t\u00fcy\u00fcz\" ifadelerini kulland\u0131.\n\n\n\n\"Galatasaray ma\u00e7\u0131nda farkl\u0131 bir Fenerbah\u00e7e sahada olacak\"\n\n\n\nLigin 23'\u00fcnc\u00fc haftas\u0131nda oynanacak derbi m\u00fccadelesinin sorulmas\u0131 \u00fczerine Yanal, \"\u00d6nce bunu bir bitirelim, bug\u00fcn ge\u00e7sin. Elbette ki derbi \u00e7ok farkl\u0131 bir hava, \u00e7ok farkl\u0131 dinamikleri var. O g\u00fcn geldi\u011finde sahada \u00e7ok daha farkl\u0131 bir Fenerbah\u00e7e olacakt\u0131r\" a\u00e7\u0131klamas\u0131n\u0131 yapt\u0131. - ANKARA\n\nKaynak: \u0130HA", "keywords": [], "meta_keywords": [""], "tags": ["Fenerbah\u00e7e", "Ersun Yanal"], "authors": [], "publish_date": null, "summary": "", "article_html": "", "meta_description": "ANKARA (\u0130HA) \u2013 Fenerbah\u00e7e Teknik Direkt\u00f6r\u00fc Ersun Yanal, gelecek hafta oynanacak derbi ma\u00e7\u0131 hakk\u0131nda, 'Elbette ki derbi \u00e7ok farkl\u0131 bir hava, \u00e7ok farkl\u0131 dinamikleri var. O g\u00fcn geldi\u011finde sahada \u00e7ok daha farkl\u0131 bir Fenerbah\u00e7e olacak' dedi.", "meta_lang": "tr", "meta_favicon": "/touch-icon-iphone.png", "meta_data": {"description": "ANKARA (\u0130HA) \u2013 Fenerbah\u00e7e Teknik Direkt\u00f6r\u00fc Ersun Yanal, gelecek hafta oynanacak derbi ma\u00e7\u0131 hakk\u0131nda, 'Elbette ki derbi \u00e7ok farkl\u0131 bir hava, \u00e7ok farkl\u0131 dinamikleri var. O g\u00fcn geldi\u011finde sahada \u00e7ok daha farkl\u0131 bir Fenerbah\u00e7e olacak' dedi.", "image": "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_amp.jpg", "medium": "news", "dateCreated": "2020-02-15T23:32:33+03:00", "dateUpdated": "2020-02-15T23:44:37+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Ersun Yanal: 'Derbide \u00e7ok farkl\u0131 bir Fenerbah\u00e7e olacak'", "description": "ANKARA (\u0130HA) \u2013 Fenerbah\u00e7e Teknik Direkt\u00f6r\u00fc Ersun Yanal, gelecek hafta oynanacak derbi ma\u00e7\u0131 hakk\u0131nda, 'Elbette ki derbi \u00e7ok farkl\u0131 bir hava, \u00e7ok farkl\u0131 dinamikleri var. O g\u00fcn geldi\u011finde sahada \u00e7ok daha farkl\u0131 bir Fenerbah\u00e7e olacak' dedi.", "url": "https://www.haberler.com/ersun-yanal-derbide-cok-farkli-bir-fenerbahce-12923141-haberi/", "image": {"identifier": "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_amp.jpg", "secure_url": "https://foto.haberler.com/haber/2020/02/15/ersun-yanal-derbide-cok-farkli-bir-fenerbahce-12923141_amp.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ersun-yanal-derbide-cok-farkli-bir-fenerbahce-12923141-haberi/"}