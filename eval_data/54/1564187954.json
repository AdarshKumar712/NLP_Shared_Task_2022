{"source_url": "https://web.archive.org", "url": "https://web.archive.org/web/20210414040635id_/https://www.halkinsesikibris.com/ekonomi/piyasaya-1-milyar-tl-lik-kredi-paketi-h133624.html", "title": "Piyasaya 1 Milyar TL'lik kredi paketi", "top_image": "https://www.halkinsesikibris.com/images/haberler/2020/03/piyasaya_1_milyar_tl_lik_kredi_paketi_h133624_1aa3a.jpg", "meta_img": "https://www.halkinsesikibris.com/images/haberler/2020/03/piyasaya_1_milyar_tl_lik_kredi_paketi_h133624_1aa3a.jpg", "images": ["https://www.halkinsesikibris.com/images/haberler/ustmanset/2021/04/BeYiktaY.jpg", "https://www.halkinsesikibris.com/images/security_code.jpg", "https://www.halkinsesikibris.com/thumb.php?src=https://www.halkinsesikibris.com/images/banner/turizm.png&w=300&h=250&q=90", "https://www.halkinsesikibris.com/_themes/hs-royal/images/no_author.jpg", "https://www.halkinsesikibris.com/images/banner/-2T4UGZjDEO4JoGFp7pxMg.jpg", "https://www.halkinsesikibris.com/thumb.php?src=https://www.halkinsesikibris.com/images/banner/MISTY_BANNER_2_1.png&w=620&h=90&q=90", "https://www.halkinsesikibris.com/images/haberler/ustmanset/2021/04/elizzz.jpg", "https://www.halkinsesikibris.com/thumb.php?src=https://www.halkinsesikibris.com/images/banner/avize_1.jpg&w=300&h=250&q=90", "https://www.halkinsesikibris.com/images/haberler/2021/04/ataturk_stadinin_zemini_hali_gibi_h154707_f575a.jpg", "https://www.halkinsesikibris.com/thumb.php?src=https://www.halkinsesikibris.com/images/banner/Untitled-1_1.jpg&w=300&h=250&q=90", "https://www.halkinsesikibris.com/images/haberler/ustmanset/2021/04/TMT.jpg", "https://www.halkinsesikibris.com/thumb.php?src=https://www.halkinsesikibris.com/images/banner/Banner-940x90.jpg&w=940&h=90&q=90", "https://www.halkinsesikibris.com/images/haberler/ustmanset/2021/04/YangYn1.jpg", "https://www.halkinsesikibris.com/images/haberler/2021/04/ydude_basarili_bir_operasyon_daha_h154674_9a775.jpg", "https://www.halkinsesikibris.com/images/haberler/2021/04/guney_de_durum_kotuye_gidiyor_h154698_8eb0c.jpg", "https://www.halkinsesikibris.com/images/haberler/2020/03/piyasaya_1_milyar_tl_lik_kredi_paketi_h133624_1aa3a.jpg", "https://www.halkinsesikibris.com/thumb.php?src=https://www.halkinsesikibris.com/images/banner/altuncay2.jpeg&w=300&h=250&q=90", "https://www.halkinsesikibris.com/images/banner/HALKIN_SESI_CMYK_1_1.jpg", "https://www.halkinsesikibris.com/images/haberler/ustmanset/2021/04/1.jpg", "https://www.halkinsesikibris.com/images/haberler/2021/04/dogrudan_gelir_destegi_odemeleri_yapiliyor_h154684_f0ecf.jpg", "https://www.halkinsesikibris.com/thumb.php?src=https://www.halkinsesikibris.com/images/banner/turkcell_halkYnsesi_620x90.jpg&w=620&h=90&q=90", "https://www.halkinsesikibris.com/images/banner/halkinsesikibris_stallion_reklam_620X90.gif", "https://www.halkinsesikibris.com/thumb.php?src=https://www.halkinsesikibris.com/images/banner/kv_1.jpg&w=620&h=90&q=90", "https://www.halkinsesikibris.com/thumb.php?src=https://www.halkinsesikibris.com/images/banner/KYbrYs_Developments_yeni.jpg&w=620&h=90&q=90", "https://www.halkinsesikibris.com/images/banner/970x90.gif", "https://www.halkinsesikibris.com/thumb.php?src=https://www.halkinsesikibris.com/images/banner/Arden_site1.jpg&w=300&h=250&q=90", "https://www.halkinsesikibris.com/images/haberler/ustmanset/2021/04/Inter.jpg", "https://www.halkinsesikibris.com/images/banner/HALKIN_SESI_CMYK_1.jpg", "https://www.halkinsesikibris.com/images/haberler/2021/04/ciftci_dgd_sisteminin_degismesini_istiyor_h154692_1b37b.jpg", "https://www.halkinsesikibris.com/images/haberler/ustmanset/2021/04/BAYLIK.jpg", "https://www.halkinsesikibris.com/thumb.php?src=https://www.halkinsesikibris.com/images/banner/deniz_plaza.jpg&w=300&h=250&q=90", "https://www.halkinsesikibris.com/images/haberler/2021/04/ciftciler_sok_eylemlerine_basladilar_h154677_9e9a1.jpg", "https://www.halkinsesikibris.com/thumb.php?src=https://www.halkinsesikibris.com/images/banner/HalkYn_Sesi_Gazetesi_Banner_250x550_px_1.png&w=250&h=550&q=90"], "movies": [], "text": "Tatar \"Koronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz, Merkez Bankam\u0131z, Bankalar Birli\u011fimiz ile birlikte i\u015fletmelerimiz i\u00e7in d\u00fc\u015f\u00fck faizli Kredi Garanti Fonu (KGF) destekli bir milyar T\u00fcrk Liras\u0131 tutar\u0131nda bir kredi paketi haz\u0131rlam\u0131\u015f bulunuyoruz\" dedi\n\nBa\u015fbakan Ersin Tatar, \u201ckoronavir\u00fcs salg\u0131n\u0131ndan olumsuz etkilenen i\u015fletmeler i\u00e7in d\u00fc\u015f\u00fck faizli, Kredi Garanti Fonu destekli 12 ay vadeli bir milyar T\u00fcrk liral\u0131k bir kredi paketi olu\u015fturuldu\u011funu\u201d a\u00e7\u0131klad\u0131.\n\nBa\u015fbakan Tatar s\u00f6z konusu kredinin ilk alt\u0131 ay\u0131n\u0131n ise \u00f6demesiz olaca\u011f\u0131n\u0131, i\u015fletmelere maliyetinin % 9 olaca\u011f\u0131n\u0131 belitti.\n\nBa\u015fbakan Tatar a\u00e7\u0131klamas\u0131nda \u015funlar\u0131 kaydetti:\n\n\u201cH\u00fck\u00fcmet olarak bir taraftan halk\u0131m\u0131z\u0131n sa\u011fl\u0131\u011f\u0131n\u0131 korumak i\u00e7in \u00e7al\u0131\u015f\u0131rken di\u011fer yandan da ekonomimizi, sekt\u00f6rlerimizi, esnaf ve zanaatkar\u0131m\u0131z\u0131, ayakta tutma \u00e7abas\u0131 i\u00e7inde bulunuyoruz.\n\nKoronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz, Merkez Bankam\u0131z, Bankalar Birli\u011fimiz ile birlikte i\u015fletmelerimiz i\u00e7in d\u00fc\u015f\u00fck faizli Kredi Garanti Fonu (KGF) destekli bir milyar T\u00fcrk Liras\u0131 tutar\u0131nda bir kredi paketi haz\u0131rlam\u0131\u015f bulunuyoruz.\n\n\u201c\u00c7ek ve Maa\u015f \u00d6deme Destek Kredisi\u201d ad\u0131n\u0131 verdi\u011fimiz bu paketle bankalar\u0131m\u0131zca i\u015fletmelerimize % 12 faizle kredi kulland\u0131r\u0131lacak, i\u015fletmelerimiz bu faizin y\u00fczde 9\u2019unu \u00f6deyecek, % 3\u00fc ise fondan kar\u015f\u0131lanacakt\u0131r.\n\nAyr\u0131ca bu kredilerden faiz d\u0131\u015f\u0131nda komisyon ve benzeri masraflar al\u0131nmayacak ve bu kredinin pul vergisi olmayacakt\u0131r. Kredi 6 ay\u0131 \u00f6demesiz, 12 ay vadeli olacakt\u0131r. Yani, i\u015fletmelerimiz ilk alt\u0131 ayda faiz dahi \u00f6demeyecektir.\n\nBu krediyi kullanmak i\u00e7in firmalar\u0131m\u0131za bankalar\u0131m\u0131zca limit tahsis edilecek. B\u00f6ylece m\u00fcmk\u00fcn oldu\u011funca \u00e7ok firmam\u0131za bu kredi paketinden yararlanma olana\u011f\u0131 yarat\u0131lm\u0131\u015f olacakt\u0131r.\n\nBilindi\u011fi \u00fczere kapanan m\u00fcesseselerin \u00e7eklerinin \u00f6denmesi ilk etapta 30 Mart\u2019a \u00f6telenmi\u015fti.\n\nAncak kapanan i\u015fletmelerin \u00e7eklerinin durdurulmas\u0131, \u00f6telenmesi \u00f6deme sistemini ve tedarik zincirini olumsuz etkilemektedir.\n\n\u00d6deme sistemini aktif hale getiremezsek t\u00fcm ekonomik faaliyetler durma noktas\u0131na gelecektir.\n\n\u0130\u015fte ortaya koydu\u011fumuz bu kredi paketi ile \u00e7eklerin bankalara ibraz\u0131n\u0131n \u00f6telenmesinin getirdi\u011fi sorunlar \u00e7\u00f6z\u00fclm\u00fc\u015f olacakt\u0131r \u015e\u00f6yle ki: Ticari hayatta i\u015fletmelerimiz, bir taraftan \u00e7ek ke\u015fide ederken, di\u011fer taraftan da \u00e7ek almaktad\u0131rlar. Bunlar\u0131 i\u015fleme konulmas\u0131n\u0131 \u00f6telemeniz ise soruna \u00e7are olmamaktad\u0131r. Dolay\u0131s\u0131yla bu al\u0131nan ve verilen \u00e7eklerin bu kredi paketi ile sa\u011flanacak kredilerin kullan\u0131lmas\u0131yla ayn\u0131 anda i\u015fleme a\u00e7\u0131lmas\u0131yla \u00f6deme sistemlerinin etkin \u00e7al\u0131\u015fmas\u0131 sa\u011flanm\u0131\u015f sistem t\u0131kanmam\u0131\u015f olacakt\u0131r\u201d\n\nBa\u015fbakan Tatar, ayr\u0131ca, \u015fu anda bankaya ibraz\u0131nda kar\u015f\u0131l\u0131ks\u0131z kalan \u00e7eklerin bankaya tekrar ibraz\u0131 i\u00e7in 15 i\u015f g\u00fcn\u00fc olan s\u00fcrenin de 30 i\u015f g\u00fcn\u00fcne \u00e7\u0131kar\u0131ld\u0131\u011f\u0131n\u0131 bildirdi.", "keywords": [], "meta_keywords": [""], "tags": [], "authors": ["Http", "Www.Halkinsesikibris.Com"], "publish_date": null, "summary": "", "article_html": "", "meta_description": "Tatar 'Koronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz,", "meta_lang": "tr", "meta_favicon": "https://www.halkinsesikibris.com/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "Tatar 'Koronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz,", "author": "http://www.halkinsesikibris.com/", "medium": "news", "robots": "all", "fb": {"admins": 327767967259221}, "og": {"type": "article", "site_name": "Halk\u0131n Sesi", "title": "Piyasaya 1 Milyar TL'lik kredi paketi", "description": "Tatar 'Koronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz,", "url": "https://www.halkinsesikibris.com/ekonomi/piyasaya-1-milyar-tl-lik-kredi-paketi-h133624.html", "image": "https://www.halkinsesikibris.com/images/haberler/2020/03/piyasaya_1_milyar_tl_lik_kredi_paketi_h133624_1aa3a.jpg"}, "twitter": {"card": "summary_large_image", "url": "http://www.halkinsesikibris.com/ekonomi/piyasaya-1-milyar-tl-lik-kredi-paketi-h133624.html", "domain": "https://www.halkinsesikibris.com/", "site": "@halkinsesikktc", "title": "Piyasaya 1 Milyar TL'lik kredi paketi", "description": "Tatar 'Koronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz,", "image": {"src": "https://www.halkinsesikibris.com/images/haberler/2020/03/piyasaya_1_milyar_tl_lik_kredi_paketi_h133624_1aa3a.jpg"}}, "hdl": "Piyasaya 1 Milyar TL'lik kredi paketi", "DC.date.issued": "2020-03-31T08:34:45+02:00", "pdate": 20200331, "utime": 20200331083445, "ptime": 20200331083445, "DISPLAYDATE": "31 Mart 2020 Sal\u0131 08:34", "dat": "31 Mart 2020 Sal\u0131 08:34", "lp": "Tatar 'Koronavir\u00fcs salg\u0131n\u0131n istihdam ve \u00f6deme sistemine etkilerini en az d\u00fczeyde tutabilmek ve ekonomik faaliyetleri desteklemek amac\u0131yla H\u00fck\u00fcmetimiz,", "msapplication-starturl": "https://www.halkinsesikibris.com/", "cre": "Halk\u0131n Sesi", "PT": "Article", "PST": "News", "Rating": "General"}, "canonical_link": "https://www.halkinsesikibris.com/ekonomi/piyasaya-1-milyar-tl-lik-kredi-paketi-h133624.html"}