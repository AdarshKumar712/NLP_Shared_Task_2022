{"source_url": "https://web.archive.org", "url": "https://web.archive.org/web/20200510002241id_/https://www.ntv.com.tr/turkiye/cumhurbaskani-erdogan-canli-yayinda-istiklal-marsi-okuyacak,pXxHyzUi0EOx65F3fTLr9Q", "title": "Cumhurba\u015fkan\u0131 Erdo\u011fan canl\u0131 yay\u0131nda \u0130stiklal Mar\u015f\u0131 okuyacak", "top_image": "https://cdn1.ntv.com.tr/gorsel/Eicvql0ZL0u4Z-55Or0AYA.jpg?width=1080&mode=crop&scale=both", "meta_img": "https://cdn1.ntv.com.tr/gorsel/Eicvql0ZL0u4Z-55Or0AYA.jpg?width=1080&mode=crop&scale=both", "images": ["https://cdn.ntv.com.tr/img/google-play-badge.png?v=2290", "https://cdn.ntv.com.tr/img/logo.svg?v=2290", "https://mc.yandex.ru/watch/16847260", "https://cdn.ntv.com.tr/img/appstore.svg?v=2290", "data:image/gif;base64,R0lGODlhAQABAIAAAAUEBAAAACwAAAAAAQABAAACAkQBADs=", "https://cdn.ntv.com.tr/img/ntv-mesafe-logo.svg?v=2290", "https://cdn1.ntv.com.tr/gorsel/Eicvql0ZL0u4Z-55Or0AYA.jpg?width=1080&mode=crop&scale=both"], "movies": [], "text": "TBMM bu y\u0131l y\u00fcz\u00fcnc\u00fc ya\u015f\u0131n\u0131 kutlayacak!\n\nCorona vir\u00fcs salg\u0131n\u0131 nedeniyle 23 Nisan i\u00e7in d\u00fc\u015f\u00fcn\u00fclen etkinkikler yap\u0131lamayacak ancak, di\u011fer etkinlikler eyl\u00fcl ve ekim aylar\u0131nda yerine getirilecek.\n\nBilgi, Meclis Ba\u015fkan\u0131 Mustafa \u015eentop'la g\u00f6r\u00fc\u015fmesini k\u00f6\u015fesinden aktaran H\u00fcrriyet gazetesi yazar\u0131 Abd\u00fclkadir Selvi'den. Selvi'nin yaz\u0131s\u0131nda, 23 Nisan gecesine ili\u015fkin dikkat \u00e7eken bir de not var:\n\n\"Ancak 23 Nisan 2020'de saat tam 21.00'da \u00e7ok \u00f6zel bir an ya\u015fanacak. Meclis'in y\u00fcz\u00fcnc\u00fc ya\u015f\u0131na \u00f6zel olarak o an televizyonlar canl\u0131 yay\u0131na ge\u00e7ecek. Cumhurba\u015fkan\u0131 Erdo\u011fan, tam saat 21.00'de \u0130stiklal Mar\u015f\u0131'n\u0131 okuyacak. Meclis Ba\u015fkan\u0131 Mustafa \u015eentop da ayn\u0131 anda Meclis bah\u00e7esinden \u0130stiklal Mar\u015f\u0131'n\u0131 okuyacak.\n\nMeclis Ba\u015fkan\u0131 \u015eentop, \u201c23 Nisan g\u00fcn\u00fc saat 21.00'de evlerimizden, balkonlar\u0131m\u0131zdan \u0130stiklal Mar\u015f\u0131'n\u0131 okuyal\u0131m\u201d diye bir \u00e7a\u011fr\u0131da bulunmu\u015ftu. \u015eentop, \u00e7a\u011fr\u0131s\u0131na farkl\u0131 siyasi g\u00f6r\u00fc\u015flerden, partilerden gelen destekten dolay\u0131 memnun. Koronavir\u00fcs ortaya \u00e7\u0131kt\u0131\u011f\u0131nda sa\u011fl\u0131k\u00e7\u0131lar\u0131m\u0131za destek vermek i\u00e7in ak\u015famlar\u0131 saat 21.00'de onlar\u0131 alk\u0131\u015flam\u0131\u015ft\u0131k. Cumhurba\u015fkan\u0131 Erdo\u011fan da sa\u011fl\u0131k\u00e7\u0131lar\u0131 alk\u0131\u015flamak suretiyle bu etkinli\u011fe g\u00fc\u00e7l\u00fc bir destek vermi\u015fti. Meclis Ba\u015fkan\u0131 \u015eentop, \u201cCumhurba\u015fkan\u0131m\u0131zla da g\u00f6r\u00fc\u015ft\u00fcm, Cumhurba\u015fkan\u0131m\u0131z da kat\u0131lacak\" dedi.\n\nMECL\u0130S'TE \u00d6ZEL OTURUM\n\n\n\nHer 23 Nisan'da Meclis'te \u00f6zel oturum yap\u0131l\u0131r. Bu y\u0131l da yap\u0131lacak m\u0131? Meclis Ba\u015fkan\u0131 Mustafa \u015eentop'a sordum. \u201cMeclis'te 23 Nisan \u00f6zel oturumu yap\u0131lacak. Koronavir\u00fcs nedeniyle milletvekillerimiz sosyal mesafeyi koruyarak, maske takarak, tedbirlere uyarak, say\u0131ca daha az kat\u0131lacaklar\" dedi.\n\n\u015eentop, Cumhurba\u015fkan\u0131 Erdo\u011fan'\u0131n Meclis \u00f6zel oturumuna kat\u0131lmayaca\u011f\u0131n\u0131 s\u00f6yledi.\"\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "23 Nisan Per\u015fembe gecesi saat tam 21.00'da \u00e7ok \u00f6zel bir an ya\u015fanacak...", "meta_lang": "tr", "meta_favicon": "https://cdn.ntv.com.tr/img/152.png", "meta_data": {"viewport": "width=device-width, initial-scale=1.0", "dyg": {"environment": "Production", "site": "ntv", "category": "turkiye", "sub-category": "Genel", "tags": "turkiye,recep-tayyip-erdogan,23-nisan-ulusal-egemenlik-ve-cocuk-bayrami,corona-virus", "content-type": "haber-detay"}, "description": "23 Nisan Per\u015fembe gecesi saat tam 21.00'da \u00e7ok \u00f6zel bir an ya\u015fanacak...", "seg": {"page": {"category": "Haber-Detay", "sub-category": "T\u00fcrkiye"}, "news": {"categories": "turkiye,recep-tayyip-erdogan,23-nisan-ulusal-egemenlik-ve-cocuk-bayrami,corona-virus", "productId": "pXxHyzUi0EOx65F3fTLr9Q", "title": "Cumhurba\u015fkan\u0131 Erdo\u011fan canl\u0131 yay\u0131nda \u0130stiklal Mar\u015f\u0131 okuyacak", "image": "https://cdn1.ntv.com.tr/gorsel/Eicvql0ZL0u4Z-55Or0AYA.jpg?width=620&height=305&mode=crop&scale=both", "description": "23 Nisan Per\u015fembe gecesi saat tam 21.00'da \u00e7ok \u00f6zel bir an ya\u015fanacak..."}}, "og": {"url": "https://www.ntv.com.tr//turkiye/cumhurbaskani-erdogan-canli-yayinda-istiklal-marsi-okuyacak,pXxHyzUi0EOx65F3fTLr9Q", "type": "article", "title": "Cumhurba\u015fkan\u0131 Erdo\u011fan canl\u0131 yay\u0131nda \u0130stiklal Mar\u015f\u0131 okuyacak", "description": "23 Nisan Per\u015fembe gecesi saat tam 21.00'da \u00e7ok \u00f6zel bir an ya\u015fanacak...", "image": "https://cdn1.ntv.com.tr/gorsel/Eicvql0ZL0u4Z-55Or0AYA.jpg?width=1080&mode=crop&scale=both"}, "dmp": {"tags": "T\u00fcrkiye,Recep Tayyip Erdo\u011fan,23 Nisan Ulusal Egemenlik ve \u00c7ocuk Bayram\u0131,Corona Vir\u00fcs"}, "twitter": {"card": "summary_large_image", "site": "https://www.ntv.com.tr", "creator": "https://www.ntv.com.tr", "title": "Cumhurba\u015fkan\u0131 Erdo\u011fan canl\u0131 yay\u0131nda \u0130stiklal Mar\u015f\u0131 okuyacak", "description": "23 Nisan Per\u015fembe gecesi saat tam 21.00'da \u00e7ok \u00f6zel bir an ya\u015fanacak...", "image": "https://cdn1.ntv.com.tr/gorsel/Eicvql0ZL0u4Z-55Or0AYA.jpg?width=1080&mode=crop&scale=both"}}, "canonical_link": "https://www.ntv.com.tr/turkiye/cumhurbaskani-erdogan-canli-yayinda-istiklal-marsi-okuyacak,pXxHyzUi0EOx65F3fTLr9Q"}