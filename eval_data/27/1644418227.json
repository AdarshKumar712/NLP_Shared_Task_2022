{"source_url": "https://web.archive.org", "url": "https://web.archive.org/web/20210118103807id_/https://to.com.pl/rafal-trzaskowski-w-ostrolece-25062020-spotkal-sie-z-mieszkancami-przy-ul-krancowej-zdjecia-wideo/ar/c1-15044896", "title": "Rafa\u0142 Trzaskowski w Ostro\u0142\u0119ce. 25.06.2020. Spotka\u0142 si\u0119 z mieszka\u0144cami przy ul. Kra\u0144cowej. Zdj\u0119cia, wideo", "top_image": "https://d-art.ppstatic.pl/kadry/k/r/1/68/66/5ef472e545a27_o_original.jpg", "meta_img": "https://d-art.ppstatic.pl/kadry/k/r/1/68/66/5ef472e545a27_o_original.jpg", "images": ["https://d-art.ppstatic.pl/kadry/k/r/1/68/66/5ef472e545a27_o_original.jpg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://d-pa.ppstatic.pl/frames/pa-def/8f/16/il20210118_633242193_small.jpg"], "movies": [], "text": "Kandydat na prezydenta RP spotka\u0142 si\u0119 z mieszka\u0144cami przy ul. Kra\u0144cowej, przy wje\u017adzie na teren budowy Elektrowni C.\n\nNa spotkanie z kandydatem na prezydenta RP dotar\u0142a ca\u0142kiem spora grupa jego zwolennik\u00f3w i kilkunastoosobowa grupa zwolennik\u00f3w... jego kontrkandydata - Andrzeja Dudy. Ta druga grupa ustawi\u0142a baner, ale szybko zosta\u0142a zas\u0142oni\u0119ta przez zwolennik\u00f3w Trzaskowskiego. Dosz\u0142o do s\u0142ownych utarczek. Rafa\u0142 Trzaskowski dotar\u0142 do Ostro\u0142\u0119ki z kilkuminutowym op\u00f3\u017anieniem. Gdy zbli\u017ca\u0142 si\u0119 do miejsca konferencji, ludzie skandowali jego imi\u0119. Rafa\u0142 Trzaskowski zacz\u0105\u0142 od tematu, kt\u00f3ry budzi wiele emocji ju\u017c nie tylko w Ostro\u0142\u0119ce. M\u00f3wi\u0142 o budowie Elektrowni C.\n\n- Tutaj, w Ostro\u0142\u0119ce, chcia\u0142bym powiedzie\u0107 kilka s\u0142\u00f3w o podej\u015bciu do inwestycji przez obecn\u0105 w\u0142adz\u0119. Wiemy, \u017ce ta w\u0142adza proponuje wielkie inwestycje zarz\u0105dzane centralnie, z Warszawy, kt\u00f3rych niestety, tak jak tu, w Ostro\u0142\u0119ce, nic nie wynika. Wystarczy popatrze\u0107 na ten obrazek za mn\u0105 (dwie wie\u017ce Elektrowni C - red.) - tak dok\u0142adnie wygl\u0105da polityka PiS-u. Tutaj w Ostro\u0142\u0119ce mia\u0142a powsta\u0107 elektrownia w\u0119glowa, gdy wszyscy eksperci m\u00f3wili jasno, \u017ce to nie b\u0119dzie op\u0142acalne, \u017ce nie jest zgodne z polityk\u0105 walki z ociepleniem klimatu, walki o czyste powietrze.\n\nEksperci s\u0105 zgodni, \u017ce prawie miliard z\u0142otych zosta\u0142 tutaj zmarnowany Widzimy betonowe kikuty, a nie inwestycj\u0119, kt\u00f3ra mia\u0142a tutaj powsta\u0107. Rz\u0105d powinien jasno odpowiedzie\u0107, co teraz tutaj b\u0119dzie. Je\u017celi nie odpowie, to my b\u0119dziemy mieli plan, jak to miejsce zagospodarowa\u0107 tak, by s\u0142u\u017cy\u0142o Ostro\u0142\u0119ce i polskiej energetyce.\n\nZapytany przez dziennikarzy, Rafa\u0142 Trzaskowski odni\u00f3s\u0142 si\u0119 do wizyty prezydenta Andrzeja Dudy w USA i ewentualnych plan\u00f3w budowy elektrowni atomowej w Polsce. - Pan prezydent pojecha\u0142 do Waszyngtonu trzy dni przed ko\u0144cem kampanii wyborczej, i nie za\u0142atwi\u0142 niczego w sprawie bytno\u015bci ameryka\u0144skich wojsk w Polsce. Ja na pewno b\u0119d\u0119 dba\u0142, jako prezydent RP, \u017ceby akurat ten temat nie pad\u0142 \u0142upem kampanii wyborczej. Natomiast inne decyzje, kt\u00f3re, jak donosi prasa, by\u0142y omawiane w Waszyngtonie, s\u0105 dosy\u0107 kontrowersyjne, cho\u0107by te dotycz\u0105ce ewentualnej budowy elektrowni atomowych w Polsce. Nie znamy dzi\u015b \u017cadnych szczeg\u00f3\u0142\u00f3w dotycz\u0105cych technologii. Czy nie s\u0105 aby przestarza\u0142e.\n\nJak odnosi si\u0119 do sonda\u017cy wyborczych? - Sonda\u017ce motywuj\u0105 do pracy. To sztab jest od analizowania sonda\u017cy. Natomiast jeszcze nikt nie wygra\u0142 sonda\u017cami. Dzisiaj potrzebna jest pe\u0142na mobilizacja. Te wybory 28 czerwca s\u0105 nies\u0142ychanie istotne. W tej chwili koncentruj\u0119 si\u0119 na rozmowie z Polkami i Polakami. Apeluj\u0119 do wszystkich, aby wzi\u0119li udzia\u0142 w wyborach. Rafa\u0142 Trzaskowski ma 48 lat, od 2018 roku jest prezydentem miasta sto\u0142ecznego Warszawy. Doktor nauk humanistycznych, pose\u0142 do Parlamentu Europejskiego VII kadencji (2009\u20132013), w latach 2013\u20132014 minister administracji i cyfryzacji, w latach 2014\u20132015 sekretarz stanu w Ministerstwie Spraw Zagranicznych, pose\u0142 na Sejm VIII kadencji (2015\u20132018), od 2020 wiceprzewodnicz\u0105cy Platformy Obywatelskiej. To kolejny kandydat, kt\u00f3ry odwiedzi\u0142 Ostro\u0142\u0119k\u0119. W sobot\u0119, 20.06.2020 z ostro\u0142\u0119czanami spotka\u0142 si\u0119 Szymon Ho\u0142ownia.", "keywords": [], "meta_keywords": [""], "tags": ["zamieszki w usa", "kampania wyborcza", "podsumowanie 2020 roku", "rafa\u0142 trzaskowski ostro\u0142\u0119ka", "tygodnik ostro\u0142\u0119cki", "kandydat na prezydenta", "prezydent zawetowa\u0142", "andrzej duda usa", "wiadomo\u015bci ostro\u0142\u0119ka", "budka usa", "donald trump", "prezydent", "prezydent weto", "borys budka", "joe biden", "prezydent usa", "emerytura sta\u017cowa", "duda trump", "najni\u017csza emerytura 2021", "zamieszki usa", "andrzej duda weto", "duda biden", "polska usa", "waloryzacja emerytur 2021", "likwidacja ofe", "andrzej duda", "duda", "podwy\u017cka emerytur"], "authors": ["Beata Modzelewska"], "publish_date": "Thu Jun 25 13:09:00 2020", "summary": "", "article_html": "", "meta_description": "Kandydat na prezydenta RP spotka\u0142 si\u0119 z mieszka\u0144cami przy ul. Kra\u0144cowej, przy wje\u017adzie na teren budowy Elektrowni C.", "meta_lang": "pl", "meta_favicon": "https://s-nsk.ppstatic.pl/assets/nsk/v1.89.18/images/_sites/favicon/png/180/to.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Tygodnik Ostro\u0142\u0119cki", "fb": {"pages": 183339841676738}, "description": "Kandydat na prezydenta RP spotka\u0142 si\u0119 z mieszka\u0144cami przy ul. Kra\u0144cowej, przy wje\u017adzie na teren budowy Elektrowni C.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/68/66/5ef472e545a27_o_small.jpg", "og": {"title": "Rafa\u0142 Trzaskowski w Ostro\u0142\u0119ce. 25.06.2020. Spotka\u0142 si\u0119 z mieszka\u0144cami przy ul. Kra\u0144cowej. Zdj\u0119cia, wideo", "description": "&nbsp;", "type": "article", "locale": "pl_PL", "site_name": "Tygodnik Ostro\u0142\u0119cki", "image": {"identifier": "https://d-art.ppstatic.pl/kadry/k/r/1/68/66/5ef472e545a27_o_original.jpg", "height": 1440, "width": 1920, "type": "image/jpeg"}, "url": "https://to.com.pl/rafal-trzaskowski-w-ostrolece-25062020-spotkal-sie-z-mieszkancami-przy-ul-krancowej-zdjecia-wideo/ar/c1-15044896"}, "twitter": {"description": "&nbsp;", "card": "summary_large_image", "title": "Rafa\u0142 Trzaskowski w Ostro\u0142\u0119ce. 25.06.2020. Spotka\u0142 si\u0119 z mieszka\u0144cami przy ul. Kra\u0144cowej. Zdj\u0119cia, wideo", "image": "https://d-art.ppstatic.pl/kadry/k/r/1/68/66/5ef472e545a27_o_full.jpg"}, "article": {"published_time": "2020-06-25T13:09:00.000000+02:00", "modified_time": "2020-06-26T23:33:51.000000+02:00", "publisher": "https://www.facebook.com/TygodnikOstrolecki/", "author": "Beata Modzelewska", "tag": "kandydat na prezydenta"}, "msapplication-TileColor": "#265aff", "theme-color": "#265aff"}, "canonical_link": "https://to.com.pl/rafal-trzaskowski-w-ostrolece-25062020-spotkal-sie-z-mieszkancami-przy-ul-krancowej-zdjecia-wideo/ar/c1-15044896"}