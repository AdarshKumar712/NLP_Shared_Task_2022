{"source_url": "https://web.archive.org", "url": "https://web.archive.org/web/20200518174912id_/https://24kurier.pl/aktualnosci/wiadomosci/balony-nad-szczecinem/", "title": "Balony nad Szczecinem", "top_image": "https://24kurier.pl/media/5403241/561255-nawrocka.jpg", "meta_img": "https://24kurier.pl/media/5403241/561255-nawrocka.jpg", "images": ["https://web.archive.org/media/5353832/24kurierpl_logo.png", "https://24kurier.pl/media/5403241/561255-nawrocka.jpg", "https://web.archive.org/img/przezgranice/20200331/pl.jpg", "https://web.archive.org/img/przezgranice/Oderpartnerschaft_logo_11-2006.jpg?width=160&", "https://web.archive.org/media/1333/dziennikarze09.png", "https://web.archive.org/media/5318040/balony742.jpg?center=0.42857142857142855,0.50136986301369868&mode=crop&width=134&height=81&rnd=132058454540000000", "https://web.archive.org/img/cyfrowy_ekurier13.png", "https://www.gravatar.com/avatar/26b69f286a4ee20af9c860f841bebb0f?size=50", "https://web.archive.org/img/chwasty.png", "https://web.archive.org/files/reklama-stale-banery/pap-wirus/325_271_1.jpg", "https://web.archive.org/img/pogoda/ch.png", "https://web.archive.org/files/reklama-stale-banery/morza-i-oceany-PNG-logo-325_80.png", "https://web.archive.org/img/horoskop.png", "https://web.archive.org/imagegen.ashx?image=/media/5403241/561255-nawrocka.jpg&width=300&height=300&constrain=true", "https://web.archive.org/img/WSZ/WSZ_COVID_19_V_14.jpg", "https://web.archive.org/Gazeta/kurierszcz120.jpg?v=20200518_19", "https://web.archive.org/img/kurier_logo.png", "https://web.archive.org/img/przezgranice/Logo_2sen_wienbe_logo_hochrgb_2.jpg?width=160&"], "movies": [], "text": "Je\u015bli warunki atmosferyczne pozwol\u0105, to w sobot\u0119 oko\u0142o godz. 19 mieszka\u0144cy Szczecina b\u0119d\u0105 mieli okazj\u0119 zobaczy\u0107 na niebie wielkie balony. Ma to by\u0107 przedsmak festiwalu balonowego, kt\u00f3ry planowany jest po ustaniu zagro\u017cenia epidemicznego.\n\nOrganizatorem sobotniego przelotu jest DreamBalloon ApS, kt\u00f3ry \u015bwiadczy us\u0142ugi pasa\u017cerskich lot\u00f3w balonem, oraz szczeci\u0144ska firma Dragon Event. Na sobot\u0119 zaplanowano wsp\u00f3lny lot trzech lub czterech balon\u00f3w nad centrum miasta. Wiele b\u0119dzie zale\u017ce\u0107 od warunk\u00f3w atmosferycznych, szczeg\u00f3lnie wiatru.\n\nBalony b\u0119d\u0105 kierowa\u0107 si\u0119 na po\u0142udniowy wsch\u00f3d od miasta.\n\n\u2013 Zawsze gdy przelatuj\u0105, miasto w tym momencie zamiera. Samochody staj\u0105, wszyscy spogl\u0105daj\u0105 do g\u00f3ry, podziwiaj\u0105c kolorowe balony przelatuj\u0105ce nad g\u0142owami \u2013 opowiadaj\u0105 organizatorzy.\n\nCztery r\u00f3\u017cne balony\n\nDreamBalloon dysponuje balonami o r\u00f3\u017cnych wielko\u015bciach. Od 2-osobowego po nawet 32-osobowy, kt\u00f3ry jest najwi\u0119kszy w Europie. W sobot\u0119 do lotu wzbi\u0107 si\u0119 maj\u0105: 5-osobowy DreamBalloon, 3-osobowy Krzysztofa Zaparta, 3-osobowy Kaszuby oraz 1-osobowy Nanoo Balloons. W tym ostatnim nie ma kosza, a pilot siedzi na krzese\u0142ku podczepionym do czaszy balonu.\n\nWydarzeniu mog\u0105 zagrozi\u0107 tylko warunki atmosferyczne. Aby lot m\u00f3g\u0142 si\u0119 odby\u0107, wiatr przy ziemi nie mo\u017ce przekracza\u0107 8 w\u0119z\u0142\u00f3w. Za to na wysoko\u015bci 2000 st\u00f3p powinien ju\u017c by\u0107 silniejszy ni\u017c 10 w\u0119z\u0142\u00f3w. Odpowiedni musi by\u0107 te\u017c jego kierunek \u2013 zachodni lub p\u00f3\u0142nocno-zachodni. Aura musi by\u0107 bezdeszczowa i nie mo\u017ce by\u0107 \u017cadnych ogranicze\u0144 w widoczno\u015bci.\n\n\u2013 Bardzo ciekawe po\u0142o\u017cenie geograficzne Szczecina, du\u017ca ilo\u015b\u0107 park\u00f3w i las\u00f3w, jezioro D\u0105bie, ciekawa architektura, to wszystko tworzy niesamowite krajobrazy podczas przelotu. Dodatkowo nad miastem jest stosunkowo niewielka aktywno\u015b\u0107 balon\u00f3w. Szczecin pozostaje chyba jedynym miastem w Polsce, gdzie nie lata si\u0119 regularnie balonami. Chcemy to jak najszybciej zmieni\u0107 \u2013 dodaj\u0105 przedstawiciele DreamBalloon.\n\nFestiwal balonowy w planach\n\nTo nie koniec atrakcji. Organizatorzy sobotniego przelotu maj\u0105 w planach zorganizowanie w Szczecinie trzydniowego festiwalu balonowego.\n\n\u2013 Rozmowy z miastem przebiega\u0142y bardzo pomy\u015blnie. W\u0142odarze zareagowali bardzo przychylnie na propozycj\u0119 zorganizowania takiego wydarzenia. Wspieraj\u0105 nas i staraj\u0105 si\u0119 jak najbardziej u\u0142atwia\u0107 realizacj\u0119 eventu. Na razie sytuacja z pandemi\u0105 przyblokowa\u0142a nasze dzia\u0142ania, ale jak tylko otrzymamy zielone \u015bwiat\u0142o do dzia\u0142ania, natychmiast wracamy do rozm\u00f3w i finalizujemy nasze dotychczasowe ustalenia \u2013 relacjonuje Miko\u0142aj Kom\u00f3r, cz\u0142onek zarz\u0105du Dragon Event, wsp\u00f3\u0142organizator festiwalu.\n\nJe\u017celi w przysz\u0142o\u015bci dosz\u0142oby do balonowego festiwalu, prawdopodobnym miejscem takiego wydarzenia by\u0142by teren lotniska w D\u0105biu, cho\u0107 organizatorzy bior\u0105 pod uwag\u0119 r\u00f3wnie\u017c Jasne B\u0142onia. Ma to by\u0107 impreza otwarta, bez bilet\u00f3w wst\u0119pu. Balonom maj\u0105 towarzyszy\u0107 koncerty oraz gastronomia. Wst\u0119pne za\u0142o\u017cenia m\u00f3wi\u0105 o udziale 15-20 balon\u00f3w \u2013 nie tylko z Polski, ale r\u00f3wnie\u017c z Niemiec i Danii. Organizatorzy podkre\u015blaj\u0105, \u017ce na dopi\u0119cie wszystkich szczeg\u00f3\u0142\u00f3w potrzebuj\u0105 miesi\u0105ca od dnia zniesienia ogranicze\u0144 zwi\u0105zanych z pandemi\u0105.\n\nTekst i fot. (KaNa)", "keywords": [], "meta_keywords": ["balony", "baloniarstwo", "Szczecin"], "tags": [], "authors": [], "publish_date": null, "summary": "", "article_html": "", "meta_description": "Je\u015bli warunki atmosferyczne pozwol\u0105, to w\u00a0sobot\u0119 oko\u0142o godz. 19 mieszka\u0144cy Szczecina b\u0119d\u0105 mieli okazj\u0119 zobaczy\u0107 na niebie wielkie balony. Ma to by\u0107 przedsmak festiwalu balonowego, kt\u00f3ry planowany jest...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Je\u015bli warunki atmosferyczne pozwol\u0105, to w\u00a0sobot\u0119 oko\u0142o godz. 19 mieszka\u0144cy Szczecina b\u0119d\u0105 mieli okazj\u0119 zobaczy\u0107 na niebie wielkie balony. Ma to by\u0107 przedsmak festiwalu balonowego, kt\u00f3ry planowany jest...", "keywords": "balony,baloniarstwo,Szczecin", "og": {"title": "Balony nad Szczecinem", "type": "website", "url": "//24kurier.pl/aktualnosci/wiadomosci/balony-nad-szczecinem/", "image": "//24kurier.pl/media/5403241/561255-nawrocka.jpg", "description": "Je\u015bli warunki atmosferyczne pozwol\u0105, to w\u00a0sobot\u0119 oko\u0142o godz. 19 mieszka\u0144cy Szczecina b\u0119d\u0105 mieli okazj\u0119 zobaczy\u0107 na niebie wielkie balony. Ma to by\u0107 przedsmak festiwalu balonowego, kt\u00f3ry planowany jest..."}}, "canonical_link": "//24kurier.pl/aktualnosci/wiadomosci/balony-nad-szczecinem/"}