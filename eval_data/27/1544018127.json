{"source_url": "http://www.parmatoday.it", "url": "http://www.parmatoday.it/cronaca/coronavirus-nuova-ordinanza-mercati-chiusi-11-marzo.html", "title": "Coronavirus, nuove restrizioni per Parma: chiusi i mercati 7 giorni su 7 e bar e ristoranti nel fine settimana", "top_image": "http://www.parmatoday.it/~media/horizontal-hi/634470682450/via-cavour-parma-2.jpg", "meta_img": "http://www.parmatoday.it/~media/horizontal-hi/634470682450/via-cavour-parma-2.jpg", "images": ["http://1.citynews.stgy.ovh/~shared/images/v2015/brands/today-logo.svg", "http://www.parmatoday.it/~media/horizontal-hi/634470682450/via-cavour-parma-2.jpg", "http://3.citynews.stgy.ovh/~shared/images/v2015/icons/badge-google.png", "http://1.citynews-citynews.stgy.ovh/images/cn-horizontal-simple-full-10years.png", "http://1.citynews.stgy.ovh/~shared/images/v2015/avatars/citynews-parmatoday.png", "http://www.parmatoday.it/~shared/do/~/count/?U0sIam1C8oJWvKW03B0u6Su3Tovy1KOXvayV3jxteH7MggO9iVq48CkR6DnU4iTLJ5KvXx4YKeYlBn7EJmmp6XzKQR5BQkhd57NoYm8V6TGQogmgGPj73G43a5mK8ufbuw5yp0yQpBmHaHjP-NlYR0apE8x9Zl7NNLJh131f", "http://3.citynews.stgy.ovh/~shared/images/brand/citynews/cn-horizontal-simple-full-10years-halfa-2.png", "http://1.citynews.stgy.ovh/~shared/images/v4/elementi/mappa-nord.gif", "http://1.citynews.stgy.ovh/~shared/images/v2015/icons/badge-apple.svg"], "movies": [], "text": "Nuove restrizioni in Emilia-Romagna: chiusi i mercati sette giorni su sette e, dopo le 18, anche pizzerie al taglio e piadinerie. Stop anche nei fine settimana, insieme a bar e ristoranti. Sono questi i nuovi provvedimenti assunti dalla Regione Emilia-Romagna attraverso un'ordinanza che sar\u00e0 valida dalla mattina di mercoled\u00ec 11 marzo.\n\n\u201cPer dare maggiore coerenza e completezza ai provvedimenti assunti dal Governo, considero necessario sospendere dalle ore 18 alle ore 6 non solo bar e ristoranti, ma anche pizzerie al taglio, piadinerie, tigellerie, kebab, gelaterie, ecc. Considero anche necessario che queste attivit\u00e0, insieme a bar e ristoranti, siano sospese nei week end, per evitare le scene di assembramento cui abbiamo assistito il fine settimana scorso. Sar\u00e0 sempre possibile la consegna a domicilio di queste bevande e alimenti, ma non l'asporto\u201d.\n\nE\u2019 quanto afferma il presidente della Regione, Stefano Bonaccini, che prosegue: \u201cInoltre, ritengo necessario chiudere i mercati tutti i giorni della settimana e non solo nei week end, con l'esclusione dei banchi alimentari laddove assicurino la distanza minima tra le persone. Si tratta di restrizioni coerenti con quelle gi\u00e0 in vigore e che fanno maggior chiarezza per operatori, cittadini e Comuni\u201d. \u201cPer queste ragioni - conclude Bonaccini - sto per assumere un'ordinanza in tal senso, a valere gi\u00e0 dalla mattina di domani\u201d.", "keywords": [], "meta_keywords": ["coronavirus", ""], "tags": ["coronavirus"], "authors": [], "publish_date": null, "summary": "", "article_html": "", "meta_description": "Tutti i nuovi provvedimenti contenuti nell'ordinanza, che sar\u00e0 valida dalla mattinata di mercoled\u00ec 11 marzo per la nostra citt\u00e0 e tutta l'Emilia-Romagna", "meta_lang": "it", "meta_favicon": "http://3.citynews-parmatoday.stgy.ovh/images/v2015/brand/favicon.png", "meta_data": {"title": "Coronavirus, nuove restrizioni per Parma: chiusi i mercati 7 giorni su 7 e bar e ristoranti nel fine settimana", "description": "Tutti i nuovi provvedimenti contenuti nell'ordinanza, che sar\u00e0 valida dalla mattinata di mercoled\u00ec 11 marzo per la nostra citt\u00e0 e tutta l'Emilia-Romagna", "keywords": "coronavirus,", "language": "it", "format-detection": "telephone=no", "HandheldFriendly": "True", "viewport": "width=device-width,minimum-scale=1,initial-scale=1", "referrer": "unsafe-url", "apple-itunes-app": "app-id=1203778900, affiliate-data=ct=smart-banner&pt=408258, app-argument=http://www.parmatoday.it/cronaca/coronavirus-nuova-ordinanza-mercati-chiusi-11-marzo.html", "theme-color": "#3277C7", "msapplication-navbutton-color": "#3277C7", "msapplication-TileColor": "#3277C7", "og": {"title": "Coronavirus, nuove restrizioni per Parma: chiusi i mercati 7 giorni su 7 e bar e ristoranti nel fine settimana", "description": "Tutti i nuovi provvedimenti contenuti nell'ordinanza, che sar\u00e0 valida dalla mattinata di mercoled\u00ec 11 marzo per la nostra citt\u00e0 e tutta l'Emilia-Romagna", "image": {"identifier": "http://www.parmatoday.it/~media/horizontal-hi/634470682450/via-cavour-parma-2.jpg", "width": 1000, "height": 563}, "url": "http://www.parmatoday.it/cronaca/coronavirus-nuova-ordinanza-mercati-chiusi-11-marzo.html", "site_name": "ParmaToday", "type": "article"}, "fb": {"app_id": 162372010470560, "pages": 155759381113728}}, "canonical_link": "http://www.parmatoday.it/cronaca/coronavirus-nuova-ordinanza-mercati-chiusi-11-marzo.html"}