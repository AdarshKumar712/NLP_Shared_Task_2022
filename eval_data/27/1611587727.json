{"source_url": "https://www.alessioporcu.it", "url": "https://www.alessioporcu.it/articoli/resa-dei-conti-nel-pd-hanno-votato-le-delibere-di-ottaviani-non-e-opposizione/", "title": "Resa dei conti nel Pd: \"Hanno votato le delibere di Ottaviani. Non \u00e8 opposizione\" \u2013 AlessioPorcu.it", "top_image": "https://www.alessioporcu.it/wp-content/uploads/2020/05/Andrea-Palladino-1200.jpg", "meta_img": "https://www.alessioporcu.it/wp-content/uploads/2020/05/Andrea-Palladino-1200.jpg", "images": ["https://www.alessioporcu.it/wp-content/uploads/2017/09/gca-300x99.png", "https://www.alessioporcu.it/wp-content/uploads/2020/05/Andrea-Palladino-Stefania-Martini-300x180.jpg", "https://www.alessioporcu.it/wp-content/uploads/2020/05/Frosinone-Consiglio-Comunale-300x180.jpg", "https://www.alessioporcu.it/wp-content/uploads/2020/05/Nicola-Ottaviani_864_o-480x300.jpg", "https://www.alessioporcu.it/wp-content/uploads/2020/05/Provincia-Pompeo-Vacana-480x300.jpg", "https://www.alessioporcu.it/wp-content/uploads/2020/05/Andrea-Palladino-1200-1200x720.jpg", "https://www.alessioporcu.it/wp-content/uploads/2018/07/Pizzutelli-Venturi-Sardellitti-Cristofari-300x179.jpg", "https://www.alessioporcu.it/wp-content/uploads/2020/05/Andrea-Palladino-1200.jpg", "https://www.alessioporcu.it/wp-content/uploads/2017/09/logo-alessioporcu.png", "https://www.alessioporcu.it/wp-content/uploads/2018/10/Daniele-Natalia-1-480x300.jpg"], "movies": [], "text": "Il Segretario del Pd di Frosinone rompe il silenzio. Lo fa solo dopo la riunione del Direttivo. Ed avere concordato la linea. Sul consiglio comunale che ha sancito la spaccatura verticale nel Partito. \"Ecco come sono andati i fatti\": Votate pratiche di Ottaviani. Non difesi i ruoli nel Pd. \"Chi vuole stare in maggioranza non disturbi chi lavora per mandarla a casa\u201d\n\nColtello tra i denti, lanciafiamme in mano, il Segretario del Pd di Frosinone Andrea Palladino si lancia come come un fuciliere gurka tra le linee avversarie. Ma con sofferenza e disagio: l\u2019avversario questa volta \u00e8 dentro casa. Brucia ancora la casa del Partito Democratico: incendiato dalla polemica divampata dopo lo scorso consiglio comunale. Quello al quale il Pd ha deciso di non partecipare per motivi di sicurezza, autorizzato la consigliera Alessandra Sardellitti a votare il finanziamento per il Brunelleschi (lavoro portato avanti dal presidente Dem della Provincia) e poi uscire. Invece \u00e8 rimasta. E con lei pure il consigliere Norberto Venturi: smacco doppio perch\u00e9 \u00e8 medico di lungo corso, rientrato in servizio per l\u2019emergenza covid, come a dire ai colleghi \u201cVoi, di sicurezza, non siete molto ferrati\u201d. Anzi triplo: Nelle file Pd c\u2019\u00e8 Fabrizio Cristofari, responsabile del pronto Soccorso e di tutta la medicina d\u2019emergenza a Frosinone. (leggi qui Cristofari stempera: \u201cNessun agguato a Pompeo. Ma il Partito non \u00e8 una bocciofila\u201d).\n\nAndrea Palladino, Stefania Martini, Angelo Pizzutelli \u00a9 Giornalisti Indipendenti\n\nAndrea Palladino ha una concezione rigorosa del Partito Democratico. Non ha parlato fino ad oggi. Perch\u00e9 prima doveva riunirsi il Direttivo. Parla uno ma la voc\u00e8 \u00e8 di tutti. \u00abLa verit\u00e0, \u00e8 che prima del Consiglio comunale si \u00e8 riunito il Direttivo del circolo dove erano presenti i consiglieri comunali, tranne Norberto Venturi e Fabrizio Cristofari impegnati per lavoro. L\u00ec la linea del Partito era chiara\u00bb.\n\nUna linea chiara ed elementare: non si partecipa al Consiglio. E non per ragioni politiche. Ma perch\u00e9 la sala in cui \u00e8 stato convocato non \u00e8 stata ritenuta sicura. Chi \u00e8 Palladino per dirlo? Non \u00e8 un virologo: per questo si \u00e8 affidato all\u2019esperienza dell\u2019ex responsabile della Protezione Civile, il quale ha detto pubblicamente che la stanza individuata per la seduta non ha la metratura necessaria per ospitare un Consiglio affollato.\n\nCi\u00f2 premesso per\u00f2 c\u2019\u00e8 la questione del Brunelleschi. Non andare significa commettere uno sgarbo politico all\u2019altra anima Dem: quella di Antonio Pompeo, presidente della Provincia di Frosinone ed alla quale fa riferimento anche Alessandra Sardellitti. Sono stati loro ad avviare l\u2019iter che oggi assegna quel maxi finanziamento all\u2019Istituto Brunelleschi. Non andare in Consiglio significa lasciare invece la paternit\u00e0 al centrodestra del sindaco Nicola Ottaviani. La posizione politica individuata dal Pd, ricostruisce ora Andrea Palladino \u00e8 stata: \u00abTutti favorevoli alla pratica sulla scuola Brunelleschi, sottolineo tutti, per il bene della citt\u00e0. Nonostante il circolo sia venuto a conoscenza della pratica solo al momento della convocazione del Consiglio, perch\u00e9 n\u00e9 la Sardellitti, ne Venturi (membro della commissione urbanistica al Comune) hanno mai riferito nulla al Partito, altri invece, ne erano a conoscenza\u00bb.\n\nIl Consiglio Comunale delle polemiche\n\nMa il problema vero era la partecipazione al consiglio. Come mandare un segnale di adesione al progetto sviluppato con successo da un esponente Pd. Ma allo stesso tempo non darla vinta al sindaco e quindi non partecipare ai lavori? \u00abAlla Sardellitti, che intendeva partecipare comunque, come mediazione ho proposto di essere presente. Ma solo il tempo della pratica in questione, ma ci\u00f2 non \u00e8 accaduto\u00bb.\n\nIl Segretario su questo punto non transige. Per lui e per il Direttivo di Frosinone, quella messa in scena da Sardellitti e Venturi \u00e8 una faraa.\n\n\u00abSiamo arrivati a quella che definire farsa forse \u00e8 un complimento, il Consiglio comunale del 14 maggio. Per fortuna di chi ha organizzato erano assenti 20 persone tra maggioranza ed opposizione. Hanno partecipato due iscritti al PD. Ma dopo aver seguito online la seduta il Partito \u00e8 stato costretto a dire che erano presenti a titolo personale\u00bb.\n\nPerch\u00e9 questa sconfessione pubblica? C\u2019\u00e8 un antefatto politico: \u00abSe un membro dell\u2019opposizione fosse stato presente avrebbe risposto al presidente d\u2019Aula Adriano Piacentini che aprendo la seduta, ha attaccato la Consigliera Regionale del PD Sara Battisti. Oppure avrebbero risposto al consigliere Danilo Magliocchetti che attribuiva al Comune di Frosinone il merito della TAV in Ciociaria. Oppure avrebbero ribattuto al sindaco che nel suo intervento dice che i buoni spesa sono risorse messe in campo dal Comune. E per finire, ma credo sia la parte pi\u00f9 importante, se ci fosse stata l\u2019opposizione non avrebbe mai votato tutte le pratiche della Giunta\u00bb .\n\n\u00c8 questo il vero punto politico: Alessandra Sardellitti e Norberto Venturi, per il Pd sono stati la ruota di scorta del centrodestra che amministra Frosinone.\n\nAndrea Palladino, con il coltello tra i denti ed il lanciafiamme in mano, lo dice senza mezzi termini: \u00abNon si pu\u00f2 essere del Partito solo quando fa comodo. Noi siamo opposizione e stiamo lavorando per mandare a casa una maggioranza di destra che non ha fatto nulla per la citt\u00e0. Chi ha altre intenzioni lo dica e ci lasci lavorare\u00bb.\n\nL\u2019ultima fiammata. La fine dell\u2019assalto. Non la fine della polemica.", "keywords": [], "meta_keywords": [""], "tags": ["Danilo Maggliocchetti", "Andrea Palladino", "Nicola Ottaviani", "Norberto Venturi", "Alessandra Sardellitti", "Adriano Piacentini"], "authors": ["Laura M. Mastrangeli", "Franco Ducato"], "publish_date": "Wed May 20 06:44:23 2020", "summary": "", "article_html": "", "meta_description": "Il Segretario del Pd di Frosinone rompe il silenzio. Lo fa solo dopo la riunione del Direttivo. Ed avere concordato la linea. Sul consiglio comunale che ha sancito la spaccatura verticale nel Partito. \"Ecco come sono andati i fatti\": Votate pratiche di Ottaviani. Non difesi i ruoli nel Pd. \"Chi vuole stare in maggioranza non disturbi chi lavora per mandarla a casa\u201d", "meta_lang": "it", "meta_favicon": "https://www.alessioporcu.it/wp-content/uploads/2017/09/cropped-logo-social-alessioporcu-32x32.png", "meta_data": {"viewport": "width=device-width, initial-scale=1, maximum-scale=1, user-scalable=1", "msapplication-TileImage": "https://www.alessioporcu.it/wp-content/uploads/2017/09/cropped-logo-social-alessioporcu-270x270.png", "description": "Il Segretario del Pd di Frosinone rompe il silenzio. Lo fa solo dopo la riunione del Direttivo. Ed avere concordato la linea. Sul consiglio comunale che ha sancito la spaccatura verticale nel Partito. \"Ecco come sono andati i fatti\": Votate pratiche di Ottaviani. Non difesi i ruoli nel Pd. \"Chi vuole stare in maggioranza non disturbi chi lavora per mandarla a casa\u201d", "robots": "max-snippet:-1, max-image-preview:large, max-video-preview:-1", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Resa dei conti nel Pd: \"Hanno votato le delibere di Ottaviani. Non \u00e8 opposizione\" \u2013 AlessioPorcu.it", "description": "Il Segretario del Pd di Frosinone rompe il silenzio. Lo fa solo dopo la riunione del Direttivo. Ed avere concordato la linea. Sul consiglio comunale che ha sancito la spaccatura verticale nel Partito. \"Ecco come sono andati i fatti\": Votate pratiche di Ottaviani. Non difesi i ruoli nel Pd. \"Chi vuole stare in maggioranza non disturbi chi lavora per mandarla a casa\u201d", "url": "https://www.alessioporcu.it/articoli/resa-dei-conti-nel-pd-hanno-votato-le-delibere-di-ottaviani-non-e-opposizione/", "site_name": "AlessioPorcu.it", "image": {"identifier": "https://www.alessioporcu.it/wp-content/uploads/2020/05/Andrea-Palladino-1200.jpg", "width": 1200, "height": 720}}, "article": {"publisher": "https://www.facebook.com/alessioporcu/", "published_time": "2020-05-20T06:44:23+00:00", "modified_time": "2020-05-21T08:26:07+00:00", "author": "https://www.facebook.com/alessioporcu/"}, "fb": {"app_id": 133569433896648, "pages": 1464601667170019}, "twitter": {"card": "summary_large_image", "creator": "@Alessio_Porcu", "site": "@Alessio_Porcu"}, "generator": "Powered by Visual Composer - drag and drop page builder for WordPress.", "ia": {"markup_url_dev": "https://www.alessioporcu.it/articoli/resa-dei-conti-nel-pd-hanno-votato-le-delibere-di-ottaviani-non-e-opposizione/?ia_markup=1"}, "onesignal": "wordpress-plugin", "apple-mobile-web-app-title": "AlessioPorcu.it"}, "canonical_link": "https://www.alessioporcu.it/articoli/resa-dei-conti-nel-pd-hanno-votato-le-delibere-di-ottaviani-non-e-opposizione/"}