{"source_url": "https://web.archive.org", "url": "https://web.archive.org/web/20220303050858id_/https://www.haberler.com/bakan-akar-dan-bahar-kalkani-harekati-na-iliskin-12969516-haberi/", "title": "Bakan Akar'dan \"Bahar Kalkan\u0131 Harekat\u0131\"na ili\u015fkin a\u00e7\u0131klama A\u00e7\u0131klamas\u0131", "top_image": "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "meta_img": "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/static/img/tasarim/haberler-logo.svg", "https://www.haberler.com/mstatic/assets/img/haberler-logo.png"], "movies": [], "text": "Milli Savunma Bakan\u0131 Hulusi Akar, 27 \u015eubat'ta \u0130dlib'deki menfur sald\u0131r\u0131y\u0131 m\u00fcteakip ba\u015flat\u0131lan Bahar Kalkan\u0131 Harekat\u0131'n\u0131n ba\u015far\u0131yla s\u00fcrd\u00fcr\u00fcld\u00fc\u011f\u00fcn\u00fc bildirdi.\n\nAkar, beraberinde Genelkurmay Ba\u015fkan\u0131 Orgeneral Ya\u015far G\u00fcler, Kara Kuvvetleri Komutan\u0131 Orgeneral \u00dcmit D\u00fcndar ve Hava Kuvvetleri Komutan\u0131 Orgeneral Hasan K\u00fc\u00e7\u00fckaky\u00fcz ile geceyi Hatay'da s\u0131n\u0131r\u0131n s\u0131f\u0131r noktas\u0131ndaki Taktik Komuta Yeri'nde ge\u00e7irdi.\n\nSabah\u0131n ilk \u0131\u015f\u0131klar\u0131na kadar \u0130dlib'deki faaliyetleri, rejim hedeflerine y\u00f6nelik operasyonu sevk ve idare eden Akar, \"Milletimize ve hudutlar\u0131m\u0131za y\u00f6nelik her t\u00fcrl\u00fc tehdit ve tehlikeye kar\u015f\u0131 m\u00fccadelemizi '\u00f6l\u00fcrsem \u015fehit kal\u0131rsam gazi' anlay\u0131\u015f\u0131 i\u00e7erisinde azim ve kararl\u0131l\u0131kla s\u00fcrd\u00fcrmekteyiz.\" diye konu\u015ftu.\n\nS\u0131n\u0131rlar\u0131n g\u00fcneyinde olu\u015fturulmak istenen ter\u00f6r koridorunu engellemek maksad\u0131yla F\u0131rat Kalkan\u0131 ve Zeytin Dal\u0131 harekatlar\u0131n\u0131n ba\u015far\u0131yla icra edildi\u011fini, Bar\u0131\u015f P\u0131nar\u0131 Harekat\u0131'n\u0131n ba\u015far\u0131yla s\u00fcrd\u00fcr\u00fcld\u00fc\u011f\u00fcn\u00fc ifade eden Akar, \u015funlar\u0131 s\u00f6yledi:\n\n\"\u0130dlib'de, 6 May\u0131s 2019'da ba\u015flayan ve artarak devam eden rejimin kara ve hava sald\u0131r\u0131lar\u0131 sonucunda b\u00fcy\u00fck bir insanl\u0131k dram\u0131 ya\u015fanmaktad\u0131r. Buna ba\u011fl\u0131 olarak, radikalle\u015fme ve g\u00f6\u00e7 artm\u0131\u015f, 1500 masum sivil hayat\u0131n\u0131 kaybetmi\u015f, 5 binden fazlas\u0131 yaralanm\u0131\u015f ve 1 milyon 335 bin ki\u015fi evlerini ve topraklar\u0131n\u0131 terk etmek zorunda kalm\u0131\u015ft\u0131r. Evlerini terk etmek zorunda kalan halk, Suriye'nin di\u011fer b\u00f6lgelerine de\u011fil, T\u00fcrkiye s\u0131n\u0131r\u0131na y\u00f6nelmi\u015ftir. Bunun nedeni de \u00e7ok a\u00e7\u0131kt\u0131r. Ama\u00e7 rejimin zulm\u00fcnden ka\u00e7makt\u0131r. En a\u00e7\u0131k \u015fekilde ifade etmek isterim ki tarihi ve k\u00fclt\u00fcrel ba\u011flar\u0131m\u0131z bulunan kom\u015fumuz Suriyeli karde\u015flerimizin ya\u015fama hakk\u0131n\u0131 korumak tarihi, insani ve vicdani sorumlulu\u011fumuzdur.\"\n\n\"Kal\u0131c\u0131 ate\u015fkes ve istikrar\u0131n sa\u011flanmas\u0131 as\u0131l amac\u0131m\u0131zd\u0131r\"\n\nAskeri harekat\u0131n \u00f6tesinde faaliyetlerin insani boyutunun da b\u00fcy\u00fck \u00f6nem ifade etti\u011fine de\u011finen Bakan Akar, \u015f\u00f6yle konu\u015ftu:\n\n\"BM S\u00f6zle\u015fmesi'nin 51'inci maddesinde yer alan me\u015fru m\u00fcdafaa hakk\u0131 ile Adana, Astana ve So\u00e7i mutabakatlar\u0131 \u00e7er\u00e7evesinde ate\u015fkesi sa\u011flamak, g\u00f6\u00e7\u00fc \u00f6nlemek, b\u00f6lgede ya\u015fanan insanl\u0131k dram\u0131n\u0131 sona erdirerek, birliklerimizin, halk\u0131m\u0131z\u0131n ve hudutlar\u0131m\u0131z\u0131n g\u00fcvenli\u011fini sa\u011flamak maksad\u0131yla \u0130dlib'deki faaliyetlerimizi s\u00fcrd\u00fcr\u00fcyoruz. Bu \u00e7er\u00e7evede kar\u015f\u0131l\u0131kl\u0131 mutabakatlardan do\u011fan t\u00fcm sorumluluklar\u0131m\u0131z\u0131 garant\u00f6r \u00fclke olarak yerine getirdik ve getirmeye devam ediyoruz. Bu do\u011frultuda Astana Mutabakat\u0131'na uygun olarak alandaki birlik ihtiyac\u0131m\u0131z\u0131 da kar\u015f\u0131lam\u0131\u015f bulunuyoruz.\n\nKal\u0131c\u0131 ate\u015fkes ve istikrar\u0131n sa\u011flanmas\u0131 as\u0131l amac\u0131m\u0131zd\u0131r. Ancak birliklerimize, g\u00f6zlem noktalar\u0131m\u0131za ve mevzilerimize yap\u0131lacak sald\u0131r\u0131lara kar\u015f\u0131 me\u015fru m\u00fcdafaa kapsam\u0131nda en \u015fiddetli ve teredd\u00fcts\u00fcz kar\u015f\u0131l\u0131k verilece\u011finden kimsenin \u015f\u00fcphesi olmas\u0131n. Me\u015fru m\u00fcdafaa kapsam\u0131nda hedefimiz sadece birliklerimize sald\u0131ran rejim askerleri ve unsurlar\u0131 olacakt\u0131r.\"\n\n\"A\u00e7\u0131klamay\u0131 kabul edilebilir bulmuyoruz\"\n\nUluslararas\u0131 kamuoyunun T\u00fcrkiye ile benzer endi\u015feleri payla\u015ft\u0131\u011f\u0131na, So\u00e7i Mutabakat\u0131 kapsam\u0131ndaki taahh\u00fctlerin eksiksiz yerine getirilmesi gerekti\u011fi \u00e7a\u011fr\u0131s\u0131nda bulundu\u011funa dikkati \u00e7eken Akar, \u015f\u00f6yle devam etti:\n\n\"27 \u015eubat'ta ger\u00e7ekle\u015ftirilen menfur sald\u0131r\u0131y\u0131 m\u00fcteakip ba\u015flat\u0131lan Bahar Kalkan\u0131 Harekat\u0131 ba\u015far\u0131yla s\u00fcrd\u00fcr\u00fclmektedir. Bug\u00fcne kadar 1 \u0130HA, 8 helikopter, 103 tank, 19 z\u0131rhl\u0131 personel ta\u015f\u0131y\u0131c\u0131, 72 top/ob\u00fcs/\u00c7NRA, 3 hava savunma sistemi, 15 tanksavar/havan, 56 z\u0131rhl\u0131 ara\u00e7, 9 m\u00fchimmat deposu ve 2 bin 212 rejim askeri ve unsuru etkisiz hale getirilmi\u015ftir. At\u0131\u015flar\u0131m\u0131z ve faaliyetlerimiz planland\u0131\u011f\u0131 \u015fekilde, ba\u015far\u0131yla, Mehmet\u00e7i\u011fin kahramanl\u0131k ve fedakarl\u0131\u011f\u0131yla devam etmektedir. Ayn\u0131 zamanda Rusya ile g\u00f6r\u00fc\u015fmelerimiz s\u00fcrd\u00fcr\u00fclmektedir. Gelinen a\u015famada Rusya'dan beklentimiz, garant\u00f6r \u00fclke olarak taahh\u00fctlerini yerine getirmesi ve bu kapsamda rejimin sald\u0131r\u0131lar\u0131n\u0131 durdurmas\u0131 ve So\u00e7i Mutabakat\u0131 s\u0131n\u0131rlar\u0131na \u00e7ekilmesi i\u00e7in rejim \u00fczerindeki etkilerini kullanmalar\u0131d\u0131r.\n\nRusya'yla kar\u015f\u0131 kar\u015f\u0131ya gelmek gibi ne niyetimiz ne maksad\u0131m\u0131z var. Bizim oradaki tek niyetimiz rejimin katliama son vermesi ve b\u00f6ylelikle radikalle\u015fmenin ve g\u00f6\u00e7\u00fcn \u00f6nlenmesi, durdurulmas\u0131d\u0131r. A\u00e7\u0131k\u00e7a ifade etmek gerekirse, garant\u00f6r \u00fclke olarak 'rejimin yapaca\u011f\u0131 sald\u0131r\u0131lardan sorumlu de\u011filiz' gibi bir a\u00e7\u0131klamay\u0131 kabul edilebilir bulmuyoruz. Garant\u00f6r \u00fclkeler olarak gerilimin azalt\u0131lmas\u0131nda mutab\u0131k kal\u0131nmakla birlikte So\u00e7i Mutabakat\u0131'n\u0131n t\u00fcm \u015fartlar\u0131n\u0131n yerine getirilebilmesi i\u00e7in her t\u00fcrl\u00fc gayreti g\u00f6stermeliyiz.\"\n\nMilli Savunma Bakan\u0131 Akar, \u015fu de\u011ferlendirmede bulundu:\n\n\"T\u00fcm \u00e7abam\u0131z \u00f6ncelikle; ate\u015fkesin sa\u011flanmas\u0131, g\u00f6\u00e7\u00fcn \u00f6nlenmesi ve akan kan\u0131n durdurulmas\u0131 ve bu suretle b\u00f6lgeye bar\u0131\u015f, huzur ve istikrar\u0131n bir an \u00f6nce getirilmesidir. Bunda, bunu ger\u00e7ekle\u015ftirmekte kararl\u0131y\u0131z. T\u00fcm bunlar\u0131n yan\u0131 s\u0131ra Ter\u00f6rizmle M\u00fccadele Harekat\u0131, hudut g\u00fcvenli\u011fi ve di\u011fer yurt i\u00e7i ve yurt d\u0131\u015f\u0131 faaliyetlerimiz de ba\u015far\u0131yla devam etmektedir. Burada bir kez daha vurgulamak isterim ki bug\u00fcne kadar \u015fehitlerimizin kan\u0131n\u0131 yerde b\u0131rakmad\u0131k, bundan sonra da b\u0131rakmayaca\u011f\u0131z. Bu vesileyle, 27 \u015eubat'ta \u015fehit olan kahraman silah arkada\u015flar\u0131m\u0131z\u0131 defnetti\u011fimiz son iki g\u00fcnde, bir kez daha \u00fclkemizin ve asil milletimizin egemenlik ve ba\u011f\u0131ms\u0131zl\u0131\u011f\u0131 i\u00e7in canlar\u0131n\u0131 feda eden t\u00fcm \u015fehitlerimizi ve ebediyete intikal eden kahraman gazilerimizi rahmet ve minnetle yad ediyor, hayatta olan gazilerimize, \u015fehit ve gazilerimizin k\u0131ymetli ailelerine, asil ve vefakar milletimize sayg\u0131 ve \u015f\u00fckranlar\u0131m\u0131 sunuyorum.\n\n\u0130dlib ba\u015fta olmak \u00fczere karada, denizde ve havada yurt i\u00e7inde ve s\u0131n\u0131r \u00f6tesinde zorlu hava ve arazi ko\u015fullar\u0131nda asil milletimizin sevgisi, g\u00fcveni ve duas\u0131ndan ald\u0131\u011f\u0131 ilhamla g\u00f6revlerini b\u00fcy\u00fck bir kahramanl\u0131k ve fedakarl\u0131kla y\u00fcr\u00fcten kahraman silah ve mesai arkada\u015flar\u0131ma da sa\u011fl\u0131k, esenlik i\u00e7inde kazas\u0131z, belas\u0131z, hay\u0131rl\u0131, ba\u015far\u0131l\u0131 g\u00f6revler dilerim.\"\n\nAA - G\u00fcncel", "keywords": [], "meta_keywords": ["Hulusi Akar", "\u015eehit", "\u0130dlib", "G\u00fcncel"], "tags": [], "authors": [], "publish_date": "Sun Mar  1 13:54:00 2020", "summary": "", "article_html": "", "meta_description": "Milli Savunma Bakan\u0131 Hulusi Akar, 27 \u015eubat\u2019ta \u0130dlib\u2019deki menfur sald\u0131r\u0131y\u0131 m\u00fcteakip ba\u015flat\u0131lan Bahar Kalkan\u0131 Harekat\u0131\u2019n\u0131n ba\u015far\u0131yla s\u00fcrd\u00fcr\u00fcld\u00fc\u011f\u00fcn\u00fc bildirdi.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "description": "Milli Savunma Bakan\u0131 Hulusi Akar, 27 \u015eubat\u2019ta \u0130dlib\u2019deki menfur sald\u0131r\u0131y\u0131 m\u00fcteakip ba\u015flat\u0131lan Bahar Kalkan\u0131 Harekat\u0131\u2019n\u0131n ba\u015far\u0131yla s\u00fcrd\u00fcr\u00fcld\u00fc\u011f\u00fcn\u00fc bildirdi.", "keywords": "Hulusi Akar,\u015eehit,\u0130dlib,G\u00fcncel", "news_keywords": "Hulusi Akar,\u015eehit,\u0130dlib,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-03-01T13:54:00+03:00", "dateModified": "2020-03-01T13:54:00+03:00", "datePublished": "2020-03-01T13:54:00+03:00", "dateupdated": "2020-03-01T13:54:00+03:00", "og": {"url": "https://www.haberler.com/bakan-akar-dan-bahar-kalkani-harekati-na-iliskin-12969516-haberi/", "site_name": "Haberler", "locale": "tr_TR", "type": "article", "title": "Bakan Akar'dan \"Bahar Kalkan\u0131 Harekat\u0131\"na ili\u015fkin a\u00e7\u0131klama A\u00e7\u0131klamas\u0131", "description": "Milli Savunma Bakan\u0131 Hulusi Akar, 27 \u015eubat\u2019ta \u0130dlib\u2019deki menfur sald\u0131r\u0131y\u0131 m\u00fcteakip ba\u015flat\u0131lan Bahar Kalkan\u0131 Harekat\u0131\u2019n\u0131n ba\u015far\u0131yla s\u00fcrd\u00fcr\u00fcld\u00fc\u011f\u00fcn\u00fc bildirdi.", "image": {"identifier": "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "alt": "Bakan Akar'dan \"Bahar Kalkan\u0131 Harekat\u0131\"na ili\u015fkin a\u00e7\u0131klama A\u00e7\u0131klamas\u0131", "secure_url": "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "Hulusi Akar,\u015eehit,\u0130dlib,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-01T13:54:00+03:00", "modified_time": "2020-03-01T13:54:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Bakan Akar'dan \"Bahar Kalkan\u0131 Harekat\u0131\"na ili\u015fkin a\u00e7\u0131klama A\u00e7\u0131klamas\u0131", "description": "Milli Savunma Bakan\u0131 Hulusi Akar, 27 \u015eubat\u2019ta \u0130dlib\u2019deki menfur sald\u0131r\u0131y\u0131 m\u00fcteakip ba\u015flat\u0131lan Bahar Kalkan\u0131 Harekat\u0131\u2019n\u0131n ba\u015far\u0131yla s\u00fcrd\u00fcr\u00fcld\u00fc\u011f\u00fcn\u00fc bildirdi.", "image": "https://foto.haberler.com/haber/2020/03/01/bakan-akar-dan-bahar-kalkani-harekati-na-ilis-12969516_local.jpg", "url": "https://www.haberler.com/bakan-akar-dan-bahar-kalkani-harekati-na-iliskin-12969516-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/bakan-akar-dan-bahar-kalkani-harekati-na-iliskin-12969516-haberi/"}