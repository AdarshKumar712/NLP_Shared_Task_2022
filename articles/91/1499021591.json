{"source_url": "http://24kurier.pl", "url": "http://24kurier.pl/aktualnosci/wiadomosci/poczciwa-maja-czeka/", "title": "Poczciwa Maja czeka...", "top_image": "http://24kurier.pl/media/5392811/606169-schroniskowolontariat.jpg", "meta_img": "http://24kurier.pl/media/5392811/606169-schroniskowolontariat.jpg", "images": ["http://24kurier.pl/imagegen.ashx?image=/media/5392812/606167-schroniskowolontariat.jpg&width=150&height=150&constrain=true", "http://24kurier.pl/img/chwasty.png", "http://24kurier.pl/imagegen.ashx?image=/media/5392811/606169-schroniskowolontariat.jpg&width=300&height=300&constrain=true", "http://24kurier.pl/files/reklama-stale-banery/Azoty/AZOTY_banner_KurierSzcze_325x300__3.jpg", "http://24kurier.pl/img/przezgranice/Logo_2sen_wienbe_logo_hochrgb_2.jpg?width=160&", "http://24kurier.pl/media/5353832/24kurierpl_logo.png", "http://24kurier.pl/Gazeta/kurierszcz120.jpg?v=20200119_20", "http://24kurier.pl/img/pogoda/k.png", "http://24kurier.pl/imagegen.ashx?image=/media/5392813/606168-schroniskowolontariat.jpg&width=150&height=150&constrain=true", "http://24kurier.pl/img/przezgranice/20191114/de.jpg", "http://24kurier.pl/files/reklama-stale-banery/morza-i-oceany-PNG-logo-325_80.png", "http://24kurier.pl/img/kurier_logo.png", "http://24kurier.pl/img/przezgranice/20191114/pl.jpg", "http://24kurier.pl/img/cyfrowy_ekurier13.png", "http://24kurier.pl/media/1335/kolodziejek.png", "http://24kurier.pl/media/5392811/606169-schroniskowolontariat.jpg", "http://24kurier.pl/img/horoskop.png", "http://24kurier.pl/img/przezgranice/Oderpartnerschaft_logo_11-2006.jpg?width=160&"], "movies": [], "text": "\u201eTo spokojna starsza dama, kt\u00f3rej bardzo doskwiera schroniskowy boks\u201d \u2013 o Mai m\u00f3wi\u0105 jej obecni, tymczasowi opiekunowie. Licz\u0105c, \u017ce znajdzie si\u0119 dla niej miejsce w kochaj\u0105cej i pe\u0142nej empatii rodzinie. Na ju\u017c i na zawsze.\n\nMaja to stare\u0144ka, ponad 12-letnia psina. Z wszystkimi urokami i przypad\u0142o\u015bciami tego wieku. Czyli z wielkim sercem, lekko zamglonym wzrokiem, delikatn\u0105 nadwag\u0105 i drobnymi problemami ze stawami.\n\n\u2013 Jest delikatna i bardzo przyjazna. Wpatrzona i ws\u0142uchana w cz\u0142owieka. Bardzo mu oddana, bo by\u0142a przez niego kochana i rozpieszczana. A\u017c do ostatniej chwili, do rozstania z tym, kt\u00f3ry sta\u0142 si\u0119 jej ca\u0142ym \u015bwiatem. Ale niestety, z powodu podesz\u0142ego wieku nie by\u0142 ju\u017c w stanie opiekowa\u0107 si\u0119 sw\u0105 najwierniejsz\u0105 przyjaci\u00f3\u0142k\u0105 Maj\u0105 \u2013 opowiadaj\u0105 psiny obecni, schroniskowi opiekunowie. \u2013 Maja przed ponad dekad\u0105 zosta\u0142a wzi\u0119ta z naszego schroniska. W listopadzie, niestety, do nas powr\u00f3ci\u0142a. Ju\u017c jako spokojna starsza dama. Wida\u0107, jak bardzo jej doskwiera rozstanie i realia schroniskowego boksu.\n\nMaja potrzebuje spokojnego k\u0105ta w domu bez ma\u0142ych dzieci, bo nie ma tyle si\u0142 i energii, co szczeniak. Ju\u017c nie dla niej d\u0142ugodystansowe biegi i szalone zabawy. Maja potrzebuje przede wszystkim mi\u0142o\u015bci i wsparcia, zrozumienia i ciep\u0142a na tej ostatniej d\u0142ugiej prostej.\n\n\u2013 Schody? Maja najch\u0119tniej zamieszka\u0142aby w domu parterowym z ogr\u00f3dkiem. Z uwagi na wiek preferuje kr\u00f3tsze, ale cz\u0119stsze spacery. Jest pogodna z natury i wszystkim przyjazna, wi\u0119c\u2026 Naprawd\u0119, warto da\u0107 szans\u0119 tej statecznej damie \u2013 przekonuj\u0105 Mai schroniskowi opiekunowie.\n\nBiszkoptowa Maja to rezydentka z ewidencyjnym numerem na szyi: 754/19. Wypatrywa\u0107 jej mo\u017cna w boksie nr 67. Kto chcia\u0142by da\u0107 szans\u0119 tej spragnionej uczucia seniorce \u2013 lub jakiejkolwiek innej r\u00f3wnie samotnej psinie czy kocinie \u2013 jest proszony o kontakt ze Schroniskiem dla Bezdomnych Zwierz\u0105t w Szczecinie: al. Wojska Polskiego 247, tel. +48 91 487 02 81, e-mail: schronisko@schronisko.szczecin.pl. Plac\u00f3wka jest czynna codziennie, r\u00f3wnie\u017c w soboty i niedziele (opr\u00f3cz \u015bwi\u0105t), w godzinach 9-16. Adopcje odbywaj\u0105 si\u0119 od g. 8.30 do 15.30.\n\n* * *\n\nNa naszych \u0142amach prowadzimy cykl pt. \u201eWe\u017a mnie KURIEREM do domu\". Jest po\u015bwi\u0119cony schroniskowym zwierzakom. Znajdziecie w nim Pa\u0144stwo oferty adopcyjne tych, co za kratami przytuliska siedz\u0105 nie za w\u0142asne winy. Z ut\u0119sknieniem czekaj\u0105c na swojego cz\u0142owieka: niestety, czasem bezskutecznie, nawet latami. \u00a9\u2117\n\n(an)\n\nFot. Schronisko/Wolontariat", "keywords": [], "meta_keywords": ["maja", "schronisko dla zwierz\u0105t", "we\u017a mnie Kurierem do domu"], "tags": [], "authors": [], "publish_date": null, "summary": "", "article_html": "", "meta_description": "\u201eTo spokojna starsza dama, kt\u00f3rej bardzo doskwiera schroniskowy boks\u201d \u2013 o\u00a0Mai m\u00f3wi\u0105 jej obecni, tymczasowi opiekunowie. Licz\u0105c, \u017ce znajdzie si\u0119 dla niej miejsce w\u00a0kochaj\u0105cej i\u00a0pe\u0142nej empatii rodzinie...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "\u201eTo spokojna starsza dama, kt\u00f3rej bardzo doskwiera schroniskowy boks\u201d \u2013 o\u00a0Mai m\u00f3wi\u0105 jej obecni, tymczasowi opiekunowie. Licz\u0105c, \u017ce znajdzie si\u0119 dla niej miejsce w\u00a0kochaj\u0105cej i\u00a0pe\u0142nej empatii rodzinie...", "keywords": "maja,schronisko dla zwierz\u0105t,we\u017a mnie Kurierem do domu", "og": {"title": "Poczciwa Maja czeka...", "type": "website", "url": "//24kurier.pl/aktualnosci/wiadomosci/poczciwa-maja-czeka/", "image": "//24kurier.pl/media/5392811/606169-schroniskowolontariat.jpg", "description": "\u201eTo spokojna starsza dama, kt\u00f3rej bardzo doskwiera schroniskowy boks\u201d \u2013 o\u00a0Mai m\u00f3wi\u0105 jej obecni, tymczasowi opiekunowie. Licz\u0105c, \u017ce znajdzie si\u0119 dla niej miejsce w\u00a0kochaj\u0105cej i\u00a0pe\u0142nej empatii rodzinie..."}}, "canonical_link": "//24kurier.pl/aktualnosci/wiadomosci/poczciwa-maja-czeka/"}