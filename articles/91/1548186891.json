{"source_url": "https://www.rmf24.pl", "url": "https://www.rmf24.pl/raporty/raport-koronawirus-z-chin/europa/news-wlochy-blisko-6-procent-taki-jest-wskaznik-smiertelnosci-cho,nId,4381494", "title": "W\u0142ochy: Blisko 6 procent. Taki jest wska\u017anik \u015bmiertelno\u015bci chorych na Covid-19 we W\u0142oszech", "top_image": "https://i.iplsc.com/-/0009XABRG49WUJ53-C411.jpg", "meta_img": "https://i.iplsc.com/-/0009XABRG49WUJ53-C411.jpg", "images": ["https://i.iplsc.com/-/0009XABRG49WUJ53-C411.jpg", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/pap/0009A6098CYXTC6T-C326.jpg", "https://i.iplsc.com/-/0009W68OM5TREPDP-C0.jpg", "https://i.iplsc.com/rzym/0009XABRG49WUJ53-C123-F4.jpg", "https://i.iplsc.com/ponad-1200-ofiar-koronawirusa-we-wloszech/0009X8LGHTLK1IHV-C128.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "\u015amiertelno\u015b\u0107 z powodu koronawirusa we W\u0142oszech wynosi 5,8 proc. - poda\u0142 w raporcie krajowy Instytut Zdrowia. \u015arednia wieku os\u00f3b zmar\u0142ych to ponad 80 lat i jest o 15 lat wy\u017csza od \u015bredniej wieku wszystkich zaka\u017conych. Kobiety stanowi\u0105 28 proc. wszystkich zmar\u0142ych.\n\nRzym / PAP/EPA/ANGELO CARCONI /\n\nW dokumencie przedstawiaj\u0105cym statystyk\u0119 przebiegu epidemii we W\u0142oszech odnotowano, \u017ce nie \u017cyje dwoje pacjent\u00f3w w wieku poni\u017cej 40 lat. To 39-letni m\u0119\u017cczyzna ze zdiagnozowan\u0105 cukrzyc\u0105 i oty\u0142o\u015bci\u0105, kt\u00f3ry zmar\u0142 w domu, oraz 39-letnia kobieta chora onkologicznie, kt\u00f3ra by\u0142a wcze\u015bniej hospitalizowana.\n\nPonadto Instytut poda\u0142, \u017ce \u015brednia wieku zmar\u0142ych kobiet wynosi 84 lata, a m\u0119\u017cczyzn oko\u0142o 80. \u015amiertelno\u015b\u0107 w\u015br\u00f3d zaka\u017conych m\u0119\u017cczyzn wynosi 7,2 proc., a u kobiet 4,1 proc.\n\n\n\nWska\u017anik \u015bmiertelno\u015bci ro\u015bnie w spos\u00f3b znaczny w przypadku pacjent\u00f3w, kt\u00f3rzy uko\u0144czyli 70 lat. Zwi\u0119ksza go, jak podkre\u015blili lekarze, wyst\u0119powanie innych chor\u00f3b - \u015brednia liczba wsp\u00f3\u0142istniej\u0105cych schorze\u0144 w\u015br\u00f3d zmar\u0142ych to 2,7.\n\n\n\nPonadto w osobnym raporcie Instytutu Zdrowia zwr\u00f3cono uwag\u0119 na to, \u017ce palenie papieros\u00f3w dwukrotnie zwi\u0119ksza ryzyko znalezienia si\u0119 na oddziale intensywnej terapii w przypadku infekcji.\n\n\n\nDotychczasowy bilans we W\u0142oszech to 1266 zmar\u0142ych zaka\u017conych koronawirusem i ponad 17 tysi\u0119cy potwierdzonych przypadk\u00f3w.\n\n", "keywords": [], "meta_keywords": [""], "tags": [], "authors": ["Rmf Fm", "Malwina Zaborowska"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "\u015amiertelno\u015b\u0107, powodu, koronawirusa, W\u0142oszech, wynosi, proc, poda\u0142, raporcie, krajowy, Instytut, Zdrowia, \u015arednia, wieku, os\u00f3b, zmar\u0142ych, ponad, jest, wy\u017csza, \u015bredniej, wszystkich, zaka\u017conych, Kobiety, stanowi\u0105", "Description": "W\u0142ochy: Blisko 6 procent. Taki jest wska\u017anik \u015bmiertelno\u015bci chorych na Covid-19 we W\u0142oszech - RMF24.pl - \u015amiertelno\u015b\u0107 z powodu koronawirusa we W\u0142oszech wynosi 5,8 proc. - poda\u0142 w raporcie krajowy Instytut Zdrowia. \u015arednia wieku os\u00f3b zmar\u0142ych to ponad 80", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009XABRG49WUJ53-C411.jpg"}, "og": {"type": "article", "title": "W\u0142ochy: Blisko 6 procent. Taki jest wska\u017anik \u015bmiertelno\u015bci chorych na Covid-19 we W\u0142oszech", "description": "\u015amiertelno\u015b\u0107 z powodu koronawirusa we W\u0142oszech wynosi 5,8 proc. - poda\u0142 w raporcie krajowy Instytut Zdrowia. \u015arednia wieku os\u00f3b zmar\u0142ych to ponad 80 lat i jest o 15 lat wy\u017csza od \u015bredniej wieku wszystkich zaka\u017conych. Kobiety stanowi\u0105 28 proc. wszystkich zmar\u0142ych.", "image": "https://i.iplsc.com/-/0009XABRG49WUJ53-C411.jpg", "url": "https://www.rmf24.pl/raporty/raport-koronawirus-z-chin/europa/news-wlochy-blisko-6-procent-taki-jest-wskaznik-smiertelnosci-cho,nId,4381494"}, "news_keywords": "RMF24.pl, Pandemia koronawirusa, W\u0142ochy, koronawirus, raport: koronawirus w europie, fakty, najnowsze, 2019-ncov. nowy koronawirus z chin w natarciu, malwina zaborowska - redaktor, malwina zaborowska - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-koronawirus-z-chin/europa/news-wlochy-blisko-6-procent-taki-jest-wskaznik-smiertelnosci-cho,nId,4381494"}