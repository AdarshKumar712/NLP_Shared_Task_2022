{"source_url": "https://web.archive.org", "url": "https://web.archive.org/web/20200205182847id_/https://wiadomosci.dziennik.pl/wydarzenia/artykuly/6432158,sn-izba-dyscyplinarna-juszczyszyn-sedzia.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Izba Dyscyplinarna SN zawiesza Juszczyszyna. Nawacki: To porz\u0105dkuje wymiar sprawiedliwo\u015bci", "top_image": "https://ocdn.eu/pulscms-transforms/1/OAZktkuTURBXy81M2U1OTA1ZS05NzkzLTQ3YjgtODUwOS1hMGQ3OGQ4MDczODUuanBlZ5GTBc0EsM0CdA", "meta_img": "https://ocdn.eu/pulscms-transforms/1/OAZktkuTURBXy81M2U1OTA1ZS05NzkzLTQ3YjgtODUwOS1hMGQ3OGQ4MDczODUuanBlZ5GTBc0EsM0CdA", "images": ["https://web.archive.org/web/20200205182847id_/https://wiadomosci.dziennik.pl/wydarzenia/artykuly/6432158,sn-izba-dyscyplinarna-juszczyszyn-sedzia.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/pulscms-transforms/1/OAZktkuTURBXy81M2U1OTA1ZS05NzkzLTQ3YjgtODUwOS1hMGQ3OGQ4MDczODUuanBlZ5GTBc0EsM0CdA", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/5WUk9kuTURBXy81M2U1OTA1ZS05NzkzLTQ3YjgtODUwOS1hMGQ3OGQ4MDczODUuanBlZ5GTBc0DFM0BvIGhMAE", "data:"], "movies": [], "text": "Nie zapad\u0142o \u017cadne orzeczenie, bo Izba Dyscyplinarna nie jest s\u0105dem. Juszczyszyn jest s\u0119dzi\u0105, kt\u00f3ry ma obowi\u0105zek orzeka\u0107 i b\u0119dzie orzeka\u0142 - powiedzia\u0142 po uchwale SN dziennikarzom jeden z obro\u0144c\u00f3w Juszczyszyna mec. Miko\u0142aj Pietrzak. Jak doda\u0142, ka\u017cdy, kto mu to utrudni, np. prezes s\u0105du - \"utrudnia\u0142 b\u0119dzie wykonywanie obowi\u0105zk\u00f3w s\u0119dziowskich\".\n\nReklama\n\nDrugi z obro\u0144c\u00f3w mec. Wawrykiewicz powiedzia\u0142 za\u015b, \u017ce \"sytuacja prawnie jest jednoznaczna\". - Izba Dyscyplinarna nie istnieje, nie jest s\u0105dem, wi\u0119c nie mo\u017ce wyda\u0107 wi\u0105\u017c\u0105cego prawnie orzeczenia - zaznaczy\u0142. Zapewni\u0142, \u017ce Juszczyszyn \"od jutra b\u0119dzie w s\u0105dzie zasiada\u0142\". - Nasz klient wraca do pracy - powiedzia\u0142.\n\nZdaniem obrony w sprawie \"mamy do czynienia z nielegalnym orzeczeniem nieistniej\u0105cym w obrocie prawnym\". Obro\u0144cy, mimo obecno\u015bci w SN, nie weszli na sal\u0119 Izby Dyscyplinarnej.\n\nZ kolei zast\u0119pca s\u0119dziowskiego rzecznika dyscyplinarnego s\u0119dzia Radzik odnosz\u0105c si\u0119 do tej deklaracji obro\u0144c\u00f3w powiedzia\u0142 dziennikarzom, \u017ce s\u0119dzia Juszczyszyn, gdy obecnie b\u0119dzie pr\u00f3bowa\u0142 orzeka\u0107, to \"tym samym narazi si\u0119 na odpowiedzialno\u015b\u0107 dyscyplinarn\u0105 i kolejne zarzuty\". - Je\u015bli wbrew zawieszeniu b\u0119dzie przychodzi\u0142 do pracy, to z ca\u0142\u0105 pewno\u015bci\u0105 b\u0119dzie si\u0119 to kwalifikowa\u0142o na delikt dyscyplinarny - podkre\u015bli\u0142.\n\nPrezes S\u0105du Rejonowego w Olsztynie Maciej Nawacki, odnosz\u0105c si\u0119 do orzeczenia Izby Dyscyplinarnej S\u0105du Najwy\u017cszego w II instancji, kt\u00f3ra zawiesi\u0142a s\u0119dziego Paw\u0142a Juszczyszyna, zaznaczy\u0142, \u017ce jest to informacja dobra, kt\u00f3ra porz\u0105dkuje wymiar sprawiedliwo\u015bci oraz daje gwarancj\u0119 obywatelom, \u017ce z racji sporu, kt\u00f3ry zaistnia\u0142 na szczytach w\u0142adzy s\u0105downiczej, wykonawczej i ustawodawczej, \"nie b\u0119d\u0105 w jakikolwiek spos\u00f3b zawieszane, sabotowane sprawy. Mamy do czynienia z kilkuset s\u0119dziami w Polsce, kt\u00f3rych prawo do orzekania zosta\u0142o zakwestionowane m.in. przez pana s\u0119dziego Juszczyszyna. Z jednej strony jest to dobra wiadomo\u015b\u0107, \u017ce tego rodzaju zachowania spotykaj\u0105 si\u0119 z reakcj\u0105 zar\u00f3wno rzecznik\u00f3w dyscyplinarnych jak i Izby Dyscyplinarnej. Z drugiej strony jest to o tyle smutna wiadomo\u015b\u0107, \u017ce pan s\u0119dzia - mimo jednoznacznej tre\u015bci rozstrzygni\u0119cia z 23 grudnia 2019 roku - nie zdoby\u0142 si\u0119 na refleksj\u0119 i nie przeczyta\u0142 tego co by\u0142o tam napisane, \u017ce tego rodzaju jego zachowanie po prostu jest niedopuszczalne - powiedzia\u0142 prezes Nawacki.\n\nNa pytanie o argumentacj\u0119, \u017ce decyzja Izby Dyscyplinarnej jest bezprawna, bo nie jest ona s\u0105dem w rozumieniu prawa europejskiego i uchwa\u0142y S\u0105du Najwy\u017cszego, odpowiedzia\u0142, \u017ce wykonuje on czynno\u015bci o charakterze administracyjnym i nie rozstrzyga kwestii sporu kompetencyjnego. Oczywi\u015bcie jest uchwa\u0142a S\u0105du Najwy\u017cszego, jak r\u00f3wnie\u017c jest jednoznaczne postanowienie Trybuna\u0142u Konstytucyjnego, kt\u00f3ry wstrzymuje wykonanie tej uchwa\u0142y i stwierdza, \u017ce istnieje okre\u015blony sp\u00f3r kompetencyjny. Oczywi\u015bcie w polskim systemie prawa do Trybuna\u0142u Konstytucyjnego nale\u017cy ostatnie s\u0142owo - oceni\u0142.\n\nJuszczyszyn zawieszony\n\nIzba Dyscyplinarna S\u0105du Najwy\u017cszego orzekaj\u0105c w II instancji zawiesi\u0142a we wtorek w czynno\u015bciach olszty\u0144skiego s\u0119dziego Paw\u0142a Juszczyszyna oraz obni\u017cy\u0142a o 40 proc. jego wynagrodzenie na czas trwania tego zawieszenia, czyli prowadzenia post\u0119powania dyscyplinarnego wobec tego s\u0119dziego. Wtorkowa decyzja SN jest prawomocna.\n\nW uzasadnieniu wtorkowej decyzji Izby Dyscyplinarnej s\u0119dzia Adam Tomczy\u0144ski powiedzia\u0142, \u017ce \u017caden s\u0119dzia nie mo\u017ce przekracza\u0107 granicy prawa. Jak podkre\u015bli\u0142, s\u0119dziowie nie mog\u0105 podwa\u017ca\u0107 prerogatyw i osobistych uprawnie\u0144 prezydenta. \"S\u0119dzia jest zwi\u0105zany ustaw\u0105 i jest zwi\u0105zany konstytucja i w tym jarzmie prawnym musi si\u0119 porusza\u0107\" - zaznaczy\u0142 s\u0119dzia Tomczy\u0144ski.\n\nReklama\n\nS\u0119dzia Juszczyszyn z Olsztyna, rozpatruj\u0105c w listopadzie ub.r. apelacj\u0119 w sprawie cywilnej, uzna\u0142 za konieczne rozstrzygni\u0119cie, czy s\u0119dzia nominowany przez obecn\u0105 KRS by\u0142 uprawniony do orzekania w pierwszej instancji. W wydanym postanowieniu nakaza\u0142 Kancelarii Sejmu przedstawienie m.in. list poparcia kandydat\u00f3w do Krajowej Rady S\u0105downictwa. Skutkowa\u0142o to m.in. decyzj\u0105 prezesa olszty\u0144skiego s\u0105du rejonowego - a tak\u017ce cz\u0142onka KRS - Macieja Nawackiego o odsuni\u0119ciu Juszczyszyna od orzekania. Juszczyszyn zosta\u0142 odsuni\u0119ty od orzekania na miesi\u0105c, bo na taki okres mo\u017ce \"zawiesi\u0107\" s\u0119dziego prezes s\u0105du. O ewentualnym przed\u0142u\u017ceniu tego okresu decyduje ju\u017c SN, kt\u00f3ry w I instancji na zawieszenie si\u0119 nie zgodzi\u0142.\n\n\"Wyst\u0119puje jako celebryta, w\u0142a\u015bciwe wypowiada wojn\u0119 swojemu pa\u0144stwu\"\n\nZast\u0119pca rzecznika dyscyplinarnego s\u0119dzi\u00f3w Przemys\u0142aw Radzik wni\u00f3s\u0142 o zawieszenie Juszczyszyna. Jego zdaniem, orzeczenie s\u0105du I instancji by\u0142o dotkni\u0119te szeregiem b\u0142\u0119d\u00f3w logicznych, a tamta decyzja stanowi\u0142a dla niekt\u00f3rych s\u0119dzi\u00f3w zach\u0119t\u0119 do podobnych dzia\u0142a\u0144. - Takie dzia\u0142ania odnotowali\u015bmy i s\u0105 przedmiotem post\u0119powa\u0144 wyja\u015bniaj\u0105cych i dyscyplinarnych - doda\u0142.\n\nPodkre\u015bli\u0142 jednocze\u015bnie, \u017ce s\u0119dziowski rzecznik dyscyplinarny musi sta\u0107 po stronie poni\u017canych obywateli. - Rzecznik dyscyplinarny s\u0119dzi\u00f3w nie jest organem korporacyjnym. Naszym zadaniem nie jest obrona interesu s\u0119dzi\u00f3w jako grupy zawodowej, nie chc\u0119 u\u017cy\u0107 s\u0142owa - jako \"kasty\" - m\u00f3wi\u0142 Radzik.\n\nZast\u0119pca rzecznika dyscyplinarnego zauwa\u017cy\u0142, \u017ce s\u0119dzia Juszczyszyn dosta\u0142 od s\u0105du I instancji ostrze\u017cenie. Wed\u0142ug Radzika, olszty\u0144ski s\u0119dzia \"absolutnie nie przej\u0105\u0142 si\u0119 tym orzeczeniem\".\n\nBrnie w to samo, pope\u0142nia kolejne delikty, wyst\u0119puje jako celebryta, w\u0142a\u015bciwe wypowiada wojn\u0119 swojemu pa\u0144stwu - powiedzia\u0142 Radzik.\n\nJego zdaniem, s\u0119dzia Juszczyszyn mia\u0142 jedynie rozpozna\u0107 prost\u0105 apelacj\u0119 w sprawie cywilnej. - Tymczasem strony nie mog\u0105 doczeka\u0107 si\u0119 rozstrzygni\u0119cia, bo pan s\u0119dzia zawiesza post\u0119powanie, podwa\u017caj\u0105c legalno\u015b\u0107 powo\u0142ania swojego kolegi z s\u0105du rejonowego - m\u00f3wi\u0142 s\u0119dzia Radzik.", "keywords": [], "meta_keywords": [""], "tags": [], "authors": ["Trzy Trawy", "Wkr\u00f3tce Zamiana Miejsc", "Na Czasopisma", "Rumor Xyz", "Bo K\u0142amstwo Jest Na Listach Poparcia", "Nie Wstrzymia", "Kamil S", "Dosc Poblazania Temu Lajdakowi W Todze", "Pomyliles Adresy", "Jednym Slowem"], "publish_date": "Tue Feb  4 13:04:33 2020", "summary": "", "article_html": "", "meta_description": "Pawe\u0142 Juszczyszyn jest s\u0119dzi\u0105 i wr\u0119cz musi wykonywa\u0107 obowi\u0105zki orzecznicze, od jutra b\u0119dzie w s\u0105dzie zasiada\u0142 - powiedzia\u0142 dziennikarzom obro\u0144ca Juszczyszyna mec. Micha\u0142 Wawrykiewicz. Zast\u0119pca rzecznika dyscyplinarnego Przemys\u0142aw Radzik skomentowa\u0142, \u017ce wtedy \"narazi si\u0119 na kolejne zarzuty\".", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "13bd63c4-fb14-4fc4-b7f2-cfa631ad402b", "pkg-uuid": "13bd63c4-fb14-4fc4-b7f2-cfa631ad402b", "serviceUuid": "86dd851f-edb7-4e66-8829-57dac10280ad", "description": "Pawe\u0142 Juszczyszyn jest s\u0119dzi\u0105 i wr\u0119cz musi wykonywa\u0107 obowi\u0105zki orzecznicze, od jutra b\u0119dzie w s\u0105dzie zasiada\u0142 - powiedzia\u0142 dziennikarzom obro\u0144ca Juszczyszyna mec. Micha\u0142 Wawrykiewicz. Zast\u0119pca rzecznika dyscyplinarnego Przemys\u0142aw Radzik skomentowa\u0142, \u017ce wtedy \"narazi si\u0119 na kolejne zarzuty\".", "og": {"title": "Izba Dyscyplinarna SN zawiesza Juszczyszyna. Nawacki: To porz\u0105dkuje wymiar sprawiedliwo\u015bci", "description": "Pawe\u0142 Juszczyszyn jest s\u0119dzi\u0105 i wr\u0119cz musi wykonywa\u0107 obowi\u0105zki orzecznicze, od jutra b\u0119dzie w s\u0105dzie zasiada\u0142 - powiedzia\u0142 dziennikarzom obro\u0144ca Juszczyszyna mec. Micha\u0142 Wawrykiewicz. Zast\u0119pca rzecznika dyscyplinarnego Przemys\u0142aw Radzik skomentowa\u0142, \u017ce wtedy \"narazi si\u0119 na kolejne zarzuty\".", "image": {"identifier": "https://ocdn.eu/pulscms-transforms/1/OAZktkuTURBXy81M2U1OTA1ZS05NzkzLTQ3YjgtODUwOS1hMGQ3OGQ4MDczODUuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/wydarzenia/artykuly/6432158,sn-izba-dyscyplinarna-juszczyszyn-sedzia.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-02-04 13:04:33+0100"}, "twitter": {"card": "summary_large_image", "description": "Pawe\u0142 Juszczyszyn jest s\u0119dzi\u0105 i wr\u0119cz musi wykonywa\u0107 obowi\u0105zki orzecznicze, od jutra b\u0119dzie w s\u0105dzie zasiada\u0142 - powiedzia\u0142 dziennikarzom obro\u0144ca Juszczyszyna mec. Micha\u0142 Wawrykiewicz. Zast\u0119pca rzecznika dyscyplinarnego Przemys\u0142aw Radzik skomentowa\u0142, \u017ce wtedy \"narazi si\u0119 na kolejne zarzuty\".", "title": "Izba Dyscyplinarna SN zawiesza Juszczyszyna. Nawacki: To porz\u0105dkuje wymiar sprawiedliwo\u015bci", "image": "https://ocdn.eu/pulscms-transforms/1/OAZktkuTURBXy81M2U1OTA1ZS05NzkzLTQ3YjgtODUwOS1hMGQ3OGQ4MDczODUuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/wydarzenia/artykuly/6432158,sn-izba-dyscyplinarna-juszczyszyn-sedzia.html"}