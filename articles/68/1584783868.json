{"source_url": "https://www.haberler.com", "url": "https://www.haberler.com/ingiltere-basbakani-johnson-abd-baskani-trump-la-13147239-haberi/", "title": "\u0130ngiltere Ba\u015fbakan\u0131 Johnson, ABD Ba\u015fkan\u0131 Trump'la g\u00f6r\u00fc\u015ft\u00fc", "top_image": "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg", "meta_img": "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg", "images": ["https://mc.yandex.ru/watch/14231362", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg"], "movies": [], "text": "\u0130ngiltere Ba\u015fbakan\u0131 Johnson, ABD Ba\u015fkan\u0131 Trump'la g\u00f6r\u00fc\u015ft\u00fc \u0130ngiltere Ba\u015fbakan\u0131 Boris Johnson, ABD Ba\u015fkan\u0131 Donald Trump'la yeni tip koronavir\u00fcsle (Kovid-19) m\u00fccadeleyi g\u00f6r\u00fc\u015ft\u00fc.\n\n\u0130ngiltere Ba\u015fbakan\u0131 Boris Johnson, ABD Ba\u015fkan\u0131 Donald Trump'la yeni tip koronavir\u00fcsle (Kovid-19) m\u00fccadeleyi g\u00f6r\u00fc\u015ft\u00fc.\n\nKoronavir\u00fcs tedavisi g\u00f6rd\u00fc\u011f\u00fc hastaneden taburcu edildikten sonra Johnson'\u0131n konu\u015ftu\u011fu ilk yabanc\u0131 lider Trump oldu.\n\n\u0130ngiltere Ba\u015fbakanl\u0131k Ofisi 10 Numara'dan yap\u0131lan a\u00e7\u0131klamaya g\u00f6re, g\u00f6r\u00fc\u015fmede Trump, Johnson'a ge\u00e7mi\u015f olsun dileklerini iletti.\n\nLiderler, salg\u0131na kar\u015f\u0131 koordine edilmi\u015f uluslararas\u0131 m\u00fccadele verilmesinin \u00f6nemini vurgulad\u0131.\n\nG\u00f6r\u00fc\u015fmede, salg\u0131nla m\u00fccadelede \u0130ngiltere-ABD i\u015f birli\u011finin s\u00fcrd\u00fcr\u00fclmesinin gerekli oldu\u011fu bildirildi.\n\nLiderler ayr\u0131ca en k\u0131sa zamanda serbest ticaret anla\u015fmas\u0131 imzalamak da dahil olmak \u00fczere ikili ili\u015fkileri g\u00fc\u00e7lendirmek i\u00e7in birlikte \u00e7al\u0131\u015fmaya devam etme taahh\u00fcd\u00fcnde bulundu.\n\n\u0130ngiliz bas\u0131n\u0131ndaki haberlerde, g\u00f6r\u00fc\u015fmenin Johnson'\u0131n taburcu olduktan sonra yeniden i\u015fleri eline almaya ba\u015flad\u0131\u011f\u0131n\u0131 g\u00f6sterdi\u011fi belirtildi.\n\nYo\u011fun bak\u0131nda tedavi g\u00f6rm\u00fc\u015ft\u00fc\n\nBa\u015fbakan Johnson'\u0131n koronavir\u00fcs testi 27 Mart'ta pozitif \u00e7\u0131km\u0131\u015ft\u0131. Johnson, bu tarihten 10 g\u00fcn sonra belirtiler devam etti\u011fi i\u00e7in 5 Nisan ak\u015fam\u0131 hastaneye kald\u0131r\u0131lm\u0131\u015f, ertesi g\u00fcn yo\u011fun bak\u0131ma al\u0131nm\u0131\u015ft\u0131.\n\nOksijen tedavisi uygulanan ve solunum cihaz\u0131na ba\u011flanmad\u0131\u011f\u0131 bildirilen Ba\u015fbakan, 9 Nisan'da yo\u011fun bak\u0131mdan \u00e7\u0131km\u0131\u015f, 12 Nisan'da da taburcu edilmi\u015fti.\n\nLondra yak\u0131nlar\u0131ndaki bir Ba\u015fbakanl\u0131k konutunda dinlenmeye devam eden Johnson'\u0131n bir s\u00fcre \u00e7al\u0131\u015fmayaca\u011f\u0131 belirtilmi\u015fti.\n\nKaynak: AA", "keywords": [], "meta_keywords": ["Amerika Birle\u015fik Devletleri", "Boris Johnson", "Donald Trump", "\u0130ngiltere", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "\u0130ngiltere Ba\u015fbakan\u0131 Boris Johnson, ABD Ba\u015fkan\u0131 Donald Trump'la yeni tip koronavir\u00fcsle (Kovid-19) m\u00fccadeleyi g\u00f6r\u00fc\u015ft\u00fc.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130ngiltere Ba\u015fbakan\u0131 Boris Johnson, ABD Ba\u015fkan\u0131 Donald Trump'la yeni tip koronavir\u00fcsle (Kovid-19) m\u00fccadeleyi g\u00f6r\u00fc\u015ft\u00fc.", "keywords": "Amerika Birle\u015fik Devletleri, Boris Johnson, Donald Trump, \u0130ngiltere, G\u00fcncel", "image": "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg", "medium": "news", "dateCreated": "2020-04-21T19:22:08+03:00", "dateUpdated": "2020-04-21T19:22:08+03:00", "msapplication-starturl": "https://www.haberler.com", "article": {"id": 13147239, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Amerika Birle\u015fik Devletleri, Boris Johnson, Donald Trump, \u0130ngiltere, G\u00fcncel"}, "og": {"url": "https://www.haberler.com/ingiltere-basbakani-johnson-abd-baskani-trump-la-13147239-haberi/", "site_name": "Haberler.com", "locale": "tr_TR", "type": "article", "title": "\u0130ngiltere Ba\u015fbakan\u0131 Johnson, ABD Ba\u015fkan\u0131 Trump'la g\u00f6r\u00fc\u015ft\u00fc", "description": "\u0130ngiltere Ba\u015fbakan\u0131 Boris Johnson, ABD Ba\u015fkan\u0131 Donald Trump'la yeni tip koronavir\u00fcsle (Kovid-19) m\u00fccadeleyi g\u00f6r\u00fc\u015ft\u00fc.", "image": {"identifier": "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg", "secure_url": "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/ingiltere-basbakani-johnson-abd-baskani-trump-la-13147239-haberi/", "card": "summary_large_image", "site": "Haberler", "title": "\u0130ngiltere Ba\u015fbakan\u0131 Johnson, ABD Ba\u015fkan\u0131 Trump'la g\u00f6r\u00fc\u015ft\u00fc", "description": "\u0130ngiltere Ba\u015fbakan\u0131 Boris Johnson, ABD Ba\u015fkan\u0131 Donald Trump'la yeni tip koronavir\u00fcsle (Kovid-19) m\u00fccadeleyi g\u00f6r\u00fc\u015ft\u00fc.", "image": "https://foto.haberler.com/haber/2020/04/21/ingiltere-basbakani-johnson-abd-baskani-trump-13147239_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ingiltere-basbakani-johnson-abd-baskani-trump-la-13147239-haberi/"}