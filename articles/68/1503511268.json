{"source_url": "https://www.haberler.com", "url": "https://www.haberler.com/hsk-baskanvekili-mehmet-yilmaz-aa-ya-konustu-12847863-haberi/", "title": "HSK Ba\u015fkanvekili Mehmet Y\u0131lmaz, AA'ya konu\u015ftu A\u00e7\u0131klamas\u0131", "top_image": "https://foto.haberler.com/haber/2020/01/24/hsk-baskanvekili-mehmet-yilmaz-aa-ya-konustu-12847863_local.jpg", "meta_img": "https://foto.haberler.com/haber/2020/01/24/hsk-baskanvekili-mehmet-yilmaz-aa-ya-konustu-12847863_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/images/sosyal/icons/google.png", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://www.haberler.com/static/images/blank.gif", "https://foto.haberler.com/haber/2020/01/24/hsk-baskanvekili-mehmet-yilmaz-aa-ya-konustu-12847863_local.jpg", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "24.01.2020 12:12 | Son G\u00fcncelleme: 24.01.2020 12:12\n\nHakimler ve Savc\u0131lar Kurulu (HSK) Ba\u015fkanvekili ve 2. Daire Ba\u015fkan\u0131 Mehmet Y\u0131lmaz, HSK'nin kendine ula\u015fan, ciddi oldu\u011fu konusunda somut bilgiler, belgeler i\u00e7eren bulgular\u0131 hi\u00e7 teredd\u00fcts\u00fcz ara\u015ft\u0131rmaya devam etti\u011fini, somut, kanaat verici bulgular i\u00e7eren her olay\u0131 sonuna kadar inceledi\u011fini bildirdi. Y\u0131lmaz, \"\u015eu anda 400 hakim savc\u0131 ile ilgili devam eden dosya var.\" dedi.\n\nMehmet Y\u0131lmaz, HSK'nin Fetullah\u00e7\u0131 Ter\u00f6r \u00d6rg\u00fct\u00fc (FET\u00d6) mensubu hakim ve savc\u0131larla ilgili yapt\u0131\u011f\u0131 \u00e7al\u0131\u015fmalar\u0131 AA muhabirine anlatt\u0131, HSK ile ilgili iddialara yan\u0131t verdi.\n\nHSK'de 2014 y\u0131l\u0131 Ekim ay\u0131nda i\u015fba\u015f\u0131na geldiklerinde kamuoyuna bir s\u00f6z verdiklerini, \u00f6ncelikle yarg\u0131da ehliyet ve liyakat\u0131 yeniden hakim k\u0131lacaklar\u0131n\u0131, yarg\u0131da hi\u00e7bir \u015fekilde \u00e7etele\u015fmeye, suistimallere izin vermeyeceklerini s\u00f6ylediklerini hat\u0131rlatan Y\u0131lmaz, ayn\u0131 zamanda hukuk d\u0131\u015f\u0131na \u00e7\u0131km\u0131\u015f kim varsa onunla m\u00fccadele edecekleri s\u00f6z\u00fcn\u00fc de verdiklerini belirtti.\n\nBu s\u00f6z \u00e7er\u00e7evesinde 2014'ten itibaren FET\u00d6 ile m\u00fccadele ettiklerini, ilgili daire taraf\u0131ndan verilen soru\u015fturma izinleri sonras\u0131nda m\u00fcfetti\u015fler eliyle soru\u015fturmalar\u0131n yap\u0131ld\u0131\u011f\u0131n\u0131 anlatan Y\u0131lmaz, FET\u00d6'n\u00fcn 15 Temmuz 2016'daki darbe giri\u015fimi g\u00fcn\u00fcne kadar 130'un \u00fczerindeki FET\u00d6 mensubunu, hukuk i\u00e7inde yapt\u0131klar\u0131 usuls\u00fczl\u00fcklerden dolay\u0131 a\u00e7\u0131\u011fa ald\u0131klar\u0131n\u0131, baz\u0131lar\u0131n\u0131 ihra\u00e7 ettiklerini, baz\u0131lar\u0131 hakk\u0131nda da kovu\u015fturma izni verdiklerini hat\u0131rlatt\u0131.\n\nY\u0131lmaz, verdikleri kovu\u015fturma izinleri gere\u011fi, 17-25 Aral\u0131k ve M\u0130T t\u0131rlar\u0131 gibi soru\u015fturmalarda usuls\u00fczl\u00fck yapan baz\u0131 hakim ve savc\u0131lar hakk\u0131nda darbeden \u00f6nce yarg\u0131lamalar\u0131n ba\u015flad\u0131\u011f\u0131n\u0131 vurgulad\u0131.\n\nMehmet Y\u0131lmaz, \u015f\u00f6yle konu\u015ftu:\n\n\"Darbe \u00f6ncesi ba\u015flayan inceleme ve soru\u015fturma dosyalar\u0131m\u0131z zaten vard\u0131, m\u00fcfetti\u015flerin FET\u00d6'ye y\u00f6nelik \u00e7al\u0131\u015fmalar\u0131 devam ediyordu, savc\u0131l\u0131kla birlikte i\u015f koordineli gidiyordu. 15 Temmuz 2016'ya geldi\u011fimizde ortada daha OHAL yokken darbe sabah\u0131 Ankara Cumhuriyet Ba\u015fsavc\u0131l\u0131\u011f\u0131n\u0131n g\u00f6zalt\u0131 karar\u0131 gere\u011fince 2 bin 740 hakim ve savc\u0131 hakk\u0131nda a\u00e7\u0131\u011fa alma karar\u0131 verdik. Bu karar \u00e7ok ele\u015ftirildi, bir yandan 'Hukuk s\u00fcreci nas\u0131l i\u015fledi?' diye ele\u015ftirenler oldu. Hi\u00e7 kimse \u015fu taraf\u0131n\u0131 g\u00f6rmedi, biz zaten 2014'te bir \u00e7al\u0131\u015fma ba\u015flatm\u0131\u015ft\u0131k. Yarg\u0131 i\u00e7indeki \u00f6rg\u00fct mensuplar\u0131na y\u00f6nelik inceleme ve soru\u015fturmam\u0131z vard\u0131. M\u00fcfetti\u015fler ve savc\u0131l\u0131k eliyle y\u00fcr\u00fct\u00fclen bir \u00e7al\u0131\u015fma vard\u0131. Yeterli olgunlu\u011fa ula\u015fmas\u0131 bekleniyordu, darbe gecesi Ankara Cumhuriyet Ba\u015fsavc\u0131l\u0131\u011f\u0131, elindeki bu \u00e7al\u0131\u015fmalar\u0131 de\u011ferlendirerek ilgili hakim ve savc\u0131lar hakk\u0131nda g\u00f6zalt\u0131 karar\u0131 verdi.\"\n\nD\u00fcnyada hi\u00e7bir hukuk devletinin, kendine hukuk devleti diyen hi\u00e7bir sistemin ter\u00f6r \u00f6rg\u00fct\u00fc \u00fcyeli\u011finden g\u00f6zalt\u0131na al\u0131nm\u0131\u015f bir hakimi k\u00fcrs\u00fcde tutamayaca\u011f\u0131n\u0131 ifade eden Y\u0131lmaz, \"Bir yandan \u00f6rg\u00fct \u00fcyeli\u011finden g\u00f6zalt\u0131 i\u015flemi yap\u0131lm\u0131\u015f olacak, bir yandan bu hakimler g\u00f6reve devam edecek. HSYK'nin yapt\u0131\u011f\u0131 da buydu, o hakimleri hem hukuka g\u00fcven a\u00e7\u0131s\u0131ndan hem sistemin g\u00fcvenilirli\u011fi a\u00e7\u0131s\u0131ndan hem de hukuka sayg\u0131 a\u00e7\u0131s\u0131ndan a\u00e7\u0131\u011fa ald\u0131k. Arkas\u0131ndan \u00e7al\u0131\u015fmalar\u0131m\u0131z devam etti.\" diye konu\u015ftu.\n\n\"O tarihte herkes alk\u0131\u015flam\u0131\u015ft\u0131\"\n\nBa\u015fkanvekili Y\u0131lmaz, o tarihte yap\u0131lan \u00e7al\u0131\u015fmalar\u0131n, Barolar Birli\u011fi, barolar, iktidar, muhalefet, sivil toplum \u00f6rg\u00fctleri ve milletvekilleri dahil her kesimin takdir ve g\u00fcvenini kazand\u0131\u011f\u0131n\u0131 belirterek, \u015f\u00f6yle devam etti:\n\n\"KHK kapsam\u0131nda FET\u00d6 ile ilgili ihra\u00e7larda o tarihte herkes, HSK'nin tarz\u0131n\u0131, usul\u00fcn\u00fc, titizli\u011fini ve ula\u015ft\u0131\u011f\u0131 sonucu alk\u0131\u015flam\u0131\u015ft\u0131. Biz ayn\u0131 tarz \u00fczerine y\u00fcr\u00fcd\u00fck. Gece yar\u0131lar\u0131na kadar toplant\u0131lar yapt\u0131k. B\u00fct\u00fcn delilleri \u00fcyelerimizin tamam\u0131yla, soru\u015fturmac\u0131 m\u00fcfetti\u015flerimiz ve tetkik hakimlerimizle irdeleyip bir neticeye ula\u015ft\u0131k. Kararlar\u0131m\u0131z\u0131n yeniden incelenmesi sonucunda haks\u0131z bulunan hususlarda ad\u0131mlar\u0131m\u0131z\u0131 atmaktan da geri durmad\u0131k, \u00e7ekinmedik. \u0130adelerimiz de oldu.\"\n\nMehmet Y\u0131lmaz, kendilerinin de te\u015fvikiyle o d\u00f6nemde bir\u00e7ok itiraf\u00e7\u0131 beyan\u0131n\u0131n ortaya \u00e7\u0131kt\u0131\u011f\u0131n\u0131, 500'\u00fc a\u015fk\u0131n itiraf\u00e7\u0131n\u0131n beyanlar\u0131yla \u00e7ok \u00f6nemli sonu\u00e7lara ula\u015ft\u0131klar\u0131n\u0131 anlatt\u0131. \u0130tiraf\u00e7\u0131lar\u0131n beyanlar\u0131n\u0131, yarg\u0131lama titizli\u011fi i\u00e7inde tek tek ele ald\u0131klar\u0131n\u0131 dile getiren Y\u0131lmaz, sonu\u00e7ta gerekli ad\u0131mlar\u0131 att\u0131klar\u0131n\u0131 kaydetti.\n\nY\u0131lmaz, 15 Temmuz darbe giri\u015fiminden ola\u011fan\u00fcst\u00fc halin kald\u0131r\u0131ld\u0131\u011f\u0131 31 Temmuz 2018'e kadar 3 bin 900'den fazla hakim ve savc\u0131y\u0131 ihra\u00e7 ettiklerini, 141 hakim ve savc\u0131 hakk\u0131ndaki incelemelerde ise daha \u00f6nce emekli olmalar\u0131 veya istifa etmeleri nedeniyle ihra\u00e7 karar\u0131 vermediklerini belirtti.\n\nOla\u011fan\u00fcst\u00fc halin kald\u0131r\u0131lmas\u0131ndan sonra yap\u0131lanlar\u0131n \u00f6nemine i\u015faret eden Y\u0131lmaz, \"HSK ne i\u00e7in var? HSK'nin g\u00f6revi sadece hakim ve savc\u0131y\u0131 cezaland\u0131rmak, yanl\u0131\u015f\u0131 tecziye etmek de\u011fil, ger\u00e7ek misyonu hakim ve savc\u0131lar\u0131n teminat\u0131n\u0131 sa\u011flamak. Anayasa'da o y\u00fczden yer alm\u0131\u015f.\" dedi.\n\n\"Sadece FET\u00d6 ile kirletilen HSYK hari\u00e7...\"\n\nHSK'nin, kendi i\u00e7inde \u00e7etelerle, k\u00f6t\u00fclerle, \u00f6rg\u00fctlerle m\u00fccadele ederken hakim savc\u0131 teminat\u0131n\u0131 g\u00f6z ard\u0131 edemeyece\u011fini vurgulayan Y\u0131lmaz, \u015funlar\u0131 kaydetti:\n\n\"HSK, hakim ve savc\u0131lar\u0131n en fazla iftiraya u\u011frayabilecek g\u00f6revliler olaca\u011f\u0131 unsurunu da s\u00fcrekli g\u00f6z \u00f6n\u00fcnde tutacak. O nedenle dikkatli olmak zorunda. O y\u00fczden de \u00e7ok daha fazla d\u00fc\u015f\u00fcnmek zorunda. Bizim \u00e7al\u0131\u015fma d\u00fczenimiz de hep \u00f6yle oldu, suistimal edene s\u0131f\u0131r tolerans, hele \u00e7etele\u015fmeye, yarg\u0131 i\u00e7inde kendi ama\u00e7lar\u0131 do\u011frultusunda belli gruplar olu\u015fturup o ama\u00e7la \u00e7al\u0131\u015fmaya kesin olarak izin vermeme, bunu da hakim teminat\u0131n\u0131 zedelemeden ba\u015farma.\n\nHem 2014'teki HSYK hem de 2017'den sonra olu\u015fan HSK bu yol \u00fczerinde ilerledi. Ge\u00e7mi\u015f HSK'lerin de amac\u0131 hep bu oldu. Sadece FET\u00d6 ile kirletilen HSYK hari\u00e7.\"\n\n\"S\u0131f\u0131r toleransla yakla\u015f\u0131yoruz\"\n\nSon \u00e7al\u0131\u015fmada 150'ye yak\u0131n hakim savc\u0131 grubunu incelediklerini, 60'\u0131n\u0131n savunmas\u0131n\u0131n al\u0131nmas\u0131na karar verdiklerini ifade eden Y\u0131lmaz, bu 60 ki\u015fiden 18'ini ise \"k\u00fcrs\u00fcde g\u00f6reve devamlar\u0131n\u0131n yarg\u0131n\u0131n sayg\u0131nl\u0131\u011f\u0131na, g\u00fcvenilirli\u011fine zarar verebilece\u011fini\" d\u00fc\u015f\u00fcnerek a\u00e7\u0131\u011fa ald\u0131klar\u0131n\u0131 s\u00f6yledi.\n\nBa\u015fkanvekili Y\u0131lmaz, \u015funlar\u0131 ifade etti:\n\n\"HSK kendine ula\u015fan, ciddi oldu\u011fu konusunda somut bilgiler, belgeler i\u00e7eren bulgular\u0131 hi\u00e7 teredd\u00fcts\u00fcz ara\u015ft\u0131rmaya devam ediyor. Di\u011fer iddialar konusunda da yine incelemesini yap\u0131yor, soyut, de\u011fersiz buldu\u011fu zaman onlar\u0131 do\u011fal olarak i\u015flemden kald\u0131r\u0131yor ama somut, kanaat verici bulgular i\u00e7eren her olay sonuna kadar inceleniyor. Ara\u015ft\u0131r\u0131lmas\u0131 i\u00e7in m\u00fcfetti\u015fler g\u00f6revlendirildi\u011fi gibi FET\u00d6 iltisak\u0131, irtibat\u0131 kan\u0131tlayabilece\u011fimiz t\u00fcm kurumlardan yard\u0131m alarak dosya haz\u0131rlan\u0131yor. Hem Genel Sekreterli\u011fimiz hem Tefti\u015f Kurulundaki arkada\u015flar\u0131m\u0131z ortak \u00e7al\u0131\u015f\u0131yorlar ve dosyay\u0131 Genel Kurula indiriyorlar.\n\n\u0130hra\u00e7 edecek a\u011f\u0131rl\u0131\u011fa ula\u015fm\u0131\u015fsak savunmas\u0131n\u0131 al\u0131yoruz, k\u00fcrs\u00fcde kalmas\u0131nda sak\u0131nca varsa a\u00e7\u0131\u011fa al\u0131yoruz. M\u00fccadele ayn\u0131 kararl\u0131l\u0131kta devam ediyor ama hakim teminat\u0131n\u0131n \u00f6z\u00fcn\u00fc zedelemeden, hakimleri iftiralar kar\u015f\u0131s\u0131nda sahipsiz, \u00e7aresiz b\u0131rakmadan izlenen bir yol. Birinci \u00f6nceli\u011fimiz hakimin teminat\u0131 ama hakime teminat olurken yarg\u0131da olu\u015facak suistimallere de s\u0131f\u0131r toleransla yakla\u015f\u0131yoruz. Bunu dengeli g\u00f6t\u00fcr\u00fcyoruz.\"\n\n\"1500 hakim savc\u0131 ankes\u00f6re tak\u0131ld\u0131\" iddias\u0131\n\n\"HSK'nin \u00f6n\u00fcnde 1500 hakim ve savc\u0131yla ilgili ankes\u00f6r soru\u015fturmas\u0131n\u0131n bekletildi\u011fi\" iddialar\u0131na yan\u0131t veren Mehmet Y\u0131lmaz, hakim ve savc\u0131larla ilgili \u00e7al\u0131\u015fmalarda ana dellilerin belli oldu\u011funu vurgulad\u0131.\n\nY\u0131lmaz, \u015funlar\u0131 s\u00f6yledi:\n\n\"Ankes\u00f6r uygulamas\u0131 hep yanl\u0131\u015f bilgiyle tart\u0131\u015f\u0131lan bir konu. \u00d6nce dediler ki 'Yarg\u0131da k\u00fcrs\u00fcde devam eden 1500 ki\u015filik bir grup var.' HSK taraf\u0131ndan 1500 ki\u015fiyle ilgili yap\u0131lm\u0131\u015f bir ankes\u00f6r soru\u015fturmas\u0131 yok. Soru\u015fturmay\u0131 ankes\u00f6r soru\u015fturmas\u0131 diye yapm\u0131yoruz. T\u00fcm bilgi ve belgeleri de\u011ferlendiriyoruz. \u015eah\u0131s hakk\u0131nda FET\u00d6'ye iltisak, m\u00fcnasebet ve irtibat\u0131 belirleyen ne varsa t\u00fcm delillerin \u00fczerine gidiyoruz. Tek bir delilin \u00fczerine gitmiyoruz. Ankes\u00f6r uygulamas\u0131n\u0131 da isteyen biziz zaten. Bizim d\u0131\u015f\u0131m\u0131zda haz\u0131rlanm\u0131\u015f da bizim \u00fczerine gitmedi\u011fimiz bir listenin varl\u0131\u011f\u0131 gibi bir hava yarat\u0131lmaya \u00e7al\u0131\u015f\u0131l\u0131yor. Bu, m\u00fcmk\u00fcn de\u011fil.\n\nE\u011fer birileri bizim d\u0131\u015f\u0131m\u0131zda ankes\u00f6r kullanan insanlar tespit etmi\u015f de bize bildirmiyorsa su\u00e7 i\u015fliyor demektir. Bu da m\u00fcmk\u00fcn de\u011fil.\"\n\n\u0130ncelemelerde ByLock i\u00e7erikleri, tan\u0131k beyanlar\u0131, di\u011fer delil havuzlar\u0131, mahrem imamlarla irtibat olup olmad\u0131\u011f\u0131n\u0131n yan\u0131 s\u0131ra t\u00fcm dosyalarda ankes\u00f6r incelemesini de yapt\u0131rd\u0131klar\u0131n\u0131 dile getiren Y\u0131lmaz, \"En k\u00fc\u00e7\u00fck iddia bile de\u011ferlendiriliyor ama iftiraya izin vermeden, hakimlik teminat\u0131n\u0131n \u00f6z\u00fc zedelenmeden, HSK'nin ger\u00e7ek misyonu zarar g\u00f6rmeden.\" dedi.\n\nMehmet Y\u0131lmaz, HSK'nin bunu yaparken yarg\u0131 i\u00e7indeki k\u00f6t\u00fcleri, ulvi amac\u0131 zehirleyenlerin hepsini saptay\u0131p s\u0131f\u0131r toleransla sistemin d\u0131\u015f\u0131na atma amac\u0131nda oldu\u011funu vurgulad\u0131.\n\n-\"HSK, FET\u00d6 ile m\u00fccadelede \u00e7ok net\"\n\nMehmet Y\u0131lmaz, FET\u00d6'n\u00fcn toplumda zarar vermedi\u011fi kimsenin kalmad\u0131\u011f\u0131n\u0131, topluma b\u00fcy\u00fck bedeller \u00f6detti\u011fini s\u00f6yledi.\n\nHSK'nin FET\u00d6 ile m\u00fccadelede \u00e7ok net bir kurum oldu\u011funu vurgulayan Y\u0131lmaz, \u015funlar\u0131 dile getirdi:\n\n\"HSK, darbe sabah\u0131ndan beri, daha ortada KHK yokken, ola\u011fan\u00fcst\u00fc hal yokken tavr\u0131n\u0131 g\u00f6stermi\u015f bir kurum. Darbe \u00f6ncesinde de 2014'te 'i\u00e7imdeki ter\u00f6ristleri temizleyece\u011fim' diye aya\u011fa kalkm\u0131\u015f ve o \u015fartlarda 130 \u00f6nemli say\u0131lan FET\u00d6 mensubunu darbe \u00f6ncesi sistemin d\u0131\u015f\u0131na itebilmi\u015f bir kurum. Sonras\u0131nda da bu \u00e7al\u0131\u015fmalar\u0131 yaparken yarg\u0131n\u0131n t\u00fcm \u00f6rg\u00fctlerinden, \u00fclkenin t\u00fcm \u00f6rg\u00fctlerinden, iktidar\u0131yla muhalefetiyle takdir g\u00f6rm\u00fc\u015f bir kurum. Hi\u00e7 adaletten ayr\u0131lmadan, kanun ve hukuktan ayr\u0131lmadan i\u015flem yapan, en ola\u011fan\u00fcst\u00fc d\u00f6nemde dahi hukuktan ayr\u0131lmam\u0131\u015f bir kurumdan bahsediyoruz. Hesab\u0131m\u0131z a\u00e7\u0131k, net. S\u00f6ylentiler \u00fcz\u00fcyor ama HSK bu konuda \u00e7ok rahat. Biz yine inand\u0131\u011f\u0131m\u0131z \u015fekilde, hakim teminat\u0131n\u0131 koruyarak, ger\u00e7ek misyonumuza sahip \u00e7\u0131karak, sadece \u00e7ete mensuplar\u0131n\u0131 de\u011fil, bireysel olarak bu mesle\u011fi kirletenleri de hi\u00e7 g\u00f6zya\u015f\u0131na bakmadan mesle\u011fin d\u0131\u015f\u0131na \u00e7\u0131karmaya kararl\u0131y\u0131z.\n\nBu memleket in\u015fallah bir daha yarg\u0131da hi\u00e7bir ter\u00f6r \u00f6rg\u00fct\u00fc grubunun yarg\u0131sal yetkilerini kendi ama\u00e7lar\u0131 i\u00e7in kullanmas\u0131na izin vermeyecektir. Al\u0131nan ders b\u00fcy\u00fckt\u00fcr. \u00c7ok b\u00fcy\u00fck bedel \u00f6denmi\u015ftir. \u0130n\u015fallah bundan toplumun her kesimi ders \u00e7\u0131karacak, yarg\u0131y\u0131 g\u00f6z bebe\u011fimiz gibi tutaca\u011f\u0131z. Hi\u00e7bir grubun yarg\u0131sal yetkilerini k\u00f6t\u00fcye kullanmas\u0131na yol a\u00e7abilecek en ufak bir ihmale dahi taviz vermeyece\u011fiz.\"\n\n400 hakim savc\u0131yla ilgili inceleme masada\n\nMehmet Y\u0131lmaz, ola\u011fan\u00fcst\u00fc halin kald\u0131r\u0131lmas\u0131n\u0131n ard\u0131ndan 31 Temmuz 2018 tarihinde y\u00fcr\u00fcrl\u00fc\u011fe giren 375 say\u0131l\u0131 Kanun H\u00fckm\u00fcnde Kararname'den sonra 219 hakim ve savc\u0131 hakk\u0131nda daha i\u015flem yapt\u0131klar\u0131n\u0131 bildirdi.\n\nHSK Ba\u015fkanvekili Mehmet Y\u0131lmaz, son yap\u0131lan a\u00e7\u0131\u011fa almalar\u0131n ard\u0131ndan FET\u00d6 ile iltisakl\u0131, irtibatl\u0131 hakim ve savc\u0131larla ilgili incelemelerin devam etti\u011fini belirterek, \"\u015eu anda 400 hakim savc\u0131 ile ilgili devam eden dosya var. Bu soru\u015fturma adalet m\u00fcfetti\u015flerimizin elinde ayn\u0131 titizlikle ara\u015ft\u0131r\u0131l\u0131yor. B\u00fct\u00fcn belge, bilgiler toplan\u0131yor. Buna g\u00f6re aklanacak hakim savc\u0131 aklan\u0131yor zaten ama o bilgi, belgelerde iltisak ve irtibat\u0131 belirleyen deliller saptand\u0131\u011f\u0131 anda hi\u00e7 kimsenin ku\u015fkusu olmas\u0131n ki HSK'nin bu konuda hi\u00e7 tolerans\u0131 yok.\" \u015feklinde konu\u015ftu.\n\nKaynak: AA", "keywords": [], "meta_keywords": [""], "tags": ["Mehmet Y\u0131lmaz"], "authors": [], "publish_date": null, "summary": "", "article_html": "", "meta_description": "Hakimler ve Savc\u0131lar Kurulu (HSK) Ba\u015fkanvekili ve 2. Daire Ba\u015fkan\u0131 Mehmet Y\u0131lmaz, HSK'nin kendine ula\u015fan, ciddi oldu\u011fu konusunda somut bilgiler, belgeler i\u00e7eren bulgular\u0131 hi\u00e7 teredd\u00fcts\u00fcz ara\u015ft\u0131rmaya devam etti\u011fini, somut, kanaat verici bulgular i\u00e7eren her olay\u0131 sonuna kadar inceledi\u011fini bildirdi.", "meta_lang": "tr", "meta_favicon": "/touch-icon-iphone.png", "meta_data": {"description": "Hakimler ve Savc\u0131lar Kurulu (HSK) Ba\u015fkanvekili ve 2. Daire Ba\u015fkan\u0131 Mehmet Y\u0131lmaz, HSK'nin kendine ula\u015fan, ciddi oldu\u011fu konusunda somut bilgiler, belgeler i\u00e7eren bulgular\u0131 hi\u00e7 teredd\u00fcts\u00fcz ara\u015ft\u0131rmaya devam etti\u011fini, somut, kanaat verici bulgular i\u00e7eren her olay\u0131 sonuna kadar inceledi\u011fini bildirdi.", "image": "https://foto.haberler.com/haber/2020/01/24/hsk-baskanvekili-mehmet-yilmaz-aa-ya-konustu-12847863_local.jpg", "medium": "news", "dateCreated": "2020-01-24T12:12:05+03:00", "dateUpdated": "2020-01-24T12:12:05+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "HSK Ba\u015fkanvekili Mehmet Y\u0131lmaz, AA'ya konu\u015ftu A\u00e7\u0131klamas\u0131", "description": "Hakimler ve Savc\u0131lar Kurulu (HSK) Ba\u015fkanvekili ve 2. Daire Ba\u015fkan\u0131 Mehmet Y\u0131lmaz, HSK'nin kendine ula\u015fan, ciddi oldu\u011fu konusunda somut bilgiler, belgeler i\u00e7eren bulgular\u0131 hi\u00e7 teredd\u00fcts\u00fcz ara\u015ft\u0131rmaya devam etti\u011fini, somut, kanaat verici bulgular i\u00e7eren her olay\u0131 sonuna kadar inceledi\u011fini bildirdi.", "url": "https://www.haberler.com/hsk-baskanvekili-mehmet-yilmaz-aa-ya-konustu-12847863-haberi/", "image": {"identifier": "https://foto.haberler.com/haber/2020/01/24/hsk-baskanvekili-mehmet-yilmaz-aa-ya-konustu-12847863_local.jpg", "secure_url": "https://foto.haberler.com/haber/2020/01/24/hsk-baskanvekili-mehmet-yilmaz-aa-ya-konustu-12847863_local.jpg", "width": 1274, "height": 675}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/hsk-baskanvekili-mehmet-yilmaz-aa-ya-konustu-12847863-haberi/"}