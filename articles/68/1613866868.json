{"source_url": "https://www.merhabahaber.com", "url": "https://www.merhabahaber.com/bilim-kurulu-uyesi-tarih-verdi-vaka-sayisinda-ciddi-dusus-bekliyoruz-1821992h.htm", "title": "Bilim Kurulu \u00dcyesi tarih verdi: Vaka say\u0131s\u0131nda ciddi d\u00fc\u015f\u00fc\u015f bekliyoruz", "top_image": "https://d.merhabahaber.com/news/1192895.jpg", "meta_img": "https://d.merhabahaber.com/news/1192895.jpg", "images": ["https://www.merhabahaber.com/d/banner/2.20140714153808.jpg", "https://www.merhabahaber.com/d/banner/konya_eleman_ilan.jpg", "https://www.merhabahaber.com/d/banner/akademi_merhaba.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://d.merhabahaber.com/news/1192895.jpg", "https://www.merhabahaber.com/d/banner/160-600-yeni-banner-_160x600.jpg", "https://www.merhabahaber.com/d/banner/whatsapp-image-2020-02-07-at-15.55.35.jpeg", "https://www.merhabahaber.com/d/assets/logo-dark.svg", "https://www.merhabahaber.com/d/banner/egazete.png", "https://www.merhabahaber.com/d/banner/rekloyani-metal_1207x244.jpg"], "movies": [], "text": "Bilim Kurulu \u00dcyesi tarih verdi: Vaka say\u0131s\u0131nda ciddi d\u00fc\u015f\u00fc\u015f bekliyoruz Bilim Kurulu \u00dcyesi Prof. Dr. Yamanel, vir\u00fcs \u00f6nlemlerin devam etmesi durumunda haziran ortas\u0131ndan itibaren vaka say\u0131lar\u0131nda ciddi d\u00fc\u015f\u00fc\u015f beklendi\u011fini s\u00f6yledi.\n\nG\u00fclhane E\u011fitim ve Ara\u015ft\u0131rma Hastanesi (GATA) Yo\u011fun Bak\u0131m ve \u0130\u00e7 Hastal\u0131klar\u0131 Uzman\u0131 ve Bilim Kurulu \u00dcyesi Prof. Dr. Levent Yamanel, koronavir\u00fcs \u00f6nlemleri ve seyrine ili\u015fkin a\u00e7\u0131klamalarda bulundu.\n\nYaz aylar\u0131nda s\u0131cakl\u0131\u011f\u0131n artmas\u0131yla viral solunum yolu enfeksiyonlar\u0131nda azalma g\u00f6r\u00fcld\u00fc\u011f\u00fcn\u00fc, koronavir\u00fcs\u00fcn hem ultraviyole \u0131\u015f\u0131nlar\u0131na hem de \u0131s\u0131ya duyarl\u0131 oldu\u011funun bilindi\u011fini s\u00f6yledi. Yamanel, \"Bu nedenle vaka say\u0131lar\u0131n\u0131n yaz aylar\u0131nda azalaca\u011f\u0131n\u0131 \u00fcmit ediyorum. Tabii ki bunu zaman g\u00f6sterecek, ama tabii \u015fu anda da havalar s\u0131cak ve olumlu etkilerini yava\u015f yava\u015f g\u00f6r\u00fcyoruz\" dedi. Vir\u00fcs\u00fcn birtak\u0131m mutasyonlardan ge\u00e7ti\u011fine ili\u015fkin verilerin oldu\u011funu, ancak g\u00fc\u00e7 kaybetti\u011fine dair bir verinin hen\u00fcz bulunmad\u0131\u011f\u0131n\u0131 ifade eden Prof. Dr. Yamanel, \"Yo\u011fun bak\u0131m, ent\u00fcbe hasta say\u0131lar\u0131m\u0131zda azalma mevcut, yine \u00f6len hasta say\u0131lar\u0131m\u0131zda da azalma var. Bunlar hem s\u0131cakl\u0131\u011f\u0131n art\u0131\u015f\u0131na da ba\u011fl\u0131 olabilir hem de ald\u0131\u011f\u0131m\u0131z tedbirlerin bir \u00fcr\u00fcn\u00fc olarak da bunu g\u00f6zlemliyor olabiliriz\" ifadelerini kulland\u0131.\n\n'D\u00dc\u015e\u00dc\u015eTE SOKA\u011eA \u00c7IKMA KISITLAMASI \u00c7OK ETK\u0130L\u0130'\n\nProf. Dr. Yamanel, soka\u011fa \u00e7\u0131kma k\u0131s\u0131tlamas\u0131n\u0131n son d\u00f6nemde vaka say\u0131lar\u0131nda ya\u015fanan d\u00fc\u015f\u00fc\u015fe etkisine dikkat \u00e7ekerek, \"Bence bu d\u00fc\u015f\u00fc\u015f\u00fcn en \u00f6nemli nedenlerinden bir tanesi ald\u0131\u011f\u0131m\u0131z tedbirler. Tabii ki soka\u011fa \u00e7\u0131kma yasaklar\u0131n\u0131n \u00e7ok etkili oldu\u011funa inan\u0131yorum. Yine ald\u0131\u011f\u0131m\u0131z tedbirlerin de \u00e7ok etkili oldu\u011funu biliyoruz. \u00d6zellikle maske takman\u0131n, sosyal mesafeye uyman\u0131n mutlaka \u00e7ok b\u00fcy\u00fck etkileri oldu\u011funa inan\u0131yorum. Bence bayramda soka\u011fa \u00e7\u0131kma yasa\u011f\u0131 \u00e7ok \u00f6nemli bir karar. Bizim k\u00fclt\u00fcr\u00fcm\u00fczde bayramla\u015fma var, sar\u0131lma, tokala\u015fma gibi k\u00fclt\u00fcrlerimiz var. Tabii bunlar da bula\u015ft\u0131r\u0131c\u0131l\u0131\u011f\u0131 art\u0131ran \u015feyler, bunlar\u0131 d\u00fc\u015f\u00fcnerek 81 ilde soka\u011fa \u00e7\u0131kma yasa\u011f\u0131 olu\u015fturuldu. Yasak gelmeseydi hem temas artmas\u0131yla hem de kalabal\u0131klar\u0131n olu\u015fmas\u0131yla yine vaka say\u0131lar\u0131nda art\u0131\u015f olabilirdi\" diye konu\u015ftu.\n\nK\u0130TLE BA\u011eI\u015eIKLI\u011eI\n\n150 bin ki\u015fiye uygulanacak tarama testi sayesinde koronavir\u00fcse kar\u015f\u0131 toplumun ba\u011f\u0131\u015f\u0131kl\u0131k seviyesinin belirlenece\u011fini belirten Prof. Dr. Yamanel, \"Hastal\u0131\u011f\u0131 ge\u00e7irip tamamen iyile\u015fenlerde bir ba\u011f\u0131\u015f\u0131kl\u0131k s\u00f6z konusu. Bir de 'hayalet ta\u015f\u0131y\u0131c\u0131' dedi\u011fimiz hastal\u0131\u011f\u0131 ayakta ge\u00e7iren, sa\u011fl\u0131kl\u0131 olarak ge\u00e7iren insanlar var. Tabii bunlar da ba\u011f\u0131\u015f\u0131kl\u0131\u011f\u0131 kazan\u0131yorlar. B\u00f6ylece bir\u00e7ok insan ba\u011f\u0131\u015f\u0131klanm\u0131\u015f oluyor. Ama tabii ki onun tam olarak y\u00fczdesini \u015fu anda tahmin edemiyoruz. Hem hayalet ta\u015f\u0131y\u0131c\u0131lar\u0131n tespiti ile alakal\u0131 bu hem de dedi\u011finiz gibi kitle ba\u011f\u0131\u015f\u0131kl\u0131\u011f\u0131n\u0131n ne kadar oldu\u011funun tespiti a\u00e7\u0131s\u0131ndan yap\u0131lacak testler bunlar. Bu tabii filyasyondan ayr\u0131, farkl\u0131 bir \u015fey, tamamen tarama, 150 bin ki\u015fiyi se\u00e7erek taranacak ve onlardan y\u00fczde ka\u00e7\u0131n\u0131n ba\u011f\u0131\u015f\u0131kl\u0131\u011f\u0131 oldu\u011funu tespit edece\u011fiz. \u0130ki testimiz var, antikor ve PCR. Antikor testini tarama testi olarak kullanabiliriz. Bunlar tabii toplumda bu hastal\u0131\u011f\u0131 ge\u00e7irip ba\u011f\u0131\u015f\u0131kl\u0131k antikor kazanan ki\u015fileri tespit etmek a\u00e7\u0131s\u0131ndan tamamen rastgele se\u00e7ilen ki\u015filer aras\u0131ndan yap\u0131lan testler olacak\" ifadelerini kulland\u0131.\n\n'HAZ\u0130RAN ORTASINDA SAYILARIN \u00c7OK AZALDI\u011eINI G\u00d6REB\u0130L\u0130R\u0130Z'\n\nProf. Dr. Yamanel, T\u00fcrkiye'nin \u015fu anda iyi yolda oldu\u011funu, ancak tedbirlerin s\u00fcrd\u00fcr\u00fclmesi gerekti\u011fini kaydederek, \"E\u011fer tedbirleri iyi \u015fekilde uygulayabilirsek, devam edebilirsek buna, \u00e7ok yak\u0131n zamanda haziran ortalar\u0131nda vaka say\u0131lar\u0131n\u0131n \u00e7ok azald\u0131\u011f\u0131n\u0131 g\u00f6r\u00fcp, daha g\u00fczel \u015feyler konu\u015fabiliriz. Vakalar a\u00e7\u0131s\u0131ndan \u00e7ok iyi gidiyoruz. Bunun iki nedeni olabilir. Bir tanesi tedbirlerimiz halk\u0131m\u0131z taraf\u0131ndan \u00e7ok iyi \u015fekilde kavrand\u0131 ve uygulan\u0131yor. \u0130kincisi de sa\u011fl\u0131k sistemimizin \u00e7ok iyi olmas\u0131. \u00d6zellikle yo\u011fun bak\u0131m sistemimiz ve yo\u011fun bak\u0131m\u0131 prati\u011fimizin \u00e7ok iyi olmas\u0131, bu iki etken olarak say\u0131labilir\" dedi.\n\nY\u0131kanabilir maskeler konusunda olumlu g\u00f6r\u00fc\u015f ifade eden Prof. Dr. Yamanel, \"Y\u0131kanabilir maskeleri \u00f6neriyoruz, \u00f6zellikle pamuklu kuma\u015ftan iki kat yap\u0131lan, ti\u015f\u00f6rtten dahi yap\u0131labilir bu. Pamuklu kuma\u015f\u0131n vir\u00fcsten korudu\u011funa dair yay\u0131nlar var \u00f6zellikle ti\u015f\u00f6rtten yap\u0131lan iki katl\u0131 maskelerin kullan\u0131m\u0131 \u00f6neriliyor. Bunlar y\u0131kan\u0131p \u00fct\u00fclendikten sonra tekrar tekrar kullan\u0131labiliyor. Tabii koruyucu etkisi var\" mesaj\u0131n\u0131 verdi.lan testler olacak\" ifadelerini kulland\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Bilim Kurulu \u00dcyesi Prof. Dr. Yamanel, vir\u00fcs \u00f6nlemlerin devam etmesi durumunda haziran ortas\u0131ndan itibaren vaka say\u0131lar\u0131nda ciddi d\u00fc\u015f\u00fc\u015f beklendi\u011fini s\u00f6yledi.", "meta_lang": "tr", "meta_favicon": "https://www.merhabahaber.com/d/assets/favicon/favicon.ico", "meta_data": {"viewport": "width=device-width, initial-scale=1", "description": "Bilim Kurulu \u00dcyesi Prof. Dr. Yamanel, vir\u00fcs \u00f6nlemlerin devam etmesi durumunda haziran ortas\u0131ndan itibaren vaka say\u0131lar\u0131nda ciddi d\u00fc\u015f\u00fc\u015f beklendi\u011fini s\u00f6yledi.", "og": {"type": "article", "site_name": "Merhaba Haber", "url": "https://www.merhabahaber.com/bilim-kurulu-uyesi-tarih-verdi-vaka-sayisinda-ciddi-dusus-bekliyoruz-1821992h.htm", "title": "Bilim Kurulu \u00dcyesi tarih verdi: Vaka say\u0131s\u0131nda ciddi d\u00fc\u015f\u00fc\u015f bekliyoruz", "description": "Bilim Kurulu \u00dcyesi Prof. Dr. Yamanel, vir\u00fcs \u00f6nlemlerin devam etmesi durumunda haziran ortas\u0131ndan itibaren vaka say\u0131lar\u0131nda ciddi d\u00fc\u015f\u00fc\u015f beklendi\u011fini s\u00f6yledi.", "image": {"identifier": "https://d.merhabahaber.com/news/1192895.jpg", "width": 702, "height": 351}}, "twitter": {"card": "summary_large_image", "site": "@merhabahaber", "url": "https://www.merhabahaber.com/bilim-kurulu-uyesi-tarih-verdi-vaka-sayisinda-ciddi-dusus-bekliyoruz-1821992h.htm", "title": "Bilim Kurulu \u00dcyesi tarih verdi: Vaka say\u0131s\u0131nda ciddi d\u00fc\u015f\u00fc\u015f bekliyoruz", "description": "Bilim Kurulu \u00dcyesi Prof. Dr. Yamanel, vir\u00fcs \u00f6nlemlerin devam etmesi durumunda haziran ortas\u0131ndan itibaren vaka say\u0131lar\u0131nda ciddi d\u00fc\u015f\u00fc\u015f beklendi\u011fini s\u00f6yledi.", "image": "https://d.merhabahaber.com/news/1192895.jpg"}, "robots": "max-snippet:-1, max-image-preview:large, max-video-preview:-1", "generator": "CM News 6.0"}, "canonical_link": "https://www.merhabahaber.com/bilim-kurulu-uyesi-tarih-verdi-vaka-sayisinda-ciddi-dusus-bekliyoruz-1821992h.htm"}