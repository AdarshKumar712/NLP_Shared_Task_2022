{"source_url": "https://www.yenicaggazetesi.com.tr", "url": "https://www.yenicaggazetesi.com.tr/bankalarin-ust-yonetim-odemeleri-54947yy.htm", "title": "Bankalar\u0131n \u00fcst y\u00f6netim \u00f6demeleri", "top_image": "https://cdn.yenicaggazetesi.com.tr/author/389_b.jpg", "meta_img": "https://cdn.yenicaggazetesi.com.tr/author/389_b.jpg", "images": ["https://cdn.yenicaggazetesi.com.tr/author/24706_b.jpg", "https://www.yenicaggazetesi.com.tr/s/i/img-rep.gif", "https://cdn.yenicaggazetesi.com.tr/author/5213_b.jpg", "https://cdn.yenicaggazetesi.com.tr/author/24669_b.jpg", "https://cdn.yenicaggazetesi.com.tr/author/24718_b.jpg", "https://www.yenicaggazetesi.com.tr/d/birincisayfa/2202YC01_2019.gif", "https://www.yenicaggazetesi.com.tr/d/banner/2611DOK01_2018.gif", "https://www.yenicaggazetesi.com.tr/s/i/1x1.gif", "https://cdn.yenicaggazetesi.com.tr/author/389_b.jpg", "https://www.yenicaggazetesi.com.tr/d/banner/gazteler.jpeg", "https://www.yenicaggazetesi.com.tr/d/other/sar.jpg", "https://cdn.yenicaggazetesi.com.tr/author/24704_b.jpg", "https://www.yenicaggazetesi.com.tr/d/other/ctson.jpg", "https://cdn.yenicaggazetesi.com.tr/author/5_b.jpg", "https://www.yenicaggazetesi.com.tr/d/banner/261101GUN_2018.gif", "https://www.yenicaggazetesi.com.tr/d/other/dfs-004-001-011.jpg", "https://www.yenicaggazetesi.com.tr/s/i/logo.png", "https://cdn.yenicaggazetesi.com.tr/author/16_b.jpg", "https://cdn.yenicaggazetesi.com.tr/author/24713_b.jpg", "https://www.yenicaggazetesi.com.tr/d/other/kutu.png", "https://cdn.yenicaggazetesi.com.tr/news_t/363623.jpg"], "movies": [], "text": "Bankac\u0131l\u0131k sekt\u00f6r\u00fc i\u00e7in 2019 y\u0131l\u0131 ger\u00e7ekten zor ge\u00e7ti.\n\nDahas\u0131 banka \u00e7al\u0131\u015fanlar\u0131 i\u00e7in zor bir y\u0131ld\u0131 diyebiliriz. Bir\u00e7ok bankac\u0131 son \u00fc\u00e7 y\u0131lda oldu\u011fu gibi ge\u00e7en y\u0131lda i\u015fsiz kald\u0131.\n\n2019 y\u0131l\u0131nda i\u015fsiz kalan bankac\u0131 say\u0131s\u0131n\u0131n 2 binin \u00fczerinde oldu\u011fu tahmin ediliyor. En sa\u011fl\u0131kl\u0131 rakam\u0131 T\u00fcrkiye Bankalar Birli\u011fi bir s\u00fcre sonra a\u00e7\u0131klar. Ancak biz bankalar\u0131n a\u00e7\u0131klad\u0131\u011f\u0131 y\u0131l sonu bilan\u00e7olar\u0131na bakt\u0131\u011f\u0131m\u0131zda bir ikisinin d\u0131\u015f\u0131nda neredeyse hepsinin personel \u00e7\u0131kartt\u0131\u011f\u0131n\u0131 g\u00f6r\u00fcyoruz.\n\nBaz\u0131 bankalar bin ki\u015fi gibi rekor seviyede personel \u00e7\u0131kart\u0131rken, baz\u0131lar\u0131n\u0131n da k\u00fc\u00e7\u00fck oyunlarla bu rakam\u0131 manip\u00fcle etti\u011fini g\u00f6r\u00fcyoruz.\n\n\u015eube kapat\u0131p personel \u00e7\u0131kartan bankalar, direkt sat\u0131\u015f ad\u0131n\u0131 verdikleri birime \u00f6\u011frencileri i\u015fi al\u0131yorlar. \u00d6\u011frencileri i\u015fe almalar\u0131 elbette g\u00fczel ama bu uygulama mevsimlik i\u015f\u00e7i gibi. Asgari \u00fccret ve primle i\u015fe al\u0131yor ve bir iki ay \u00e7al\u0131\u015ft\u0131r\u0131p i\u015ften \u00e7\u0131kart\u0131yor. Direkt sat\u0131\u015fta en uzun \u00e7al\u0131\u015fma \u00f6mr\u00fc her halde 1 y\u0131ld\u0131r. \u00c7\u00fcnk\u00fc ko\u015fullar \u00e7ok a\u011f\u0131r. \u00d6yle bir \u015fubeye ba\u011fl\u0131 de\u011filsin.\n\nElinde k\u00fc\u00e7\u00fck bir tablet sokaklar\u0131 dola\u015f\u0131yorsun ve kredi kart\u0131, sigorta ve benzeri \u00fcr\u00fcnleri pazarl\u0131yorsun. Sana verilen hedefleri tutturamad\u0131\u011f\u0131n zaman 3 ayda kovuluyorsun. Genelde verilen hedeflerin fazlal\u0131\u011f\u0131 nedeniyle gen\u00e7ler 3 ayda kovuluyor.\n\nBanka bu konuda \u00e7ok rahat, \u00e7\u00fcnk\u00fc d\u0131\u015far\u0131da kovulan\u0131n yerine alabilece\u011fi milyonlarca gen\u00e7 var.\n\n\u0130\u015fte bu gen\u00e7ler bankalar\u0131n kovdu\u011fu personel say\u0131s\u0131n\u0131 gizlemede kullan\u0131l\u0131yor. 10-15 y\u0131ll\u0131k bankac\u0131y\u0131 kov, yerine tencere tava sat\u0131c\u0131s\u0131 gibi pazarlamac\u0131 al. \u00dc\u00e7 ay sonra onu da kov yerine bir ba\u015fkas\u0131n\u0131 al.\n\n\u0130\u015fte bu nedenle ka\u00e7 bankac\u0131n\u0131n i\u015finden oldu\u011fu net olarak bilinmiyor.\n\nBilinen bir \u015fey var ki, ge\u00e7en y\u0131l bir\u00e7ok banka personel \u00e7\u0131kartt\u0131.\n\nCeo Pirimleri\n\nBankalarda ya\u015fanan en b\u00fcy\u00fck \u00e7eli\u015fki ise bir yandan kriz bahanesiyle personel \u00e7\u0131kart\u0131rken, di\u011fer yandan CEO ve \u00fcst y\u00f6netim \u00f6demelerindeki art\u0131\u015f. Son a\u00e7\u0131klanan banka bilan\u00e7olar\u0131nda \u00fcst y\u00f6netim \u00f6demelerinde ciddi bir art\u0131\u015f var.\n\n\u00dcstelik bu bankalar\u0131n b\u00fcy\u00fck bir b\u00f6l\u00fcm\u00fc halka a\u00e7\u0131k ve bunun denetimi yap\u0131lm\u0131yor.\n\nBak\u0131yoruz bankaya son bir y\u0131lda bin ki\u015fiyi i\u015ften \u00e7\u0131kartm\u0131\u015f, kar\u0131 y\u00fczde 20'nin \u00fczerinde d\u00fc\u015fm\u00fc\u015f ama \u00fcst y\u00f6netim kendilerine \u00f6denen \u00fccretleri ve primleri y\u00fczde 34 artt\u0131rm\u0131\u015f.\n\nBu i\u015f ahlak\u0131na s\u0131\u011far m\u0131?\n\nBDDK'n\u0131n \u00e7ok acil banka \u00fcst y\u00f6netim harcama ve primlerine s\u0131n\u0131rlama getirmeli. Amerika bu i\u015fi \u00e7oktan halletti.\n\nBir bankan\u0131n \u00fcst y\u00f6netiminin alaca\u011f\u0131 prim s\u0131n\u0131rl\u0131d\u0131r. Bizde ise adamlar oturup kendi kafas\u0131na g\u00f6re hesap kitap yap\u0131yor.\n\nCEO'ya 10 milyon, filan genel m\u00fcd\u00fcr yard\u0131mc\u0131s\u0131na 2 milyon verdik gitti.\n\nBu arada unutmadan en \u00e7ok i\u015ften \u00e7\u0131kartma yapan insan kaynaklar\u0131ndan sorumlu genel m\u00fcd\u00fcr yard\u0131mc\u0131lar\u0131 da en \u00e7ok prim alan \u00fcst y\u00f6neticiler aras\u0131nda.\n\nKi\u015fisel veri oldu\u011fu i\u00e7in buradan a\u00e7\u0131klayam\u0131yorum ama en \u00e7ok personel \u00e7\u0131kartan bankalar\u0131n insan kaynaklar\u0131ndan sorumlu genel m\u00fcd\u00fcr yard\u0131mc\u0131lar\u0131n\u0131n bu sene ne kadar prim ald\u0131\u011f\u0131n\u0131 BDDK inceleyebilir.\n\nBunu halka a\u00e7\u0131k bankalar\u0131n genel kurulunda da k\u00fc\u00e7\u00fck ortaklar yapabilir. 1 lot bile hisse senediniz varsa gidin genel kurula ve \u00fcst y\u00f6neticilere ne kadar \u00f6denmi\u015f sorun. \u00c7\u00fcnk\u00fc siz bu bankan\u0131n en k\u00fc\u00e7\u00fck de olsa orta\u011f\u0131s\u0131n\u0131z.\n\nK\u00fc\u00e7\u00fck orta\u011f\u0131n hesap sormad\u0131\u011f\u0131, BDDK'n\u0131n s\u0131n\u0131rlama getirmedi\u011fi bankac\u0131l\u0131k sekt\u00f6r\u00fcnde CEO ve \u00fcst y\u00f6netim elbette kafas\u0131na g\u00f6re prim al\u0131r.", "keywords": [], "meta_keywords": ["Remzi \u00d6ZDEM\u0130R"], "tags": [], "authors": ["Remzi \u00d6zdemi\u0307r"], "publish_date": null, "summary": "", "article_html": "", "meta_description": "Bankac\u0131l\u0131k sekt\u00f6r\u00fc i\u00e7in 2019 y\u0131l\u0131 ger\u00e7ekten zor ge\u00e7ti.\u00a0Dahas\u0131 banka \u00e7al\u0131\u015fanlar\u0131 i\u00e7in zor bir y\u0131ld\u0131 diyebiliriz. Bir\u00e7ok bankac\u0131...", "meta_lang": "tr", "meta_favicon": "", "meta_data": {"keywords": "Remzi \u00d6ZDEM\u0130R", "description": "Bankac\u0131l\u0131k sekt\u00f6r\u00fc i\u00e7in 2019 y\u0131l\u0131 ger\u00e7ekten zor ge\u00e7ti.&nbsp;Dahas\u0131 banka \u00e7al\u0131\u015fanlar\u0131 i\u00e7in zor bir y\u0131ld\u0131 diyebiliriz. Bir\u00e7ok bankac\u0131...", "DC.date.issued": "2020-02-22T00:00:00+03:00", "og": {"site_name": "Yeni \u00c7a\u011f Gazetesi", "url": "https://www.yenicaggazetesi.com.tr/bankalarin-ust-yonetim-odemeleri-54947yy.htm", "title": "Bankalar\u0131n \u00fcst y\u00f6netim \u00f6demeleri - Remzi \u00d6ZDEM\u0130R", "description": "Bankac\u0131l\u0131k sekt\u00f6r\u00fc i\u00e7in 2019 y\u0131l\u0131 ger\u00e7ekten zor ge\u00e7ti.&nbsp;Dahas\u0131 banka \u00e7al\u0131\u015fanlar\u0131 i\u00e7in zor bir y\u0131ld\u0131 diyebiliriz. Bir\u00e7ok bankac\u0131...", "image": "https://cdn.yenicaggazetesi.com.tr/author/389_b.jpg", "type": "article"}, "twitter": {"card": "summary", "site": "@Gazete_Yenicag", "url": "https://www.yenicaggazetesi.com.tr/bankalarin-ust-yonetim-odemeleri-54947yy.htm", "title": "Bankalar\u0131n \u00fcst y\u00f6netim \u00f6demeleri - Remzi \u00d6ZDEM\u0130R", "description": "Bankac\u0131l\u0131k sekt\u00f6r\u00fc i\u00e7in 2019 y\u0131l\u0131 ger\u00e7ekten zor ge\u00e7ti.&nbsp;Dahas\u0131 banka \u00e7al\u0131\u015fanlar\u0131 i\u00e7in zor bir y\u0131ld\u0131 diyebiliriz. Bir\u00e7ok bankac\u0131...", "image": "https://cdn.yenicaggazetesi.com.tr/author/389_b.jpg"}, "author": "Remzi \u00d6ZDEM\u0130R", "google-site-verification": "nQ9sWzpmLdxP1iu6NsnHz7gP8VsvH6XQGzLh6WdzqYA"}, "canonical_link": "https://www.yenicaggazetesi.com.tr/bankalarin-ust-yonetim-odemeleri-54947yy.htm"}