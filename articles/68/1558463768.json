{"source_url": "https://www.haberler.com", "url": "https://www.haberler.com/izmir-de-toplu-ulasim-kullanimi-yuzde-79-azaldi-13051689-haberi/", "title": "\u0130zmir'de toplu ula\u015f\u0131m kullan\u0131m\u0131 y\u00fczde 79 azald\u0131", "top_image": "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg", "meta_img": "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362", "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg"], "movies": [], "text": "\u0130zmir'de toplu ula\u015f\u0131m kullan\u0131m\u0131 y\u00fczde 79 azald\u0131 \u0130zmir'de, yeni tip koronavir\u00fcs (Kovid-19) tedbirleri dolay\u0131s\u0131yla toplu ula\u015f\u0131m\u0131 kullananlar\u0131n oran\u0131 y\u00fczde 79 d\u00fc\u015ft\u00fc.\n\n\u0130zmir'de, yeni tip koronavir\u00fcs (Kovid-19) tedbirleri dolay\u0131s\u0131yla toplu ula\u015f\u0131m\u0131 kullananlar\u0131n oran\u0131 y\u00fczde 79 d\u00fc\u015ft\u00fc.\n\n\u0130zmir B\u00fcy\u00fck\u015fehir Belediyesine ba\u011fl\u0131 ESHOT Genel M\u00fcd\u00fcrl\u00fc\u011f\u00fcnden al\u0131nan bilgiye g\u00f6re, 17 Mart Sal\u0131 g\u00fcn\u00fc t\u00fcm toplu ula\u015f\u0131m ara\u00e7lar\u0131n\u0131 kullananlar\u0131n say\u0131s\u0131 435 bin 881 iken, bu rakam 24 Mart Sal\u0131 g\u00fcn\u00fc 179 bin 440'a geriledi.\n\nKent genelinde toplu ula\u015f\u0131m kullan\u0131m oran\u0131ndaki d\u00fc\u015f\u00fc\u015f\u00fcn nedenleri olarak, koronavir\u00fcs tedbirleri kapsam\u0131nda okullar\u0131n tatil olmas\u0131, 65 ya\u015f \u00fcst\u00fc ki\u015filerin kulland\u0131\u011f\u0131 ula\u015f\u0131m kartlar\u0131n\u0131n ask\u0131ya al\u0131nmas\u0131 ve \u0130\u00e7i\u015fleri Bakanl\u0131\u011f\u0131n\u0131n \u015fehir i\u00e7i ve \u015fehirler aras\u0131 \u00e7al\u0131\u015fan toplu ta\u015f\u0131ma ara\u00e7lar\u0131n\u0131n kapasitelerin y\u00fczde 50'si kadar yolcu ta\u015f\u0131mas\u0131na y\u00f6nelik genelgesi g\u00f6sterildi.\n\nESHOT yetkilileri, \u0130zmirlilerin ma\u011fdur olmamas\u0131 i\u00e7in servisten otob\u00fcslerin \u00e7ekilmedi\u011fini, her g\u00fcn ortalama 1200'e yak\u0131n otob\u00fcs\u00fcn kent genelinde hizmet verdi\u011fini belirtti.\n\nAra\u00e7lar dezenfekte ediliyor\n\nBu arada, her g\u00fcn binlerce ki\u015finin kulland\u0131\u011f\u0131 otob\u00fcs aktarma merkezleri s\u00fcrekli dezenfekte edilirken, ESHOT Genel M\u00fcd\u00fcrl\u00fc\u011f\u00fc b\u00fcnyesinde olu\u015fturulan ekipler de sefer aralar\u0131nda otob\u00fcslerin hijyenini sa\u011fl\u0131yor. Ara\u00e7larda, g\u00fcn sonunda da temizlik ve dezenfeksiyon d\u00fczenli olarak yap\u0131l\u0131yor.\n\nT\u00fcm \u015fof\u00f6rler kendilerine verilen maske ve eldivenlerle \u00e7al\u0131\u015f\u0131yor.\n\nOtob\u00fcs aktarma merkezlerindeki hareket memurluklar\u0131na da personelin ve vatanda\u015flar\u0131n kullan\u0131m\u0131 i\u00e7in el dezenfektanlar\u0131 da\u011f\u0131t\u0131l\u0131yor.\n\nKaynak: AA", "keywords": [], "meta_keywords": ["\u0130zmir", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "\u0130zmir'de, yeni tip koronavir\u00fcs (Kovid-19) tedbirleri dolay\u0131s\u0131yla toplu ula\u015f\u0131m\u0131 kullananlar\u0131n oran\u0131 y\u00fczde 79 d\u00fc\u015ft\u00fc.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130zmir'de, yeni tip koronavir\u00fcs (Kovid-19) tedbirleri dolay\u0131s\u0131yla toplu ula\u015f\u0131m\u0131 kullananlar\u0131n oran\u0131 y\u00fczde 79 d\u00fc\u015ft\u00fc.", "keywords": "\u0130zmir, G\u00fcncel", "image": "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg", "robots": "index, follow", "medium": "news", "dateCreated": "2020-03-25T13:24:03+03:00", "dateUpdated": "2020-03-25T13:41:24+03:00", "msapplication-starturl": "https://www.haberler.com", "article": {"id": 13051689, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130zmir, G\u00fcncel"}, "og": {"url": "https://www.haberler.com/izmir-de-toplu-ulasim-kullanimi-yuzde-79-azaldi-13051689-haberi/", "site_name": "Haberler.com", "locale": "tr_TR", "type": "article", "title": "\u0130zmir'de toplu ula\u015f\u0131m kullan\u0131m\u0131 y\u00fczde 79 azald\u0131", "description": "\u0130zmir'de, yeni tip koronavir\u00fcs (Kovid-19) tedbirleri dolay\u0131s\u0131yla toplu ula\u015f\u0131m\u0131 kullananlar\u0131n oran\u0131 y\u00fczde 79 d\u00fc\u015ft\u00fc.", "image": {"identifier": "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg", "secure_url": "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg", "width": 640, "height": 452}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/izmir-de-toplu-ulasim-kullanimi-yuzde-79-azaldi-13051689-haberi/", "card": "summary_large_image", "site": "Haberler", "title": "\u0130zmir'de toplu ula\u015f\u0131m kullan\u0131m\u0131 y\u00fczde 79 azald\u0131", "description": "\u0130zmir'de, yeni tip koronavir\u00fcs (Kovid-19) tedbirleri dolay\u0131s\u0131yla toplu ula\u015f\u0131m\u0131 kullananlar\u0131n oran\u0131 y\u00fczde 79 d\u00fc\u015ft\u00fc.", "image": "https://foto.haberler.com/haber/2020/03/25/izmir-de-toplu-ulasim-kullanimi-yuzde-79-azal-13051689_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/izmir-de-toplu-ulasim-kullanimi-yuzde-79-azaldi-13051689-haberi/"}