{"source_url": "https://web.archive.org", "url": "https://web.archive.org/web/20200326215216id_/https://www.sondakika.com/haber/haber-polisten-vatandaslara-drone-ile-evde-kalin-uyarisi-13053004/", "title": "Polisten vatanda\u015flara drone ile \"evde kal\u0131n\" uyar\u0131s\u0131", "top_image": "https://foto.sondakika.com/haber/2020/03/25/polisten-vatandaslara-drone-ile-evde-kalin-uy-13053004_o.jpg", "meta_img": "https://foto.sondakika.com/haber/2020/03/25/polisten-vatandaslara-drone-ile-evde-kalin-uy-13053004_o.jpg", "images": ["https://mc.yandex.ru/watch/14078032", "https://foto.sondakika.com/haber/2020/03/26/imamoglu-ndan-sokaga-cikma-yasagi-mesaji-radikal-13057985_6065_170.jpg", "https://web.archive.org/static/images/Desktop_icon_2x_ios.png", "https://web.archive.org/static/reklam/advertisement.gif?ads=1", "http://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/Desktop_icon_2x_android.png", "https://foto.sondakika.com/haber/2020/03/25/polisten-vatandaslara-drone-ile-evde-kalin-uy-13053004_o.jpg", "https://foto.sondakika.com/haber/2020/03/26/iste-koronavirusun-akcigerlerde-yol-actigi-hasar-13058007_544_170.jpg", "https://web.archive.org/static/images/blank.gif", "https://foto.sondakika.com/haber/2020/03/27/ronaldo-ya-sert-elestiri-havuzda-fotograf-13058043_4897_170.jpg", "https://web.archive.org/static/images/sosyal/icons/facebook.png", "https://web.archive.org/static/images/sosyal/icons/twitter.png", "https://foto.sondakika.com/haber/2020/03/26/izmir-de-agabey-kardes-kavgasi-olumle-sonucla-13057983_170.jpg", "https://web.archive.org/static/images/huawei-app-gallery-apk-download-link@2x.png", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "Korona vir\u00fcse kar\u015f\u0131 evde kal\u0131n uyar\u0131lar\u0131nda bulanan \u0130stanbul Polisi bu kez drone kulland\u0131. Fatih'te vatanda\u015flar\u0131 drone ile uyaran polis ekipleri, evde kal\u0131n \u00e7a\u011fr\u0131s\u0131nda bulundu. Ekipler ayr\u0131ca \u0130HA'ya monte edilen termal kamera ile de vatanda\u015flar\u0131n v\u00fccut \u0131s\u0131s\u0131n\u0131 g\u00f6zlemledi.\n\nKorona vir\u00fcs salg\u0131n\u0131 sebebiyle evde kal\u0131nmas\u0131 uyar\u0131lar\u0131 devam ederken, Fatih \u0130l\u00e7e Emniyet M\u00fcd\u00fcrl\u00fc\u011f\u00fc ekipleri taraf\u0131ndan drone ile vatanda\u015flar uyar\u0131ld\u0131. Aksaray Meydan\u0131 \u00fczerinde drone ile kontrol yapan ekipler vatanda\u015flara, \"De\u011ferli \u0130stanbullular, evlerinizde kalman\u0131z sizlerin ve sevdiklerinizin sa\u011fl\u0131\u011f\u0131 i\u00e7in hayati derecede \u00f6nemlidir. L\u00fctfen zaruri olmad\u0131k\u00e7a soka\u011fa \u00e7\u0131kmayal\u0131m\" mesaj\u0131n\u0131 anons etti. Havadaki dronu g\u00f6ren vatanda\u015flar ise \u015fa\u015fk\u0131nl\u0131k ya\u015fad\u0131.\n\n\u0130HA \u00fczerine monte edilen termal kamera yard\u0131m\u0131yla havadan yap\u0131lan kontrollerde vatanda\u015flar\u0131n s\u0131cakl\u0131k dereceleri de \u00f6l\u00e7\u00fcld\u00fc. Termal kamera ile yap\u0131lan incelemelerde v\u00fccut \u0131s\u0131s\u0131 di\u011fer insanlara g\u00f6re y\u00fcksek olan vatanda\u015flar\u0131n sa\u011fl\u0131k kurumlar\u0131na y\u00f6nlendirildi\u011fi \u00f6\u011frenildi.\n\nKonu ile ilgili bilgi veren \u0130HA Polis Pilotu Necat Kalkan, \"\u0130nsans\u0131z hava ara\u00e7lar\u0131 ile insanlar\u0131 evde kalma konusunda uyarmak ve uyar\u0131lar\u0131 dikkate alma konusunda insans\u0131z hava ara\u00e7lar\u0131n\u0131 kullan\u0131yoruz. \u0130nsans\u0131z Hava Ara\u00e7lar\u0131n\u0131 Sultanahmet Meydan\u0131, Emin\u00f6n\u00fc ve Aksaray meydan\u0131nda kullan\u0131yoruz. Bir \u00e7ok meydanda ve insanlar\u0131n yo\u011fun oldu\u011fu toplu ta\u015f\u0131ma istasyonlar\u0131nda, metro, metrob\u00fcs ve tramvay duraklar\u0131nda insanlar\u0131 \u0130HA ile uyar\u0131yoruz. Ayn\u0131 zamanda \u0130stanbul'un bir \u00e7ok noktas\u0131nda insans\u0131z hava ara\u00e7lar\u0131n\u0131 kullan\u0131yoruz. Ormanl\u0131k alanlarda piknik yapanlar\u0131 \u00f6nlemek amac\u0131yla insanlar\u0131m\u0131z\u0131 duyarl\u0131 olmaya davet ediyoruz. Biz sizler i\u00e7in d\u0131\u015far\u0131day\u0131z sizlerde evinizde kal\u0131n\" dedi.\n\n\u00d6zellikle kalabal\u0131k alanlarda ba\u015flat\u0131lan bu \u00e7al\u0131\u015fman\u0131n kent genelinde devam edece\u011fi \u00f6\u011frenildi.\n\n(\u0130HA)", "keywords": [], "meta_keywords": [""], "tags": [], "authors": [], "publish_date": "Wed Mar 25 16:55:31 2020", "summary": "", "article_html": "", "meta_description": "Korona vir\u00fcse kar\u015f\u0131 evde kal\u0131n uyar\u0131lar\u0131nda bulanan \u0130stanbul Polisi bu kez drone kulland\u0131.", "meta_lang": "tr", "meta_favicon": "/favicon.ico", "meta_data": {"description": "Korona vir\u00fcse kar\u015f\u0131 evde kal\u0131n uyar\u0131lar\u0131nda bulanan \u0130stanbul Polisi bu kez drone kulland\u0131.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-03-25T16:55:31+03:00"}, "title": "Polisten vatanda\u015flara drone ile", "description": "Korona vir\u00fcse kar\u015f\u0131 evde kal\u0131n uyar\u0131lar\u0131nda bulanan \u0130stanbul Polisi bu kez drone kulland\u0131.", "type": "Article", "site_name": "Sondakika.com", "url": "https://www.sondakika.com/haber/haber-polisten-vatandaslara-drone-ile-evde-kalin-uyarisi-13053004/", "locale": "tr", "image": "https://foto.sondakika.com/haber/2020/03/25/polisten-vatandaslara-drone-ile-evde-kalin-uy-13053004_o.jpg", "video": "http://izle.sondakika.com/2020/03/25/polisten-vatandaslara-drone-ile-evde-kalin-uy-13053004_kj_1722_sd.mp4"}, "msapplication-starturl": "https://www.sondakika.com", "article": {"modified": "2020-03-25T16:57:43+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-03-25T16:57:43+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-polisten-vatandaslara-drone-ile-evde-kalin-uyarisi-13053004/"}