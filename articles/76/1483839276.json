{"source_url": "https://wiadomosci.onet.pl", "url": "https://wiadomosci.onet.pl/swiat/kim-zapowiada-bron-nowej-generacji-trump-mam-nadzieje-ze-jest-czlowiekiem-honoru/bvb3gv9", "title": "Kim zapowiada bro\u0144 nowej generacji. Trump: mam nadziej\u0119, \u017ce jest cz\u0142owiekiem honoru", "top_image": "https://ocdn.eu/pulscms-transforms/1/iJAk9kpTURBXy81YzgyNzQ0MzliZmQ0NmYzNmRhYjc5ZWRmYTFmNGU0OS5qcGeTlQMAAM0DFM0Bu5MJpmY4NmYxMQaTBc0COs0BLIGhMAE/donald-trump-i-kim-dzong-un.jpg", "meta_img": "https://ocdn.eu/pulscms-transforms/1/iJAk9kpTURBXy81YzgyNzQ0MzliZmQ0NmYzNmRhYjc5ZWRmYTFmNGU0OS5qcGeTlQMAAM0DFM0Bu5MJpmY4NmYxMQaTBc0COs0BLIGhMAE/donald-trump-i-kim-dzong-un.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/2.svg", "https://ocdn.eu/pulscms-transforms/1/iJAk9kpTURBXy81YzgyNzQ0MzliZmQ0NmYzNmRhYjc5ZWRmYTFmNGU0OS5qcGeTlQMAAM0DFM0Bu5MJpmY4NmYxMQaTBc0COs0BLIGhMAE/donald-trump-i-kim-dzong-un.jpg", "https://ocdn.eu/pulscms-transforms/1/-Iqk9kpTURBXy81YzgyNzQ0MzliZmQ0NmYzNmRhYjc5ZWRmYTFmNGU0OS5qcGeTlQMAAM0DFM0Bu5MFzQMUzQG8kwmmZjg2ZjExBoGhMAE/donald-trump-i-kim-dzong-un.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/3.svg", "https://ocdn.eu/pulscms-transforms/1/4KIk9kpTURBXy9jMzdjNWRlOWJhZTU0OTUwNTNiMTY2NmMyOTAyMWYxNi5wbmeRlQMAAM0DIGSBoTAB"], "movies": [], "text": "W swojej posiad\u0142o\u015bci Mar-a-Lago na Florydzie Donald Trump podkre\u015bli\u0142, \u017ce Kim Dzong Un podpisa\u0142 umow\u0119 o likwidacji p\u00f3\u0142nocnokorea\u0144skiego arsena\u0142u nuklearnego i ma nadziej\u0119, \u017ce przyw\u00f3dca komunistycznego re\u017cimu \"jest cz\u0142owiekiem honoru\".\n\n- Musimy zrobi\u0107 to, co postanowili\u015bmy - powiedzia\u0142 ameryka\u0144ski prezydent dziennikarzom przed powitaniem Nowego Roku - zawarli\u015bmy porozumienie, a Kim podpisa\u0142 umow\u0119, m\u00f3wi\u0105c\u0105 o denuklearyzacji. Zrobili\u015bmy to w Singapurze i mam nadziej\u0119, \u017ce on wywi\u0105\u017ce si\u0119 ze swojego zobowi\u0105zania. Wkr\u00f3tce dowiemy si\u0119 tego - doda\u0142.\n\nKim zapowiada wznowienie prac nad potencja\u0142em nuklearnym Korei P\u00f3\u0142nocnej\n\nWcze\u015bniej Kim Dzong Un, w ostatnim dniu obrad plenarnych KC Partii Pracy Korei P\u0142n., zapowiedzia\u0142 wznowienie prac nad potencja\u0142em nuklearnym KRLD. Jak zaznaczy\u0142, jest to nieodzowne, by stawi\u0107 czo\u0142a zagro\u017ceniom atomowym ze strony USA.\n\nKim Dzong Un powiedzia\u0142 te\u017c, \u017ce w zwi\u0105zku z brakiem reakcji USA na apele Pjongjangu o wznowienie rozm\u00f3w, kt\u00f3re uwzgl\u0119dnia\u0142yby interesy obu stron, \"Korea P\u0142n. nie widzi \u017cadnego powodu, by stosowa\u0107 si\u0119 do moratorium na przeprowadzanie pr\u00f3b j\u0105drowych\", kt\u00f3re przyj\u0119\u0142a przed rozmowami z udzia\u0142em prezydenta USA Donalda Trumpa i przyw\u00f3dcy KRLD Kim Dzong Una w czerwcu w 2018 r.\n\nSpotkania Donalda Trumpa i Kim Dzong Una\n\nObaj przyw\u00f3dcy spotkali si\u0119 do tej pory trzykrotnie. Po raz pierwszy w czerwcu w 2018 roku w Singapurze, gdzie uzgodnili rozpocz\u0119cie likwidacji arsena\u0142u nuklearnego Pjongjangu. Nie opracowano jednak w\u00f3wczas \u017cadnego harmonogramu tego procesu i nie uzgodniono szczeg\u00f3\u0142\u00f3w dotycz\u0105cych denuklearyzacji.\n\nPo raz drugi Trump i Kim rozmawiali w lutym 2019 r. w Hanoi. Negocjacje zako\u0144czy\u0142y si\u0119 jednak w\u00f3wczas fiaskiem, a relacje mi\u0119dzy obydwoma krajami utkn\u0119\u0142y w martwym punkcie. Sytuacji nie zmieni\u0142o kolejne spotkanie, w czerwcu zesz\u0142ego roku w strefie zdemilitaryzowanej na granicy obu Korei.\n\n\u017b\u0105dania Korei P\u00f3\u0142nocnej i USA\n\nPjongjang domaga si\u0119 zniesienia mi\u0119dzynarodowych sankcji na\u0142o\u017conych na\u0144 za jego zbrojenia oraz wstrzymania wszystkich wsp\u00f3lnych \u0107wicze\u0144 wojskowych USA i Korei P\u0142d. Waszyngton \u017c\u0105da natomiast, aby najpierw podj\u0119te zosta\u0142y konkretne kroki w kierunku ca\u0142kowitej, mo\u017cliwej do zweryfikowania i nieodwracalnej denuklearyzacji Korei P\u0142n.\n\nW 2019 roku Korea P\u0142n. przeprowadzi\u0142a 13 pr\u00f3b pocisk\u00f3w rakietowych kr\u00f3tkiego zasi\u0119gu, z czego ostatnia mia\u0142a miejsce pod koniec listopada. Dwukrotnie tak\u017ce w grudniu przetestowa\u0142a silnik na paliwo ciek\u0142e do rakiet balistycznych dalekiego zasi\u0119gu. Eksperci oceniali te testy jako pr\u00f3by wywarcia nacisku na w\u0142adze USA, by przed ko\u0144cem roku zmieni\u0142y swoje stanowisko negocjacyjne.\n\n(dp)", "keywords": [], "meta_keywords": [""], "tags": [], "authors": [], "publish_date": "Wed Jan  1 10:00:35 2020", "summary": "", "article_html": "", "meta_description": "Prezydent USA Donald Trump wyrazi\u0142 we wtorek nadziej\u0119, \u017ce przyw\u00f3dca Korei P\u00f3\u0142nocnej Kim Dzong Un dotrzyma swojego s\u0142owa o denuklearyzacji P\u00f3\u0142wyspu Korea\u0144skiego. Wcze\u015bniej Kim o\u015bwiadczy\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\".", "meta_lang": "pl", "meta_favicon": "", "meta_data": {"DC.Identifier": "385e7831-85d8-4966-a1c9-792d7254cef1", "pkg-uuid": "385e7831-85d8-4966-a1c9-792d7254cef1", "detailType": "article", "serviceUuid": "b177a2c9-166f-4113-9b28-185bbe554807", "description": "Prezydent USA Donald Trump wyrazi\u0142 we wtorek nadziej\u0119, \u017ce przyw\u00f3dca Korei P\u00f3\u0142nocnej Kim Dzong Un dotrzyma swojego s\u0142owa o denuklearyzacji P\u00f3\u0142wyspu Korea\u0144skiego. Wcze\u015bniej Kim o\u015bwiadczy\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\".", "og": {"title": "Kim zapowiada bro\u0144 nowej generacji. Trump: mam nadziej\u0119, \u017ce jest cz\u0142owiekiem honoru", "description": "Prezydent USA Donald Trump wyrazi\u0142 we wtorek nadziej\u0119, \u017ce przyw\u00f3dca Korei P\u00f3\u0142nocnej Kim Dzong Un dotrzyma swojego s\u0142owa o denuklearyzacji P\u00f3\u0142wyspu Korea\u0144skiego. Wcze\u015bniej Kim o\u015bwiadczy\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\".", "image": {"identifier": "https://ocdn.eu/pulscms-transforms/1/iJAk9kpTURBXy81YzgyNzQ0MzliZmQ0NmYzNmRhYjc5ZWRmYTFmNGU0OS5qcGeTlQMAAM0DFM0Bu5MJpmY4NmYxMQaTBc0COs0BLIGhMAE/donald-trump-i-kim-dzong-un.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-01 10:00:35+0100"}, "fb": {"pages": 185265414715}, "twitter": {"card": "summary_large_image", "description": "Prezydent USA Donald Trump wyrazi\u0142 we wtorek nadziej\u0119, \u017ce przyw\u00f3dca Korei P\u00f3\u0142nocnej Kim Dzong Un dotrzyma swojego s\u0142owa o denuklearyzacji P\u00f3\u0142wyspu Korea\u0144skiego. Wcze\u015bniej Kim o\u015bwiadczy\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\".", "title": "Kim zapowiada bro\u0144 nowej generacji. Trump: mam nadziej\u0119, \u017ce jest cz\u0142owiekiem honoru", "site": "OnetWiadomosci", "image": "https://ocdn.eu/pulscms-transforms/1/yuqktkpTURBXy81YzgyNzQ0MzliZmQ0NmYzNmRhYjc5ZWRmYTFmNGU0OS5qcGeSlQMAAM0DFM0Bu5MFzQSwzQJY"}}, "canonical_link": "https://wiadomosci.onet.pl/swiat/kim-zapowiada-bron-nowej-generacji-trump-mam-nadzieje-ze-jest-czlowiekiem-honoru/bvb3gv9"}