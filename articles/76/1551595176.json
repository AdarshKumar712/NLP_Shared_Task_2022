{"source_url": "https://www.haberturk.com", "url": "https://www.haberturk.com/buyukcekmece-de-pazarlara-koronavirus-ayari-2617148", "title": "B\u00fcy\u00fck\u00e7ekmece'de pazarlara 'koronavir\u00fcs' ayar\u0131", "top_image": "https://im.haberturk.com/2020/03/18/ver1584522133/2617148_1200x627.jpg", "meta_img": "https://im.haberturk.com/2020/03/18/ver1584522133/2617148_1200x627.jpg", "images": ["https://im.haberturk.com/assets/images/ozelgunler/18mart-canakkale.png", "https://im.haberturk.com/assets/images/v4/canli-yayin-logo.svg", "https://im.haberturk.com/assets/images/auth-popup/facebook.svg", "https://im.haberturk.com/2020/03/18/ver1584522133/2617148_810x458.jpg", "https://im.haberturk.com/assets/images/brand/htkulup-white-new.svg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/assets/images/v3/transparent.gif", "https://im.haberturk.com/assets/images/auth-popup/close-black.svg", "https://im.haberturk.com/assets/images/brand-other/vodafone-disi-logo-business.png", "https://im.haberturk.com/assets/images/brand/ciner-logo.svg", "https://im.haberturk.com/assets/images/v3/logo/haberturk-white.svg", "https://im.haberturk.com/2020/03/18/ver1584482956/2616781_100x100.jpg", "https://im.haberturk.com/2020/03/18/ver1584522133/2617148_1200x627.jpg", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg", "https://im.haberturk.com/2020/03/18/ver1584522133/2617148_d17454605185e772dc464d210983f665.jpg"], "movies": [], "text": "\u0130HA\n\nB\u00fcy\u00fck\u00e7ekmece Belediye Meclisi \u201cKorona Salg\u0131n\u0131 ve Salg\u0131na Kar\u015f\u0131 Al\u0131nan \u00d6nlemler\u201d \u00f6zel g\u00fcndemiyle belediye hizmet binas\u0131nda toplant\u0131 ger\u00e7ekle\u015ftirdi. Belediye Ba\u015fkan\u0131 Dr. Hasan Akg\u00fcn ba\u015fkanl\u0131\u011f\u0131nda ger\u00e7ekle\u015ftirilen toplant\u0131ya belediye meclis \u00fcyeleri, mahalle muhtarlar\u0131, belediye ba\u015fkan yard\u0131mc\u0131lar\u0131 ve daire m\u00fcd\u00fcrleri kat\u0131ld\u0131.\n\nKorona salg\u0131n\u0131 ve al\u0131nmas\u0131 gereken tedbirlerin g\u00f6r\u00fc\u015f\u00fcld\u00fc\u011f\u00fc toplant\u0131da semt pazarlar\u0131nda vatanda\u015flar\u0131n daha kontroll\u00fc ve sa\u011fl\u0131kl\u0131 bir \u015fekilde al\u0131\u015fveri\u015f yapmalar\u0131n\u0131 sa\u011flamak amac\u0131yla pazar tezgahlar\u0131 seyrekle\u015ftirilecek, sadece g\u0131da ve temizlik \u00fcr\u00fcnlerinin sat\u0131\u015f\u0131na izin verilecek. Semt pazarlar\u0131 saat 10.00'da a\u00e7\u0131l\u0131p 18,00'de kapanacak. 14 Nisan 2020 tarihine kadar s\u00fcrecek olan uygulama kapsam\u0131nda zab\u0131ta ekipleri pazar yerlerinde denetimlerini s\u0131kla\u015ft\u0131racak. \u00dczeri a\u00e7\u0131k g\u0131da maddesi satan ve eldiven kullanmayan sat\u0131c\u0131lar uyar\u0131lacak. Ayr\u0131ca belediye ekipleri de pazar yerleri ve \u00e7evresinde dezenfekte \u00e7al\u0131\u015fmalar\u0131n\u0131 s\u00fcrd\u00fcrecek.\n\n'ESAS G\u00d6REV\u0130M\u0130Z DEVLET\u0130M\u0130Z\u0130N \u0130KAZLARINA UYMAK'\n\nToplant\u0131y\u0131 de\u011ferlendiren Belediye Ba\u015fkan\u0131 Dr. Hasan Akg\u00fcn, \"Depremden daha \u00f6nemli bir vaka i\u00e7in hep birlikte el ele y\u00fcr\u00fcrken herkesin fikrini almak istedik. Korona vir\u00fcs\u00fc \u00fclkemizi de etkisi alt\u0131na ald\u0131. \u0130lk ve esas g\u00f6revimiz devletimizin y\u00f6neticilerinin ikazlar\u0131na uymak. D\u00fcnya bu yang\u0131nla m\u00fccadele etmezse \u00e7ok daha b\u00fcy\u00fck s\u0131k\u0131nt\u0131larla kar\u015f\u0131 kar\u015f\u0131ya kal\u0131r. Belediye olarak halk\u0131n ortak kulland\u0131\u011f\u0131 alanlar\u0131 dezenfekte etmeye \u00e7al\u0131\u015f\u0131yoruz. \u0130stanbul B\u00fcy\u00fck\u015fehir Belediyemizden ald\u0131\u011f\u0131m\u0131z bilgi deste\u011fi ile dezenfekte i\u015flemini devam ettiriyoruz. Belediye olarak bug\u00fcne kadar iyi yol ald\u0131k. Bundan sonra da halk\u0131n sa\u011fl\u0131\u011f\u0131 i\u00e7in al\u0131nmas\u0131 gereken her tedbiri alaca\u011f\u0131z\" dedi.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Wed Mar 18 12:02:13 2020", "summary": "", "article_html": "", "meta_description": "\u0130stanbul B\u00fcy\u00fck\u00e7ekmece'de pazarlarda sadece g\u0131da ve temizlik \u00fcr\u00fcnlerinin sat\u0131\u015f\u0131na izin verilecek. 14 Nisan tarihine kadar pazar tezgahlar\u0131 seyrekle\u015ftirilecek. Semt pazarlar\u0131 saat 10.00-18.00 saatleri aras\u0131nda a\u00e7\u0131k kalacak. Belediye Ba\u015fkan\u0131 Dr. Hasan Akg\u00fcn, \"Depremden daha \u00f6nemli bir vaka i\u00e7in hep birlikte el ele y\u00fcr\u00fcrken herkesin fikrini almak istedik. Korona vir\u00fcs\u00fc \u00fclkemizi de etkisi alt\u0131na ald\u0131. \u0130lk ve esas g\u00f6revimiz devletimizin y\u00f6neticilerinin ikazlar\u0131na uymak. D\u00fcnya bu yang\u0131nla m\u00fccadele etmezse \u00e7ok daha b\u00fcy\u00fck s\u0131k\u0131nt\u0131larla kar\u015f\u0131 kar\u015f\u0131ya kal\u0131r\" dedi", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "\u0130stanbul B\u00fcy\u00fck\u00e7ekmece'de pazarlarda sadece g\u0131da ve temizlik \u00fcr\u00fcnlerinin sat\u0131\u015f\u0131na izin verilecek. 14 Nisan tarihine kadar pazar tezgahlar\u0131 seyrekle\u015ftirilecek. Semt pazarlar\u0131 saat 10.00-18.00 saatleri aras\u0131nda a\u00e7\u0131k kalacak. Belediye Ba\u015fkan\u0131 Dr. Hasan Akg\u00fcn, \"Depremden daha \u00f6nemli bir vaka i\u00e7in hep birlikte el ele y\u00fcr\u00fcrken herkesin fikrini almak istedik. Korona vir\u00fcs\u00fc \u00fclkemizi de etkisi alt\u0131na ald\u0131. \u0130lk ve esas g\u00f6revimiz devletimizin y\u00f6neticilerinin ikazlar\u0131na uymak. D\u00fcnya bu yang\u0131nla m\u00fccadele etmezse \u00e7ok daha b\u00fcy\u00fck s\u0131k\u0131nt\u0131larla kar\u015f\u0131 kar\u015f\u0131ya kal\u0131r\" dedi", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "www.haberturk.com", "title": "'Esas g\u00f6revimiz ikazlara uymak'", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/03/18/ver1584522133/2617148_1200x627.jpg", "url": "https://www.haberturk.com/buyukcekmece-de-pazarlara-koronavirus-ayari-2617148", "type": "article", "article": {"tag": "B\u00fcy\u00fck\u00e7ekmece'de pazarlara 'koronavir\u00fcs' ayar\u0131", "published_time": "2020-03-18T12:02:13+03:00", "section": "gundem", "author": "Habert\u00fcrk"}, "locale": "tr_TR"}, "eng": {"Id": 110, "categoryName": "gundem"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/buyukcekmece-de-pazarlara-koronavirus-ayari-2617148", "title": "'Esas g\u00f6revimiz ikazlara uymak'", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/03/18/ver1584522133/2617148_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/buyukcekmece-de-pazarlara-koronavirus-ayari-2617148"}