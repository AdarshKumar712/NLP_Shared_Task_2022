{"source_url": "https://www.turkiyegazetesi.com.tr", "url": "https://www.turkiyegazetesi.com.tr/ekonomi/709221.aspx", "title": "Alman tur operat\u00f6r\u00fc T\u00fcrkiye\u2019yi adres g\u00f6sterdi", "top_image": "https://icdn.turkiyegazetesi.com.tr/images/haberler/2020_06/buyuk/alman-tur-operatoru-turkiye-yi-adres-gosterdi-1591409664.jpg", "meta_img": "https://icdn.turkiyegazetesi.com.tr/images/haberler/2020_06/buyuk/alman-tur-operatoru-turkiye-yi-adres-gosterdi-1591409664.jpg", "images": ["https://icdn.turkiyegazetesi.com.tr/images/albumler/2020_06/orta/koyunlari-otlatirken-patlamamis-top-mermisi-gorunce-soke-oldu-1591341450.jpg", "https://icdn.turkiyegazetesi.com.tr/images/haberler/2020_06/buyuk/alman-tur-operatoru-turkiye-yi-adres-gosterdi-1591409664.jpg", "https://icdn.turkiyegazetesi.com.tr/Templates/v1/images/twitter_share.png", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/images/albumler/2020_06/orta/kilogrami-6-bin-eurodan-satiliyor-uretim-basladi-1591428163.jpg", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/Templates/v1/images/yorum.png", "https://icdn.turkiyegazetesi.com.tr/images/videolar/2020_06/ikinci-kez-depremin-sarstigi-puturge-de-halk-tedirgin-1591425169.jpg", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/images/videolar/2020_06/malatya-da-korkutan-deprem--1591382378.jpg", "https://icdn.turkiyegazetesi.com.tr/images/videolar/2020_06/erzincan-da-yolcu-otobusu-devrildi-19-yarali-1591423163.jpg", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/Templates/v1/images/logo.png", "https://icdn.turkiyegazetesi.com.tr/images/albumler/2020_06/orta/ehliyetlerle-ilgili-flas-karar-resmi-gazete-de-yayimlandi-1591343254.jpg", "https://d5nxst8fruw4z.cloudfront.net/atrk.gif?account=brRyo1IWx810Y8"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nAlmanya, yeni tip koronavir\u00fcs (Covid-19) sebebiyle uygulamaya koydu\u011fu seyahat uyar\u0131s\u0131n\u0131 31 \u00fclke i\u00e7in kald\u0131r\u0131rken, T\u00fcrkiye i\u00e7in g\u00f6zler AB Komisyonunun alaca\u011f\u0131 karara \u00e7evrildi. Almanya\u2019n\u0131n \u00f6nde gelen tur operat\u00f6rlerinden FTI Grup\u2019tan yap\u0131lan a\u00e7\u0131klamada, \u00fclkedeki seyahat uyar\u0131s\u0131n\u0131n, 15 Haziran itibar\u0131yla Avrupa Birli\u011fi (AB) \u00fclkelerinin yan\u0131 s\u0131ra \u0130ngiltere, \u0130zlanda, Norve\u00e7, \u0130svi\u00e7re ve Liechtenstein i\u00e7in kald\u0131r\u0131laca\u011f\u0131 belirtilerek, Alman h\u00fck\u00fbmetinin seyahat yasa\u011f\u0131 noktas\u0131nda T\u00fcrkiye\u2019yi de g\u00f6z \u00f6n\u00fcnde bulundurmas\u0131 gerekti\u011fi vurguland\u0131. A\u00e7\u0131klamada, T\u00fcrkiye\u2019de havalimanlar\u0131, destinasyon y\u00f6netim \u015firketleri ve otellerin her zaman profesyonelce \u00e7al\u0131\u015ft\u0131\u011f\u0131 ve son haftalarda hijyen konusunda s\u0131k\u0131 tedbirler geli\u015ftirdi\u011fine dikkat \u00e7ekilerek \u201cTatilcilerin, maske takma gibi d\u00fczenlemelere uyduklar\u0131nda T\u00fcrkiye\u2019de dertsiz ve huzurlu bir d\u00f6nem ge\u00e7ireceklerinden eminiz\u201d ifadesi kullan\u0131ld\u0131. FTI Grup\u2019un sahip oldu\u011fu otellerde de misafir ve \u00e7al\u0131\u015fanlar\u0131 koruyacak CLEAN 2.0 adl\u0131 bir hijyen konsepti geli\u015ftirildi\u011fi bilgisi payla\u015f\u0131ld\u0131.\n\nT\u00dcRK\u0130YE \u0130LE G\u00d6R\u00dc\u015eME H\u00c2L\u0130NDEY\u0130Z\n\nAlmanya Seyahat Acenteleri Birli\u011fi (DRV) Ba\u015fkan\u0131 Norbert Fiebig de \u015fu a\u015famada Avrupa d\u0131\u015f\u0131ndaki \u00fclkelerin de g\u00f6z \u00f6n\u00fcnde bulundurulmas\u0131 gerekti\u011fini belirterek \u201cOralarda da salg\u0131n\u0131n gidi\u015fat\u0131, vaka say\u0131s\u0131 ve sa\u011fl\u0131k sisteminin durumunu de\u011ferlendirmek laz\u0131m. E\u011fer tablo olumluysa oralarda da tatil yap\u0131lmas\u0131na izin verilebilir\u201d dedi. Hijyen ve mesafe kurallar\u0131n\u0131n geli\u015ftirilmesinin turizmin yeniden a\u00e7\u0131lmas\u0131n\u0131n temelini olu\u015fturaca\u011f\u0131n\u0131 dile getiren Fiebig, \u015funlar\u0131 kaydetti: DRV olarak yaz aylar\u0131nda seyahatlerin nas\u0131l yeniden m\u00fcmk\u00fcn olabilece\u011fini g\u00f6stermek i\u00e7in bir tedbirler katalo\u011fu geli\u015ftirdik ve Alman h\u00fck\u00fbmetine sunduk. Sa\u011fl\u0131k i\u00e7in gerekli \u015fartlarda turizmi m\u00fcmk\u00fcn olan en k\u0131sa s\u00fcrede yeniden canland\u0131rmak i\u00e7in benzer konseptler \u00fczerinde turizm b\u00f6lgelerinde de yo\u011fun \u015fekilde \u00e7al\u0131\u015f\u0131l\u0131yor. Bu konuda T\u00fcrkiye Turizm Bakan\u0131 ile de g\u00f6r\u00fc\u015fmeler yap\u0131yorum. T\u00fcrkiye \u00e7oktan kapsaml\u0131 tedbirler geli\u015ftirdi ve hatta bunlar\u0131 ba\u011f\u0131ms\u0131z tarafa, Alman T\u00dcV \u015firketine inceletti. Siyasi d\u00fczeyde de g\u00f6r\u00fc\u015fmeler yap\u0131ld\u0131\u011f\u0131n\u0131 ve bunun da \u201ciyi bir sinyal oldu\u011funu\u201d ifade eden Fiebig \u201cAlmanlar\u0131n yaz tatilini T\u00fcrk sahillerinde ge\u00e7irmelerinden \u00e7ok memnun oluruz\u201d diye konu\u015ftu.", "keywords": [], "meta_keywords": ["almanya", "alman turist", "koronavir\u00fcs"], "tags": [], "authors": [], "publish_date": null, "summary": "", "article_html": "", "meta_description": "Alman tur operat\u00f6rlerinden FTI Grup, T\u00fcrkiye\u2019de havalimanlar\u0131, destinasyon y\u00f6netim \u015firketleri ve otellerde hijyen konusunda s\u0131k\u0131 tedbirlerin al\u0131nd\u0131\u011f\u0131na dikkat \u00e7ekerek \u201cTatilcilerin, maske takma gibi d\u00fczenlemelere uyduklar\u0131nda T\u00fcrkiye\u2019de dertsiz ve huzurlu bir d\u00f6nem ge\u00e7ireceklerinden eminiz\u201d dedi", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Alman tur operat\u00f6rlerinden FTI Grup, T\u00fcrkiye\u2019de havalimanlar\u0131, destinasyon y\u00f6netim \u015firketleri ve otellerde hijyen konusunda s\u0131k\u0131 tedbirlerin al\u0131nd\u0131\u011f\u0131na dikkat \u00e7ekerek \u201cTatilcilerin, maske takma gibi d\u00fczenlemelere uyduklar\u0131nda T\u00fcrkiye\u2019de dertsiz ve huzurlu bir d\u00f6nem ge\u00e7ireceklerinden eminiz\u201d dedi", "keywords": "almanya, alman turist, koronavir\u00fcs", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "Alman tur operat\u00f6r\u00fc T\u00fcrkiye\u2019yi adres g\u00f6sterdi", "description": "", "image": "https://icdn.turkiyegazetesi.com.tr/images/haberler/2020_06/buyuk/alman-tur-operatoru-turkiye-yi-adres-gosterdi-1591409664.jpg", "url": "https://www.turkiyegazetesi.com.tr/ekonomi/709221.aspx"}, "og": {"type": "Article", "title": "Alman tur operat\u00f6r\u00fc T\u00fcrkiye\u2019yi adres g\u00f6sterdi", "url": "https://www.turkiyegazetesi.com.tr/ekonomi/709221.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_06/buyuk/alman-tur-operatoru-turkiye-yi-adres-gosterdi-1591409664.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/ekonomi/709221.aspx"}