{"source_url": "https://www.rmf24.pl", "url": "https://www.rmf24.pl/raporty/raport-koronawirus-z-chin/polska/news-wiemy-od-kiedy-ponownie-otwarte-zostana-restauracje-co-na-to,nId,4478128", "title": "Wiemy, od kiedy ponownie otwarte zostan\u0105 restauracje. Co na to ich w\u0142a\u015bciciele?", "top_image": "https://i.iplsc.com/-/000A38WL71HEKMHL-C411.jpg", "meta_img": "https://i.iplsc.com/-/000A38WL71HEKMHL-C411.jpg", "images": ["https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/rmf-fm/00073CCEGV5YJQ4C-C326.jpg", "https://i.iplsc.com/-/000A38WOSSMPQJJ4-C123-F4.jpg", "https://i.iplsc.com/-/000A38WL71HEKMHL-C411.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Premier Mateusz Morawiecki zapowiedzia\u0142 podczas niedawnej konferencji dotycz\u0105cej odmra\u017cania gospodarki, \u017ce dzia\u0142alno\u015b\u0107 restauracji i kawiarni mo\u017cliwa b\u0119dzie w trzecim etapie znoszenia ogranicze\u0144. Nie chcia\u0142 jednak m\u00f3wi\u0107 o szczeg\u00f3\u0142ach. Je\u017celi sytuacja epidemiologiczna w Polsce nie pogorszy\u0142aby si\u0119, rz\u0105d planowa\u0142 ten etap wdro\u017cy\u0107 w \u017cycie w po\u0142owie maja.\n\n/ Darek Delmanowicz / PAP\n\nOd po\u0142owy marca restauracje, bary i kawiarnie mog\u0105 prowadzi\u0107 tylko dzia\u0142alno\u015b\u0107 na dow\u00f3z i na wynos. Jak si\u0119 jednak dowiedzieli\u015bmy, rz\u0105d chce zezwoli\u0107 na otwarcie restauracji 18 maja. Z pewnymi ograniczeniami.\n\nOtworz\u0105 tylko restauracje z ogr\u00f3dkiem\n\nOd 18 maja bary i restauracje mog\u0142yby przyjmowa\u0107 klient\u00f3w tylko w ogr\u00f3dkach. Punkty, kt\u00f3re ich nie maj\u0105, pozostan\u0105 zamkni\u0119te.\n\nCo wa\u017cne, stoliki w ogr\u00f3dkach b\u0119d\u0105 musia\u0142y by\u0107 oddalone od siebie o dwa metry. Ten wym\u00f3g - jak informuje nasz dziennikarz - ma by\u0107 rygorystycznie przestrzegany.\n\n\n\nDzia\u0142alno\u015b\u0107 b\u0119d\u0105 mog\u0142y te\u017c wznowi\u0107 te bary i restauracje, kt\u00f3re maj\u0105 obs\u0142ug\u0119 kelnersk\u0105. Klient nie b\u0119dzie m\u00f3g\u0142 sam podej\u015b\u0107 do baru, by z\u0142o\u017cy\u0107 zam\u00f3wienie, ani do okienka, gdzie np. wydawane s\u0105 posi\u0142ki. To oznacza, \u017ce bary samoobs\u0142ugowe nie b\u0119d\u0105 mog\u0142y dzia\u0142a\u0107.\n\nKlient restauracji b\u0119dzie m\u00f3g\u0142 siedzie\u0107 wy\u0142\u0105cznie przy stoliku, ewentualnie p\u00f3j\u015b\u0107 do \u0142azienki.\n\nCo wa\u017cne - nie b\u0119dzie musia\u0142 mie\u0107 maseczki i r\u0119kawiczek. Nie b\u0119dzie te\u017c konieczno\u015bci badania temperatury.\n\nZobacz r\u00f3wnie\u017c: Koronawirus wstrzymuje udzielanie kredyt\u00f3w\n\nNa szersze otwarcie bar\u00f3w i restauracji trzeba b\u0119dzie poczeka\u0107 kolejne tygodnie. Taki na razie jest plan rz\u0105du. Rozw\u00f3j sytuacji zwi\u0105zanej z koronawirusem mo\u017ce to zmieni\u0107.\n\nW najbli\u017cszych dniach mo\u017cna si\u0119 jednak spodziewa\u0107 lawiny wniosk\u00f3w do urz\u0119d\u00f3w miejskich z pro\u015bbami o zezwolenie na otwarcie ogr\u00f3dka.\n\nRestauratorzy komentuj\u0105 rz\u0105dowe plany\n\nNowe wytyczne rz\u0105du pomog\u0105 tylko du\u017cym restauracjom. Wi\u0119kszo\u015b\u0107 bran\u017cy nie odczuje wsparcia - tak restauratorzy z Krakowa komentuj\u0105 plany ujawnione przez dziennikarzy RMF FM. Jak podkre\u015blaj\u0105, je\u017celi restauracja nie ma ogr\u00f3dka, to i tak pozostanie zamkni\u0119ta. Wi\u0119c odmra\u017canie gospodarki z naciskiem na gastronomi\u0119 jest niewielkie.\n\n\n\nSamo ich otwarcie restauracji nie oznacz, \u017ce zacznie si\u0119 to op\u0142aca\u0107 - m\u00f3wi Tomasz G\u00f3rzy\u0144ski z sieci Rodzinne Restauracje.\n\n\n\nMniej ni\u017c po\u0142owa restauracji posiada ogr\u00f3dki. Otwarcie lokali z trzema, czterema stolikami, dalej powoduje to, \u017ce straty s\u0105 kolosalne - zaznacza.\n\n\n\nPrzy samych ogr\u00f3dkach koszt\u00f3w cz\u0119sto nie da si\u0119 zbilansowa\u0107. Skoro otwarte s\u0105 galerie, dlaczego nie mog\u0105 by\u0107 otwarte ca\u0142e restauracje - pyta z kolei Micha\u0142 Ko\u015bciuszko.\n\n\n\nGaleria handlowa mo\u017ce przyj\u0105\u0107 ogromn\u0105 ilo\u015b\u0107 ludzi. Obieg powietrza jest tam zamkni\u0119ty, przecie\u017c to bardziej niebezpieczne miejsce ni\u017c restauracje - zaznacza.\n\n\n\n\n\n\n\nCo \u00f3sma firma zwolni\u0142a pracownik\u00f3w, a 18 proc. obni\u017cy\u0142o p\u0142ace\n\nNa prze\u0142omie kwietnia i maja 67 proc. firm odczuwa spadki przychod\u00f3w wobec sytuacji z marca - wynika z badania kondycji przedsi\u0119biorstw, przeprowadzonego przez Polski Instytut Ekonomiczny i Polski Fundusz Rozwoju. 12 proc. przedsi\u0119biorstw zredukowa\u0142o zatrudnienie, a 18 proc. - obni\u017cy\u0142o p\u0142ace.\n\n\n\nJak zaznaczyli autorzy badania \"Sytuacja polskich przedsi\u0119biorstw i rynku pracy po lockdownie\", sytuacja polskich firm pozostaje niepewna, ale coraz mniej zamierza stosowa\u0107 \"radykalne strategie przetrwania\".\n\nNajwi\u0119cej pracownik\u00f3w zwolni\u0142y firmy z sektora handlu oraz du\u017ce i \u015brednie przedsi\u0119biorstwa - przy czym 60 proc. redukcji obj\u0119\u0142o 1-25 proc. za\u0142\u00f3g. Z kolei w sektorze us\u0142ugowym oraz w mikrofirmach dominuje strategia obni\u017cania wynagrodze\u0144 ca\u0142ych za\u0142\u00f3g. W przysz\u0142o\u015bci pensje planuje ci\u0105\u0107 21 proc. przedsi\u0119biorstw - g\u0142\u00f3wnie mikrofirm i przedsi\u0119biorstw us\u0142ugowych. \"W por\u00f3wnaniu z deklaracjami z marca i kwietnia, jest to wynik odpowiednio o 25 pp. i 11 pp. ni\u017cszy\" - wyliczono.\n\n", "keywords": [], "meta_keywords": [""], "tags": [], "authors": ["Rmf Fm", "Marek Wios\u0142o", "Krzysztof Berenda", "Urszula Gwiazda"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Premier, Mateusz, Morawiecki, zapowiedzia\u0142, podczas, niedawnej, konferencji, dotycz\u0105cej, odmra\u017cania, gospodarki, dzia\u0142alno\u015b\u0107, restauracji, kawiarni, mo\u017cliwa, b\u0119dzie, trzecim, etapie, znoszenia, ogranicze\u0144, chcia\u0142, jednak, m\u00f3wi\u0107, szczeg\u00f3\u0142ach, Je\u017celi, sytuacja", "Description": "Wiemy, od kiedy ponownie otwarte zostan\u0105 restauracje. Co na to ich w\u0142a\u015bciciele? - RMF24.pl - Premier Mateusz Morawiecki zapowiedzia\u0142 podczas niedawnej konferencji dotycz\u0105cej odmra\u017cania gospodarki, \u017ce dzia\u0142alno\u015b\u0107 restauracji i kawiarni mo\u017cliwa b\u0119dzie w", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A38WL71HEKMHL-C411.jpg"}, "og": {"type": "article", "title": "Wiemy, od kiedy ponownie otwarte zostan\u0105 restauracje. Co na to ich w\u0142a\u015bciciele?", "description": "Premier Mateusz Morawiecki zapowiedzia\u0142 podczas niedawnej konferencji dotycz\u0105cej odmra\u017cania gospodarki, \u017ce dzia\u0142alno\u015b\u0107 restauracji i kawiarni mo\u017cliwa b\u0119dzie w trzecim etapie znoszenia ogranicze\u0144. Nie chcia\u0142 jednak m\u00f3wi\u0107 o szczeg\u00f3\u0142ach. Je\u017celi sytuacja epidemiologiczna w Polsce nie pogorszy\u0142aby si\u0119, rz\u0105d planowa\u0142 ten etap wdro\u017cy\u0107 w \u017cycie w po\u0142owie maja.", "image": "https://i.iplsc.com/-/000A38WL71HEKMHL-C411.jpg", "url": "https://www.rmf24.pl/raporty/raport-koronawirus-z-chin/polska/news-wiemy-od-kiedy-ponownie-otwarte-zostana-restauracje-co-na-to,nId,4478128"}, "news_keywords": "RMF24.pl, Pandemia koronawirusa, raport: koronawirus w polsce, fakty, najnowsze, polska, krzysztof berenda - wiadomo\u015bci, krzysztof berenda - dziennikarz, urszula gwiazda - redaktor, urszula gwiazda - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-koronawirus-z-chin/polska/news-wiemy-od-kiedy-ponownie-otwarte-zostana-restauracje-co-na-to,nId,4478128"}