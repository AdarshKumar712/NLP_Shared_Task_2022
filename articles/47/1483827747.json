{"source_url": "https://nczas.com", "url": "https://nczas.com/2020/01/01/emerytury-juz-w-wieku-53-lat-szokujace-propozycje-prezydenta-i-pis/", "title": "Emerytury ju\u017c w wieku 53 lat? Szokuj\u0105ce propozycje prezydenta i PiS", "top_image": "https://nczas.com/wp-content/uploads/2017/09/morawiecki_zus_rafalska_wolnosc24-1.png", "meta_img": "https://nczas.com/wp-content/uploads/2017/09/morawiecki_zus_rafalska_wolnosc24-1.png", "images": ["https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2019/12/Leopard-Czo\u0142g-100x70.jpg", "https://nczas.com/wp-content/uploads/2019/12/marian_banas_nczas-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/01/pedofil_w\u0142brzych_nczas.com_-100x70.jpg", "https://nczas.com/wp-content/uploads/2019/09/doda_koncert_alaluna-100x70.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2019/12/straz_pozarna_woz-100x70.jpg", "https://nczas.com/wp-content/uploads/2020/01/pedofil_w\u0142brzych_nczas.com_-218x150.jpg", "https://nczas.com/wp-content/uploads/2017/09/morawiecki_zus_rafalska_wolnosc24-1-696x465.png", "https://nczas.com/wp-content/uploads/2020/01/Kazimierz_Marcinkiewicz_nczas.com_-218x150.jpg", "https://nczas.com/wp-content/uploads/2019/12/prenumerata-2020-nczas-kup-dostan-gratis.png", "https://nczas.com/wp-content/uploads/2020/01/Kazimierz_Marcinkiewicz_nczas.com_-100x70.jpg", "https://nczas.com/wp-content/uploads/2019/12/korwin-mikke-konfederacja-218x150.jpg", "https://nczas.com/wp-content/uploads/2020/01/pawel_krolikowski-2-100x70.jpg", "https://nczas.com/wp-content/uploads/2017/09/morawiecki_zus_rafalska_wolnosc24-1.png", "https://nczas.com/wp-content/uploads/2019/12/Leopard-Czo\u0142g-218x150.jpg", "https://nczas.com/wp-content/uploads/2020/01/Slawomir_Nitras_nczas.com_-218x150.jpg", "https://nczas.com/wp-content/uploads/2019/12/korwin-mikke-konfederacja-100x70.jpg", "https://nczas.com/wp-content/uploads/2020/01/pawel_krolikowski-2-218x150.jpg", "https://nczas.com/wp-content/uploads/2019/09/doda_koncert_alaluna-218x150.jpg", "https://nczas.com/wp-content/uploads/2019/12/marian_banas_nczas-100x70.jpg", "https://nczas.com/wp-content/uploads/2020/01/Slawomir_Nitras_nczas.com_-100x70.jpg", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2019/12/straz_pozarna_woz-218x150.jpg"], "movies": [], "text": "Prawo i Sprawiedliwo\u015b\u0107 oraz prezydent Andrzej Duda zapowiadaj\u0105 wcze\u015bniejsze emerytury z ZUS. Przys\u0142ugiwa\u0142yby one nawet od 53. roku \u017cycia. Wszystko zale\u017cy od sta\u017cu pracy w zawodzie.\n\nDo propozycji wcze\u015bniejszej emerytury rz\u0105d powr\u00f3ci\u0142 przed wyborami parlamentarnymi. Teraz has\u0142o pobierania \u015bwiadcze\u0144 od 53. roku \u017cycia podchwyci\u0142y zwi\u0105zki zawodowe.\n\nPrzekonuj\u0105 one, \u017ce osoby, kt\u00f3re np. rozpocz\u0119\u0142y prac\u0119 w wieku 18 lat, powinny mie\u0107 prawo do skorzystania z wcze\u015bniejszej emerytury.\n\nPiS ma nast\u0119puj\u0105ce propozycje dla nauczycieli:\n\nwcze\u015bniejsz\u0105 emerytur\u0119 uzale\u017cnion\u0105 od sta\u017cu pracy,\n\nprzy 30-letnim sta\u017cu pracy i 20 latach \u201eprzy tablicy\u201d nauczyciele mogliby przej\u015b\u0107 na emerytur\u0119 bez wzgl\u0119du na wiek,\n\nopcj\u0119 wcze\u015bniejszej emerytury dla nauczycieli, kt\u00f3rzy zatrudnieni byli w szkole co najmniej na p\u00f3\u0142 etatu przez 25 lat, w tym 25 lat w szkolnictwie specjalnym.\n\nS\u0105 tak\u017ce propozycje dla pozosta\u0142ych grup zawodowych. PiS rozwa\u017ca powr\u00f3t do prac nad projektem prezydenta Andrzeja Dudy, kt\u00f3ry zak\u0142ada\u0142 mo\u017cliwo\u015b\u0107 przej\u015bcia na wcze\u015bniejsz\u0105 emerytur\u0119 uzale\u017cnion\u0105 od wypracowanego sta\u017cu pracy.\n\nBez wzgl\u0119du na wiek na emerytur\u0119 mo\u017cna by\u0142oby przej\u015b\u0107:\n\npo 40 latach pracy w przypadku m\u0119\u017cczyzn,\n\npo 35 latach pracy w przypadku kobiet.\n\nEmerytura w wieku 53 lat to chwytliwe has\u0142o. Skr\u00f3cenie wieku uprawniaj\u0105cego do \u015bwiadczenia entuzjastycznie powitane zosta\u0142o przez wielu pracownik\u00f3w. Projekt zmian w systemie emerytalnym ma by\u0107 wi\u0119c jednym z postulat\u00f3w wyborczych prezydenta Dudy.\n\nEksperci alarmuj\u0105, \u017ce wcze\u015bniejsze emerytury to pu\u0142apka pracownik\u00f3w, bo po tak kr\u00f3tkim okresie sk\u0142adkowym emerytura b\u0119dzie bardzo niska. Przeci\u0119tne \u015bwiadczenie emerytalne to obecnie nieco ponad po\u0142owa ostatniej pensji. W 2060 roku dostaniemy ju\u017c z ZUS mniej ni\u017c jedn\u0105 czwart\u0105 tego, co zarabiali\u015bmy przed uzyskaniem \u015bwiadczenia. Osoba, kt\u00f3ra tu\u017c przed przej\u015bciem na emerytur\u0119 zarabia\u0142a 4 tys. z\u0142, b\u0119dzie musia\u0142a wy\u017cy\u0107 za mniej ni\u017c 1 tys. z\u0142 \u2013 wylicza Instytut Emerytalny.\n\n\u0179r\u00f3d\u0142o: dziennikzachodni.pl", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Wed Jan  1 00:00:00 2020", "summary": "", "article_html": "", "meta_description": "Prawo i Sprawiedliwo\u015b\u0107 i prezydent Andrzej Duda zapowiadaj\u0105 wcze\u015bniejsze emerytury z ZUS. Nawet od 53. roku \u017cycia. Wszystko zale\u017cy od sta\u017cu pracy.", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "og": {"image": {"identifier": "https://nczas.com/wp-content/uploads/2017/09/morawiecki_zus_rafalska_wolnosc24-1.png", "secure_url": "https://nczas.com/wp-content/uploads/2017/09/morawiecki_zus_rafalska_wolnosc24-1.png", "width": 1020, "height": 682}, "locale": "pl_PL", "type": "article", "title": "Emerytury ju\u017c w wieku 53 lat? Szokuj\u0105ce propozycje prezydenta i PiS - NCZAS.COM", "description": "Prawo i Sprawiedliwo\u015b\u0107 i prezydent Andrzej Duda zapowiadaj\u0105 wcze\u015bniejsze emerytury z ZUS. Nawet od 53. roku \u017cycia. Wszystko zale\u017cy od sta\u017cu pracy.", "url": "https://nczas.com/2020/01/01/emerytury-juz-w-wieku-53-lat-szokujace-propozycje-prezydenta-i-pis/", "site_name": "NCZAS.COM", "updated_time": "2020-01-01T08:35:05+00:00"}, "description": "Prawo i Sprawiedliwo\u015b\u0107 i prezydent Andrzej Duda zapowiadaj\u0105 wcze\u015bniejsze emerytury z ZUS. Nawet od 53. roku \u017cycia. Wszystko zale\u017cy od sta\u017cu pracy.", "robots": "max-snippet:-1, max-image-preview:large, max-video-preview:-1", "article": {"section": "wiadomosci", "published_time": "2020-01-01T07:12:32+00:00", "modified_time": "2020-01-01T08:35:05+00:00"}, "twitter": {"card": "summary_large_image", "description": "Prawo i Sprawiedliwo\u015b\u0107 i prezydent Andrzej Duda zapowiadaj\u0105 wcze\u015bniejsze emerytury z ZUS. Nawet od 53. roku \u017cycia. Wszystko zale\u017cy od sta\u017cu pracy.", "title": "Emerytury ju\u017c w wieku 53 lat? Szokuj\u0105ce propozycje prezydenta i PiS - NCZAS.COM", "image": "https://nczas.com/wp-content/uploads/2017/09/morawiecki_zus_rafalska_wolnosc24-1.png"}, "generator": "WordPress 5.1.4", "onesignal": "wordpress-plugin"}, "canonical_link": "https://nczas.com/2020/01/01/emerytury-juz-w-wieku-53-lat-szokujace-propozycje-prezydenta-i-pis/"}