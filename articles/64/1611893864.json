{"source_url": "https://www.birgun.net", "url": "https://www.birgun.net/haber/hulusi-akar-vaka-sayisi-azligi-bakimindan-tsk-en-basarili-durumda-301685", "title": "Hulusi Akar: Vaka say\u0131s\u0131 azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda", "top_image": "https://static.birgun.net/resim/haber-detay-resim/2020/05/20/hulusi-akar-vaka-sayisi-azligi-bakimindan-tsk-en-basarili-durumda-734100-5.jpg", "meta_img": "https://static.birgun.net/resim/haber-detay-resim/2020/05/20/hulusi-akar-vaka-sayisi-azligi-bakimindan-tsk-en-basarili-durumda-734100-5.jpg", "images": ["https://static.birgun.net/resim/haber-liste-resim/2020/05/25/akp-li-meclis-uyesinden-kadin-cinayetlerine-skandal-yorum-735840-6.jpg", "https://static.birgun.net/belge/2020/02/04/alt-pdivur.jpg", "https://static.birgun.net/static/images/birgun-logo.png", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/haber-liste-resim/2020/05/25/medikal-maskelerin-tarihi-ve-tek-kullanimlik-maskelerin-yukselisi-735795-6.jpg", "https://static.birgun.net/resim/video-snapshot-resim/2020/05/24/chp-li-buyuksehir-belediye-baskanlarindan-bayram-mesaji-bir-tanesin-turkiyem-623-8.jpg", "https://static.birgun.net/resim/haber-liste-resim/2020/05/25/lambadan-rahatsiz-oluyorum-dedi-2-kisiyi-oldurup-2-kisiyi-yaraladi-735846-6.jpg", "https://static.birgun.net/resim/haber-liste-resim/2020/05/25/sma-hastasi-minik-ruzgar-tedavisi-icin-yardim-bekliyor-735852-6.jpg", "https://static.birgun.net/resim/haber-detay-resim/2020/05/20/hulusi-akar-vaka-sayisi-azligi-bakimindan-tsk-en-basarili-durumda-734100-5.jpg"], "movies": [], "text": "Yukar\u0131 \u00c7\u0131k\n\nHulusi Akar: Vaka say\u0131s\u0131 azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda\n\nMilli Savunma Bakan\u0131 Hulusi Akar, Covid-19 ile m\u00fccadele konusunda, \"D\u00fcnyadaki ordulara bak\u0131ld\u0131\u011f\u0131nda vaka say\u0131s\u0131n\u0131n azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda. Bu ger\u00e7ekten b\u00fcy\u00fck bir ba\u015far\u0131\" dedi\n\nMilli Savunma Bakan\u0131 Hulusi Akar, koronavir\u00fcs salg\u0131n\u0131 ile m\u00fccadeleye ili\u015fkin, \"D\u00fcnya genelinde bu musibetle kar\u015f\u0131la\u015fan ABD, Almanya, Rusya, \u0130talya, Fransa gibi, ordular vaka say\u0131s\u0131n\u0131n azl\u0131\u011f\u0131 bak\u0131m\u0131ndan incelendi\u011finde T\u00fcrk Silahl\u0131 Kuvvetleri en ba\u015far\u0131l\u0131 durumda. \u015eu ana kadar gelinen noktada rakamlara bak\u0131ld\u0131\u011f\u0131nda ger\u00e7ekten \u00f6v\u00fcn\u00fclecek bir durum var. Bu ger\u00e7ekten b\u00fcy\u00fck bir ba\u015far\u0131d\u0131r\" diye konu\u015ftu.\n\nKayna\u011fa zaman\u0131nda eri\u015fmek maksad\u0131yla filyasyon ekipleri olu\u015fturduklar\u0131n\u0131, Vaka Takip Yaz\u0131l\u0131m\u0131 ile bilgisayar \u00fczerinden s\u00fcreci takip ettiklerini ifade eden Akar, \u015funlar\u0131 s\u00f6yledi:\n\n\"Bizim i\u00e7in en korkulu r\u00fcya operasyon b\u00f6lgelerine bu salg\u0131n\u0131n s\u0131\u00e7ramas\u0131yd\u0131. B\u00f6yle bir \u015fey oldu\u011funda kar\u015f\u0131n\u0131zda ter\u00f6rist, arkan\u0131zda vir\u00fcs \u00e7ok s\u0131k\u0131nt\u0131l\u0131, istenmeyen durumlarla kar\u015f\u0131la\u015fabilirdik. Al\u0131nan tedbirlerle \u00e7ok \u015f\u00fck\u00fcr \u015fu ana kadar operasyon b\u00f6lgelerimizde bizim Koronavir\u00fcs vakam\u0131z olmad\u0131. Gemilerimiz, filolar\u0131m\u0131z \u00e7ok \u00f6nemli. Bu konuda da ilgili arkada\u015flar\u0131m\u0131z\u0131n ald\u0131\u011f\u0131 tedbirlerle oralarda da zorluk ya\u015fanmad\u0131. \u015eu ana kadar gelinen noktada rakamlara bak\u0131ld\u0131\u011f\u0131nda ger\u00e7ekten \u00f6v\u00fcn\u00fclecek bir durum var. D\u00fcnya genelinde bu musibetle kar\u015f\u0131la\u015fan ordular ABD, Almanya, Rusya, \u0130talya, Fransa gibi, vaka say\u0131s\u0131n\u0131n azl\u0131\u011f\u0131 bak\u0131m\u0131ndan incelendi\u011finde T\u00fcrk Silahl\u0131 Kuvvetleri en ba\u015far\u0131l\u0131 durumda. Bundan dolay\u0131 eme\u011fi ge\u00e7enleri tekrar kutluyorum, ger\u00e7ekten b\u00fcy\u00fck bir ba\u015far\u0131 bu. \u015eu anda 156 pozitif arkada\u015f\u0131m\u0131z var, bunlar\u0131n tamam\u0131 kontrol alt\u0131nda ve bunlar\u0131n hi\u00e7birinde kritik durum yok.\"\n\nAkar, Koronavir\u00fcs nedeniyle hayat\u0131n\u0131 kaybeden uzman memur Levent \u00dcnver ile i\u015f\u00e7i Avni \u00d6zt\u00fcrk'e Allah\u2019tan rahmet, yak\u0131nlar\u0131na ba\u015fsa\u011fl\u0131\u011f\u0131 dileklerini de iletti.\n\n35 M\u0130LYON MASKE, 160 TON DEZENFEKTAN\n\nBakanl\u0131k olarak Koronavir\u00fcs salg\u0131n\u0131yla m\u00fccadeleye koruyucu ve \u00f6nleyici sa\u011fl\u0131k malzemelerinin \u00fcretimi y\u00f6n\u00fcnde de katk\u0131 sa\u011flad\u0131klar\u0131n\u0131 ifade eden Akar, \"Makina ve Kimya End\u00fcstrisi Kurumumuz (MKEK) tamamen yerli ve milli imkanlarla \u00fcretilen Sahra ad\u0131 verilen mekanik solunum cihaz\u0131n\u0131 hem tasarlad\u0131 hem \u00fcretti. Cihaz\u0131n sertifikasyon s\u00fcrecinin bug\u00fcn yar\u0131n bitmesini bekliyoruz. Bu bittikten sonra tamamen milli ve yerli, tasar\u0131m\u0131 da bize ait olmak \u00fczere Sahra solunum cihaz\u0131n\u0131 haftada 500 adet \u00fcretmeye ba\u015flayaca\u011f\u0131z\" dedi.\n\nYerli olarak \u00fcrettikleri termal kameralar\u0131 da birliklere da\u011f\u0131tt\u0131klar\u0131n\u0131 belirten Akar, MKEK taraf\u0131ndan yap\u0131lan maske \u00fcretim tezgahlar\u0131n\u0131n da Sanayi ve Teknoloji Bakanl\u0131\u011f\u0131 ile koordine edilerek K\u0131r\u0131kkale Halk E\u011fitim\u2019e teslim edildi\u011fini s\u00f6yledi.\n\nBakanl\u0131\u011fa ba\u011fl\u0131 kurum ve fabrikalarda maske, tulum ve dezenfektan gibi koruyucu sa\u011fl\u0131k malzemelerinin \u00fcretiminin devam etti\u011fini vurgulayan Akar, \"Bug\u00fcne kadar 35 milyon maske, 500 bin civar\u0131nda tulum ve 160 ton dezenfektan \u00fcretildi. B\u00fct\u00fcn bunlar\u0131 Silahl\u0131 Kuvvetlerimize ve ilgili kurumlar\u0131m\u0131za ula\u015ft\u0131rd\u0131k, ula\u015ft\u0131rmaya devam ediyoruz\" diye konu\u015ftu.\n\nNormalle\u015fme y\u00f6n\u00fcndeki \u00e7al\u0131\u015fmalar\u0131n devam etti\u011fini aktaran Akar, \"Say\u0131n Cumhurba\u015fkan\u0131m\u0131z taraf\u0131ndan a\u00e7\u0131kland\u0131\u011f\u0131 \u00fczere normalle\u015fme y\u00f6n\u00fcndeki \u00e7al\u0131\u015fmalar\u0131m\u0131z kapsam\u0131nda bir takvim belirledik ve bu takvim \u00fczerinde \u00e7al\u0131\u015f\u0131yoruz\" dedi.\n\nKoronavir\u00fcs salg\u0131n\u0131 ile gerekli tedbirler al\u0131n\u0131rken ter\u00f6rle m\u00fccadelenin de artan bir tempoda devam etti\u011fini vurgulayan Akar, \"Bu \u00e7er\u00e7evede 5 operasyon b\u00f6lgesinde, mavi vatan\u0131m\u0131zda TSK\u2019n\u0131n kahraman mensuplar\u0131 b\u00fcy\u00fck bir fedakarl\u0131kla g\u00f6revlerini yerine getiriyor. Suriye ve Irak'\u0131n kuzeyinde ter\u00f6rle m\u00fccadelemiz aral\u0131ks\u0131z devam ediyor. Oradaki arkada\u015flar\u0131m\u0131z kahraman ve fedakarca m\u00fccadeleyi s\u00fcrd\u00fcr\u00fcyor. 1 Ocak'tan bu yana 1411 ter\u00f6rist yap\u0131lan operasyonlar sonucu etkisiz hale getirildi\" a\u00e7\u0131klamas\u0131nda bulundu.\n\n\u0130DL\u0130B VE L\u0130BYA'YA \u0130L\u0130\u015eK\u0130N A\u00c7IKLAMA\n\nMutabakatlar kapsam\u0131nda \u0130dlib'deki faaliyetlerin de devam etti\u011fini ifade eden Akar, \u015funlar\u0131 s\u00f6yledi:\n\n\"Bir tak\u0131m radikal gruplar\u0131n yapt\u0131\u011f\u0131 provokasyonlar, giri\u015fimler oldu. Ate\u015fkesin kal\u0131c\u0131 olmas\u0131, istikrar\u0131n sa\u011flanmas\u0131 ve evlerini terk eden Suriyeli karde\u015flerimizin g\u00f6n\u00fcll\u00fc ve g\u00fcvenli \u015fekilde tekrar evlerine d\u00f6nmelerini sa\u011flamak i\u00e7in orada yo\u011fun ve kapsaml\u0131 bir \u00e7al\u0131\u015fma i\u00e7indeyiz. Ruslarla koordineli yapt\u0131\u011f\u0131m\u0131z \u00e7al\u0131\u015fmalar var. Baz\u0131 aksakl\u0131klar, baz\u0131 ate\u015fkes ihlalleri olmakla birlikte genel anlamda ate\u015fkese uyuluyor, istikrara do\u011fru \u00e7ok emin ad\u0131mlarla ilerlemeye \u00e7al\u0131\u015f\u0131yoruz. Bunun g\u00f6stergesi olarak 300 bin Suriyeli karde\u015fimiz g\u00f6n\u00fcll\u00fc ve g\u00fcvenli olarak topraklar\u0131na d\u00f6nm\u00fc\u015f bulunuyor.\"\n\nLibya\u2019daki askeri e\u011fitim i\u015f birli\u011fi ve dan\u0131\u015fmanl\u0131k faaliyetlerinin de devam etti\u011fini belirten Akar, \" TSK unsurlar\u0131n\u0131n E\u011fitim \u0130\u015f birli\u011fi ve Dan\u0131\u015fmanl\u0131k hizmetlerine ba\u015flamas\u0131ndan sonra Libya\u2019daki dengeler \u00f6nemli oranda de\u011fi\u015fti. \u00dclkenin birli\u011fi, beraberli\u011fi, b\u00fct\u00fcnl\u00fc\u011f\u00fc i\u00e7in \u00e7al\u0131\u015fan UMH unsurlar\u0131 b\u00fcy\u00fck ba\u015far\u0131lar sa\u011flad\u0131\" dedi.\n\nAkar, T\u00fcrkiye'nin Libya'daki t\u00fcm faaliyetlerinin muhatab\u0131n\u0131n BM taraf\u0131ndan tan\u0131nan Libya H\u00fck\u00fcmeti, Ba\u015fkanl\u0131k Konseyi Ba\u015fkan\u0131 ve Libya H\u00fck\u00fcmeti Ba\u015fbakan\u0131 Fayiz es Serrac oldu\u011funu da vurgulad\u0131.\n\nAA\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["hulusi akar", "ABD", "almanya", "d\u00fcnya", "Fransa", "ate\u015fkes", "\u00e7al\u0131\u015fan", "BM", "Ba\u015fkanl\u0131k", "AA"], "tags": [], "authors": [], "publish_date": null, "summary": "", "article_html": "", "meta_description": "Milli Savunma Bakan\u0131 Hulusi Akar, Covid-19 ile m\u00fccadele konusunda, 'D\u00fcnyadaki ordulara bak\u0131ld\u0131\u011f\u0131nda vaka say\u0131s\u0131n\u0131n azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda.", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "Milli Savunma Bakan\u0131 Hulusi Akar, Covid-19 ile m\u00fccadele konusunda, 'D\u00fcnyadaki ordulara bak\u0131ld\u0131\u011f\u0131nda vaka say\u0131s\u0131n\u0131n azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda.", "title": "Hulusi Akar: Vaka say\u0131s\u0131 azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda", "url": "https://www.birgun.net/haber/hulusi-akar-vaka-sayisi-azligi-bakimindan-tsk-en-basarili-durumda-301685", "image": "https://static.birgun.net/resim/haber-detay-resim/2020/05/20/hulusi-akar-vaka-sayisi-azligi-bakimindan-tsk-en-basarili-durumda-734100-5.jpg", "type": "website", "site_name": "birgun.net"}, "keywords": "hulusi akar, ABD, almanya, d\u00fcnya, Fransa, ate\u015fkes, \u00e7al\u0131\u015fan, BM, Ba\u015fkanl\u0131k, AA", "articleid": 301685, "article": {"published": "2020-05-20"}, "twitter": {"url": "https://www.birgun.net/haber/hulusi-akar-vaka-sayisi-azligi-bakimindan-tsk-en-basarili-durumda-301685", "title": "Hulusi Akar: Vaka say\u0131s\u0131 azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda", "description": "Milli Savunma Bakan\u0131 Hulusi Akar, Covid-19 ile m\u00fccadele konusunda, 'D\u00fcnyadaki ordulara bak\u0131ld\u0131\u011f\u0131nda vaka say\u0131s\u0131n\u0131n azl\u0131\u011f\u0131 bak\u0131m\u0131ndan TSK en ba\u015far\u0131l\u0131 durumda. Bu ger\u00e7ekten b\u00fcy\u00fck bir ba\u015far\u0131' dedi", "site": "@BirGun_Gazetesi"}, "pdate": 20200520, "utime": 20200520160536, "ptime": 20200520160100, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/hulusi-akar-vaka-sayisi-azligi-bakimindan-tsk-en-basarili-durumda-301685"}