{"source_url": "https://www.aksam.com.tr", "url": "https://www.aksam.com.tr/dunya/senatodaki-azil-yargilamasinda-16-saatlik-sorucevap-maratonu-basladi/haber-1040952", "title": "Senatodaki azil yarg\u0131lamas\u0131nda 16 saatlik soru-cevap maratonu ba\u015flad\u0131", "top_image": "https://img1.aksam.com.tr/imgsdisk/2020/01/29/290120202244412047409_2.jpg", "meta_img": "https://img1.aksam.com.tr/imgsdisk/2020/01/29/290120202244412047409_2.jpg", "images": ["https://www.aksam.com.tr/images/apple-store.png", "https://img1.aksam.com.tr/imgsdisk/2020/01/30/300120201332184615902_7.jpg", "https://www.aksam.com.tr/images/google-play.png", "https://www.facebook.com/tr?id=904296129942347&ev=PageView&noscript=1", "https://img1.aksam.com.tr/imgsdisk/2020/01/30/300120201642284923624_8.jpg", "https://img-aksam.mncdn.com/aksam/folders/header-logo/platin.png?v=13", "https://img-aksam.mncdn.com/aksam/folders/header-logo/alem.png?v=13", "https://img-aksam.mncdn.com/aksam/folders/header-logo/aksam-tv.png?v=14", "https://www.aksam.com.tr/images/footersitelogo.jpg", "http://b.scorecardresearch.com/p?c1=2&c2=15547101&cv=2.0&cj=1", "https://www.aksam.com.tr/images/aksam-logo.svg?v=6", "https://img-aksam.mncdn.com/aksam/folders/header-logo/ben-bilirim.png", "https://img-aksam.mncdn.com/aksam/folders/header-logo/life-magazin2x.png?v=13", "https://www.aksam.com.tr/images/whatsapp.png", "https://img1.aksam.com.tr/imgsdisk/2020/01/29/290120202244412047409_2.jpg", "https://certify.alexametrics.com/atrk.gif?account=FRo8o1IWNa10vg", "https://img-aksam.mncdn.com/aksam/folders/header-logo/canli-yayin.png?v=13", "https://img-aksam.mncdn.com/aksam/folders/header-logo/mor-papatya2x.png?v=13", "https://www.aksam.com.tr/images/bip.png"], "movies": [], "text": "ABD Senatosunda devam eden Trump'\u0131n yarg\u0131lanma s\u00fcrecinde, iddia ve savunma makamlar\u0131n\u0131n 3'er g\u00fcn s\u00fcren a\u00e7\u0131l\u0131\u015f sunumlar\u0131n\u0131n ard\u0131ndan yeni bir a\u015famaya ge\u00e7ildi.\n\nSenat\u00f6rlerin toplam 16 saat boyunca iddia ve savunma makamlar\u0131na sorular\u0131n\u0131 y\u00f6neltme imkan\u0131 bulacaklar\u0131 soru-cevap b\u00f6l\u00fcm\u00fc, yerel saatle 13.00'te ba\u015flad\u0131. Soru-cevap b\u00f6l\u00fcm\u00fc iki g\u00fcnde 8'er saat \u00fczerinden ger\u00e7ekle\u015ftirilecek.\n\nYeni tan\u0131klar\u0131n \u00e7a\u011fr\u0131l\u0131p \u00e7a\u011fr\u0131lmayaca\u011f\u0131 konusu ilk b\u00f6l\u00fcme damgas\u0131n\u0131 vururken, eski Beyaz Saray Ulusal G\u00fcvenlik Dan\u0131\u015fman\u0131 John Bolton'\u0131n yak\u0131nda piyasaya \u00e7\u0131kacak kitab\u0131nda yer ald\u0131\u011f\u0131 iddia edilen Ukrayna b\u00f6l\u00fcm\u00fc, tart\u0131\u015fmalar\u0131n oda\u011f\u0131na yerle\u015fti.\n\nDemokrat senat\u00f6rler ve savc\u0131 vekiller, Bolton'\u0131n Senatodaki duru\u015fmalara tan\u0131k olarak \u00e7a\u011fr\u0131lmas\u0131 gerekti\u011fi konusunda mutab\u0131k iken, Trump'\u0131n avukatlar\u0131 ise s\u00f6z konusu ad\u0131m\u0131n gereksiz oldu\u011fu g\u00f6r\u00fc\u015f\u00fcn\u00fc savunuyor.\n\nNew York Times gazetesi, eski Ulusal G\u00fcvenlik Dan\u0131\u015fman\u0131 Bolton'\u0131n yeni \u00e7\u0131kacak kitab\u0131nda, Trump'\u0131n siyasi rakibi Joe Biden ve o\u011fluna y\u00f6nelik soru\u015fturma a\u00e7\u0131lana kadar Ukrayna'ya askeri yard\u0131m\u0131 dondurmay\u0131 istedi\u011fini yazd\u0131\u011f\u0131n\u0131 iddia etmi\u015f, Trump ise iddiay\u0131 yalanlam\u0131\u015ft\u0131.\n\n- TRUMP'A Y\u00d6NEL\u0130K AZ\u0130L S\u00dcREC\u0130\n\nTemsilciler Meclisi Ba\u015fkan\u0131 Nancy Pelosi, 24 Eyl\u00fcl 2019'da \"ABD'nin ulusal g\u00fcvenli\u011fine zarar verdi\u011fi\" ve \"Ba\u015fkanl\u0131k yeminine ihanet etti\u011fi\" gerek\u00e7esiyle Trump'a y\u00f6nelik azil soru\u015fturmas\u0131 ba\u015flat\u0131ld\u0131\u011f\u0131n\u0131 a\u00e7\u0131klam\u0131\u015ft\u0131.\n\nPelosi, 25 Temmuz'da Trump'\u0131n Ukrayna Devlet Ba\u015fkan\u0131 Vladimir Zelenskiy ile yapt\u0131\u011f\u0131 telefon g\u00f6r\u00fc\u015fmesinde, rakibi Joe Biden ve ailesini soru\u015fturmas\u0131 kar\u015f\u0131l\u0131\u011f\u0131nda ABD'nin \u00fclkesine askeri yard\u0131m\u0131 serbest b\u0131rakaca\u011f\u0131n\u0131 s\u00f6yledi\u011fini ve bunun anayasaya ayk\u0131r\u0131 oldu\u011funu iddia etmi\u015fti.\n\nBeyaz Saray ise 25 Eyl\u00fcl'de Trump-Zelenskiy g\u00f6r\u00fc\u015fmesinin d\u00f6k\u00fcm\u00fcn\u00fc yay\u0131mlayarak, Ukrayna'ya yard\u0131mlar ile g\u00f6r\u00fc\u015fme aras\u0131nda ili\u015fki bulunmad\u0131\u011f\u0131n\u0131 savunmu\u015ftu.\n\nTemsilciler Meclisi \u0130stihbarat Komitesinde 13-21 Kas\u0131m'da kamuya a\u00e7\u0131k oturumlar d\u00fczenlenmi\u015f; D\u0131\u015fi\u015fleri, Ulusal G\u00fcvenlik Konseyi ve Pentagon'dan toplam 12 yetkili bu s\u00fcre\u00e7te ifade vermi\u015fti.\n\nArd\u0131ndan \u0130stihbarat Komitesi haz\u0131rlad\u0131\u011f\u0131 300 sayfal\u0131k raporu 3 Aral\u0131k'ta Adalet Komitesine sunmu\u015f, Adalet Komitesi yapt\u0131\u011f\u0131 iki oturumun ard\u0131ndan 13 Aral\u0131k'ta azil maddelerini onaylayarak dosyay\u0131 Temsilciler Meclisi Genel Kuruluna g\u00f6ndermi\u015fti.\n\nTemsilciler Meclisi Genel Kurulunda 18 Aral\u0131k'ta yap\u0131lan oylamada, Trump'a y\u00f6nelik \"g\u00f6revini k\u00f6t\u00fcye kullanmak\" ve \"Kongre'nin i\u015fleyi\u015fini engellemek\" su\u00e7lamalar\u0131 kabul edilmi\u015fti.\n\n(AA)", "keywords": [], "meta_keywords": ["0"], "tags": [], "authors": [], "publish_date": null, "summary": "", "article_html": "", "meta_description": "ABD Ba\u015fkan\u0131 Donald Trump'\u0131n azline y\u00f6nelik Senatoda devam eden yarg\u0131lama s\u00fcrecinde 16 saat s\u00fcrecek soru-cevap b\u00f6l\u00fcm\u00fc, yeni tan\u0131klar\u0131n \u00e7a\u011fr\u0131l\u0131p \u00e7a\u011fr\u0131lmamas\u0131 konusu etraf\u0131nda ba\u015flad\u0131.", "meta_lang": "tr", "meta_favicon": "/_imgs/favicon.ico", "meta_data": {"title": ">Senatodaki azil yarg\u0131lamas\u0131nda 16 saatlik soru-cevap maratonu ba\u015flad\u0131", "description": "ABD Ba\u015fkan\u0131 Donald Trump'\u0131n azline y\u00f6nelik Senatoda devam eden yarg\u0131lama s\u00fcrecinde 16 saat s\u00fcrecek soru-cevap b\u00f6l\u00fcm\u00fc, yeni tan\u0131klar\u0131n \u00e7a\u011fr\u0131l\u0131p \u00e7a\u011fr\u0131lmamas\u0131 konusu etraf\u0131nda ba\u015flad\u0131.", "ROBOTS": "NOODP, NOYDIR", "keywords": 0, "og": {"image": "https://img1.aksam.com.tr/imgsdisk/2020/01/29/290120202244412047409_2.jpg", "site_name": "aksam.com.tr", "title": "Senatodaki azil yarg\u0131lamas\u0131nda 16 saatlik soru-cevap maratonu ba\u015flad\u0131", "description": "Haberin detaylar\u0131 i\u00e7in t\u0131klay\u0131n\u0131z", "url": "https://www.aksam.com.tr/dunya/senatodaki-azil-yargilamasinda-16-saatlik-sorucevap-maratonu-basladi/haber-1040952", "type": "article"}, "fb": {"pages": 113503195337720}, "twitter": {"card": "summary_large_image", "site": "@aksam", "title": "Senatodaki azil yarg\u0131lamas\u0131nda 16 saatlik soru-cevap maratonu ba\u015flad\u0131", "description": "Haberin detaylar\u0131 i\u00e7in t\u0131klay\u0131n\u0131z", "creator": "@aksam", "image": {"src": "https://img1.aksam.com.tr/imgsdisk/2020/01/29/290120202244412047409.jpg"}, "domain": "https://www.aksam.com.tr/dunya/senatodaki-azil-yargilamasinda-16-saatlik-sorucevap-maratonu-basladi/haber-1040952"}, "google-site-verification": "b7s20lbqssA4clhgAGQO-cBOr0KpVtC0doalmZ9qvA8", "bitly-verification": "990a736d5c15"}, "canonical_link": "https://www.aksam.com.tr/dunya/senatodaki-azil-yargilamasinda-16-saatlik-sorucevap-maratonu-basladi/haber-1040952"}