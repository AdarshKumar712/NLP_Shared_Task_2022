{"source_url": "http://www.tvp.info", "url": "http://www.tvp.info/47783316/sad-nie-aresztowal-kierowcy-ktory-potracil-na-chodniku-bliznieta-w-wozku", "title": "S\u0105d nie aresztowa\u0142 kierowcy, kt\u00f3ry potr\u0105ci\u0142 na chodniku bli\u017ani\u0119ta w w\u00f3zku", "top_image": "https://s3.tvp.pl/images2/c/8/3/uid_c83eb5390bd43bdb507c70d62b0a25ba1588078811968_width_960_play_0_pos_0_gs_0_height_540.jpeg", "meta_img": "https://s3.tvp.pl/images2/c/8/3/uid_c83eb5390bd43bdb507c70d62b0a25ba1588078811968_width_960_play_0_pos_0_gs_0_height_540.jpeg", "images": ["http://www.tvp.info/templates/xhtml/www.tvp.info/resources/images/logo/tvp-info.svg", "https://s5.tvp.pl/images2/5/2/5/uid_525bd645344a63fa903eb58062192b6a1588061289572_width_190_play_0_pos_0_gs_0_height_107.jpg", "https://s2.tvp.pl/images2/b/6/1/uid_b618b3387b86f31312f3e48853ffd5a81588066088788_width_1373_play_0_pos_0_gs_0_height_779.jpg", "http://www.tvp.info/templates/xhtml/www.tvp.info/resources/images/icon/close-search.svg", "https://s6.tvp.pl/images2/6/5/5/uid_6550c9de9c72e527085a8c1e5efb29721588063424459_width_1373_play_0_pos_0_gs_0_height_779.jpg", "https://s3.tvp.pl/images2/c/8/3/uid_c83eb5390bd43bdb507c70d62b0a25ba1588078811968_width_960_play_0_pos_0_gs_0_height_540.jpeg", "https://s2.tvp.pl/images2/b/9/7/uid_b97925f000fe40caf4d0dd2653fd96041587880419256_width_190_play_0_pos_0_gs_0_height_107.jpg", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "http://www.tvp.info/templates/xhtml/www.tvp.info/resources/images/logo/pap.png", "https://s8.tvp.pl/images2/8/8/2/uid_8823dadda2985699b26a431ae83567b71588062606200_width_1373_play_0_pos_0_gs_0_height_779.jpg", "http://www.tvp.info/pub/sess/initsession", "http://www.tvp.info/pub/sess/viewrequest?object_id=47783316", "https://s1.tvp.pl/images2/1/e/f/uid_1ef6e3cf535b2656debd3adecc18cec51588066165201_width_1373_play_0_pos_0_gs_0_height_779.jpg", "https://s3.tvp.pl/images2/3/e/1/uid_3e15a107ed957d8f96a963f1ab8757001588068111558_width_1373_play_0_pos_0_gs_0_height_779.jpg", "https://s3.tvp.pl/images2/c/8/3/uid_c83eb5390bd43bdb507c70d62b0a25ba1588078811968_width_907_play_0_pos_0_gs_0_height_515.jpeg"], "movies": [], "text": "S\u0105d Rejonowy w Szczytnie nie uwzgl\u0119dni\u0142 wniosku prokuratora o tymczasowe aresztowanie Adama D. podejrzanego o spowodowanie wypadku drogowego, w kt\u00f3rym ci\u0119\u017cko ranne zosta\u0142y bli\u017ani\u0119ta wiezione w w\u00f3zku. Zastosowano doz\u00f3r policji i zakaz prowadzenia pojazd\u00f3w.\n\nDrastyczny wypadek. Mustang potr\u0105ci\u0142 w\u00f3zek z bli\u017ani\u0119tami W Szczytnie 29-letni m\u0119\u017cczyzna jecha\u0142 z nadmiern\u0105 pr\u0119dko\u015bci\u0105, straci\u0142 panowanie nad autem i uderzy\u0142 w w\u00f3zek z bli\u017ani\u0119tami. Dzieci w ci\u0119\u017ckim stanie... zobacz wi\u0119cej\n\nDo wypadku dosz\u0142o w minion\u0105 sobot\u0119 na ul. W\u0142adys\u0142awa IV w Szczytnie na Mazurach. Jak informowa\u0142a policja, 29-letni kierowca forda mustanga nie dostosowa\u0142 pr\u0119dko\u015bci do warunk\u00f3w panuj\u0105cych na drodze, wyprzedza\u0142 przed przej\u015bciem dla pieszych, straci\u0142 panowanie nad autem i uderzy\u0142 w stoj\u0105c\u0105 na chodniku 54-letni\u0105 kobiet\u0119 i w\u00f3zek z dw\u00f3jk\u0105 1,5-rocznych dzieci. Nast\u0119pnie auto wjecha\u0142o w ogrodzenie pobliskiej posesji, staranowa\u0142o metalowy p\u0142ot i zatrzyma\u0142o si\u0119 dopiero na budynku. Wed\u0142ug policji kierowca by\u0142 trze\u017awy.\n\n\n\nPo wypadku dzieci w ci\u0119\u017ckim stanie \u2013 jedno karetk\u0105, drugie \u015bmig\u0142owcem \u2013 zosta\u0142y przetransportowane do szpitala dzieci\u0119cego w Olsztynie. Kobieta \u2013 babcia rannych bli\u017ani\u0105t \u2013 dozna\u0142a og\u00f3lnych pot\u0142ucze\u0144.\n\n\n\nDzi\u015b stan poszkodowanych dzieci lekarze nadal okre\u015blali jako bardzo ci\u0119\u017cki. \u2013 Znajduj\u0105 si\u0119 w stanie bezpo\u015bredniego zagro\u017cenia \u017cycia, s\u0105 wentylowane mechanicznie. Personel szpitala robi wszystko, co w jego mocy \u2013 powiedzia\u0142 rzecznik szpitala Grzegorz Adamowicz.\n\n\n\nProkuratura wnioskowa\u0142a o zastosowanie tymczasowego aresztowania na okres trzech miesi\u0119cy wobec Adama D. podejrzanego o umy\u015blne naruszenie zasad bezpiecze\u0144stwa w ruchu l\u0105dowym i spowodowanie wypadku.\n\n\n\nS\u0105d Rejonowy w Szczytnie w wydanym postanowieniu nie uwzgl\u0119dni\u0142 wniosku prokuratury i zastosowa\u0142 wobec kierowcy \u015brodek zapobiegawczy w postaci dozoru policji, zakazu opuszczania kraju, po\u0142\u0105czonego z zatrzymaniem mu paszportu oraz zakazu prowadzenia pojazd\u00f3w.\n\n#wieszwiecej Polub nas\n\nJak poinformowa\u0142 rzecznik S\u0105du Okr\u0119gowego w Olsztynie s\u0119dzia Olgierd D\u0105browski-\u017begalski, szczycie\u0144ski s\u0105d \u2013 w uzasadnieniu swojej decyzji o niestosowaniu tymczasowego aresztowania \u2013 wskaza\u0142, \u017ce podejrzany \u201estanowczo i w ca\u0142o\u015bci przyzna\u0142 si\u0119 do winy, nie przerzuca\u0142 odpowiedzialno\u015bci na inne osoby, opisa\u0142, w jaki spos\u00f3b dopu\u015bci\u0142 si\u0119 zarzucanego mu czynu i wyrazi\u0142 skruch\u0119 z powodu pope\u0142nionego wyst\u0119pku\u201d.\n\n\n\nS\u0105d zauwa\u017cy\u0142 r\u00f3wnie\u017c, \u017ce \u015bledczy zabezpieczyli ju\u017c najistotniejsze dowody w sprawie w postaci m.in. \u015blad\u00f3w na miejscu zdarzenia i przes\u0142uchania naocznych \u015bwiadk\u00f3w wypadku.\n\n\n\n\u2013 W takiej sytuacji s\u0105d uzna\u0142, \u017ce materia\u0142 dowodowy sprawy przedstawiony przez prokuratora nie uzasadnia obawy, \u017ce podejrzany pozostaj\u0105c na wolno\u015bci b\u0119dzie w bezprawny spos\u00f3b utrudnia\u0142 tocz\u0105ce si\u0119 post\u0119powanie karne, a w szczeg\u00f3lno\u015bci, \u017ce b\u0119dzie nak\u0142ania\u0142 uczestnik\u00f3w przysz\u0142ego procesu do sk\u0142adania fa\u0142szywych zezna\u0144, b\u0105d\u017a zaciera\u0142 \u015blady \u2013 przekaza\u0142 rzecznik SO.\n\n\n\n\u2013 Jednocze\u015bnie chc\u0119 podkre\u015bli\u0107, \u017ce pozostawanie podejrzanego na wolno\u015bci w \u017caden spos\u00f3b nie oznacza, \u017ce sprawca wypadku uniknie odpowiedzialno\u015bci i wymierzenia sprawiedliwej kary \u2013 zaznaczy\u0142 s\u0119dzia D\u0105browski-\u017begalski.\n\n\n\nPostanowienie s\u0105du w tej sprawie nie jest prawomocne.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s3.tvp.pl/images2/c/8/3/uid_c83eb5390bd43bdb507c70d62b0a25ba1588078811968_width_960_play_0_pos_0_gs_0_height_540.jpeg"}, "og": {"title": "S\u0105d nie aresztowa\u0142 kierowcy, kt\u00f3ry potr\u0105ci\u0142 na chodniku bli\u017ani\u0119ta w w\u00f3zku", "description": "Zastosowano doz\u00f3r policji i zakaz prowadzenia pojazd\u00f3w.", "image": "https://s3.tvp.pl/images2/c/8/3/uid_c83eb5390bd43bdb507c70d62b0a25ba1588078811968_width_960_play_0_pos_0_gs_0_height_540.jpeg", "type": "article", "url": "http://www.tvp.info/47783316/sad-nie-aresztowal-kierowcy-ktory-potracil-na-chodniku-bliznieta-w-wozku"}, "fb": {"app_id": 825992797416546}}, "canonical_link": "https://www.tvp.info/47783316/sad-nie-aresztowal-kierowcy-ktory-potracil-na-chodniku-bliznieta-w-wozku"}