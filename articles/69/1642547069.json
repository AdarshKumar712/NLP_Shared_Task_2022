{"source_url": "https://www.haberler.com", "url": "https://www.haberler.com/istanbul-da-nereye-kac-kilogram-yagis-dustu-akom-13354292-haberi/", "title": "\u0130stanbul'da nereye ka\u00e7 kilogram ya\u011f\u0131\u015f d\u00fc\u015ft\u00fc? AKOM il\u00e7e il\u00e7e a\u00e7\u0131klad\u0131", "top_image": "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg", "meta_img": "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg", "images": ["https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_2141_m.jpg", "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_5161_m.jpg", "https://www.haberler.com/static/img/tasarim/bosluk.gif", "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_9298_m.jpg", "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_4629_m.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "\u0130stanbul'da nereye ka\u00e7 kilogram ya\u011f\u0131\u015f d\u00fc\u015ft\u00fc? AKOM il\u00e7e il\u00e7e a\u00e7\u0131klad\u0131 \u0130stanbul'da \u00f6\u011fle saatlerinde etkili olan sa\u011fanak ya\u011f\u0131\u015f k\u0131sa s\u00fcrede hayat\u0131 fel\u00e7 ederken \u00dcmraniye metrekareye 28,9 kilogramla en fazla ya\u011f\u0131\u015f\u0131n d\u00fc\u015ft\u00fc\u011f\u00fc il\u00e7e oldu.\n\n\u0130stanbul B\u00fcy\u00fck\u015fehir Belediyesi (\u0130BB) Afet Koordinasyon Merkezi (AKOM), kentte en fazla ya\u011f\u0131\u015f alan il\u00e7elerin \u00dcmraniye ve \u00dcsk\u00fcdar oldu\u011funu bildirdi.\n\nAKOM'dan yap\u0131lan a\u00e7\u0131klamada, Anadolu Yakas\u0131'nda \u00f6\u011fle saatlerinde ba\u015flayan kuvvetli sa\u011fana\u011f\u0131n Sultanbeyli, Sancaktepe, \u00dcmraniye ve \u00dcsk\u00fcdar il\u00e7elerinde etkili oldu\u011fu belirtildi.\n\n\u00dcMRAN\u0130YE'YE 28,9 K\u0130LOGRAM YA\u011eI\u015e D\u00dc\u015eT\u00dc\n\n\u00d6\u011fle saatlerinden itibaren ise il geneline yay\u0131lan kuvvetli sa\u011fana\u011f\u0131n Bo\u011faz \u00e7evresinde etkili oldu\u011fu aktar\u0131lan a\u00e7\u0131klamada, saat 14.00 itibar\u0131yla metrekareye \u00dcmraniye'de 28,9, \u00dcsk\u00fcdar'da 24,8, Ey\u00fcpsultan'da 20,7, Samand\u0131ra'da 16 ve Silivri'de 13,7 kilogram ya\u011f\u0131\u015f d\u00fc\u015ft\u00fc\u011f\u00fc kaydedildi.\n\nA\u00e7\u0131klamada, ya\u011f\u0131\u015f \u00f6ncesi halihaz\u0131rda bekleyen \u0130BB itfaiye, \u0130SK\u0130, yol bak\u0131m, at\u0131k y\u00f6netimi, park bah\u00e7eler, \u0130BB trafik, zab\u0131ta ve 153 yerinde \u00e7\u00f6z\u00fcm ekiplerinin olumsuzluklara m\u00fcdahale etti\u011fi anlat\u0131ld\u0131.\n\nORTAK\u00d6Y'DE A\u011eA\u00c7 DEVR\u0130LD\u0130\n\nAyr\u0131ca a\u00e7\u0131klamada, \u00dcsk\u00fcdar \u00c7engelk\u00f6y Tahirpa\u015fa Caddesi, \u00dcsk\u00fcdar Meydan\u0131 Hakimiyeti Milliye Caddesi, Ahmediye, \u00c7ekmek\u00f6y Madenler alt ge\u00e7it, Zincirlikuyu alt ge\u00e7it ve F\u0131nd\u0131kl\u0131'da g\u00f6llenme olu\u015ftu\u011fu, Ortak\u00f6y Sahilyolu'nda ise a\u011fa\u00e7 devrildi\u011fi ifade edildi.\n\nAK\u015eAM SAATLER\u0130NE KADAR ETK\u0130L\u0130 OLMASI BEKLEN\u0130YOR\n\nG\u00f6k g\u00fcr\u00fclt\u00fcl\u00fc sa\u011fana\u011f\u0131n, il geneline yay\u0131lmas\u0131, aral\u0131klarla ak\u015fam saatlerine kadar etkisini g\u00f6stermesinin ard\u0131ndan b\u00f6lgeyi terk etmesi bekleniyor.\n\nKaynak: AA", "keywords": [], "meta_keywords": ["\u0130stanbul B\u00fcy\u00fck\u015fehir Belediyesi", "Afet Koordinasyon Merkezi", "\u00dcmraniye", "\u00dcsk\u00fcdar", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "\u0130stanbul'da \u00f6\u011fle saatlerinde etkili olan sa\u011fanak ya\u011f\u0131\u015f k\u0131sa s\u00fcrede hayat\u0131 fel\u00e7 ederken \u00dcmraniye metrekareye 28,9 kilogramla en fazla ya\u011f\u0131\u015f\u0131n d\u00fc\u015ft\u00fc\u011f\u00fc il\u00e7e oldu.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130stanbul'da \u00f6\u011fle saatlerinde etkili olan sa\u011fanak ya\u011f\u0131\u015f k\u0131sa s\u00fcrede hayat\u0131 fel\u00e7 ederken \u00dcmraniye metrekareye 28,9 kilogramla en fazla ya\u011f\u0131\u015f\u0131n d\u00fc\u015ft\u00fc\u011f\u00fc il\u00e7e oldu.", "keywords": "\u0130stanbul B\u00fcy\u00fck\u015fehir Belediyesi, Afet Koordinasyon Merkezi, \u00dcmraniye, \u00dcsk\u00fcdar, G\u00fcncel, Haber", "image": "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg", "medium": "news", "dateCreated": "2020-06-23T15:57:03+03:00", "dateUpdated": "2020-06-23T16:34:45+03:00", "msapplication-starturl": "https://www.haberler.com", "article": {"id": 13354292, "author": "Bahad\u0131r \u00c7olak, Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130stanbul B\u00fcy\u00fck\u015fehir Belediyesi, Afet Koordinasyon Merkezi, \u00dcmraniye, \u00dcsk\u00fcdar, G\u00fcncel"}, "og": {"url": "https://www.haberler.com/istanbul-da-nereye-kac-kilogram-yagis-dustu-akom-13354292-haberi/", "site_name": "Haberler.com", "locale": "tr_TR", "type": "article", "title": "\u0130stanbul'da nereye ka\u00e7 kilogram ya\u011f\u0131\u015f d\u00fc\u015ft\u00fc? AKOM il\u00e7e il\u00e7e a\u00e7\u0131klad\u0131", "description": "\u0130stanbul'da \u00f6\u011fle saatlerinde etkili olan sa\u011fanak ya\u011f\u0131\u015f k\u0131sa s\u00fcrede hayat\u0131 fel\u00e7 ederken \u00dcmraniye metrekareye 28,9 kilogramla en fazla ya\u011f\u0131\u015f\u0131n d\u00fc\u015ft\u00fc\u011f\u00fc il\u00e7e oldu.", "image": {"identifier": "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg", "secure_url": "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg", "width": 1202, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/istanbul-da-nereye-kac-kilogram-yagis-dustu-akom-13354292-haberi/", "card": "summary_large_image", "site": "Haberler", "title": "\u0130stanbul'da nereye ka\u00e7 kilogram ya\u011f\u0131\u015f d\u00fc\u015ft\u00fc? AKOM il\u00e7e il\u00e7e a\u00e7\u0131klad\u0131", "description": "\u0130stanbul'da \u00f6\u011fle saatlerinde etkili olan sa\u011fanak ya\u011f\u0131\u015f k\u0131sa s\u00fcrede hayat\u0131 fel\u00e7 ederken \u00dcmraniye metrekareye 28,9 kilogramla en fazla ya\u011f\u0131\u015f\u0131n d\u00fc\u015ft\u00fc\u011f\u00fc il\u00e7e oldu.", "image": "https://foto.haberler.com/haber/2020/06/23/istanbul-da-nereye-kac-kilogram-yagis-dustu-akom-13354292_8382_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/istanbul-da-nereye-kac-kilogram-yagis-dustu-akom-13354292-haberi/"}