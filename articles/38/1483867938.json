{"source_url": "http://fronda.pl", "url": "http://fronda.pl/a/noworoczne-oredzie-prezydenta-dudy-2020-to-bedzie-rok-polskich-zwyciestw,138523.html", "title": "Noworoczne or\u0119dzie prezydenta Dudy. ,,2020 to b\u0119dzie rok polskich zwyci\u0119stw''", "top_image": "https://www.fronda.pl/site_media/media/uploads/article/.thumbnails/adawqdafagshh-1200x630.jpg", "meta_img": "https://www.fronda.pl/site_media/media/uploads/article/.thumbnails/adawqdafagshh-1200x630.jpg", "images": ["http://fronda.pl/site_media/images/autopromotion/hostel_logo.png", "http://fronda.pl/site_media/images/autopromotion/holland_logo.png", "http://fronda.pl/site_media/media/uploads/article/.thumbnails/adawqdafagshh-746x280.jpg\n", "http://fronda.pl/site_media/media/uploads/article/.thumbnails/biedron_smiszek_screen-190x100.jpg", "http://fronda.pl/site_media/images/autopromotion/holender_logo.png", "http://fronda.pl/site_media/images/logo.png", "http://fronda.pl/site_media/media/uploads/avatar/.thumbnails/stalker-new-cbs-50x50.jpg", "http://fronda.pl/site_media/media/uploads/article/.thumbnails/duda_zwyciestwo_flickrpis-190x100.jpg", "http://fronda.pl/site_media/images/aniol.jpg", "http://fronda.pl/site_media/vendor/facebox/closelabel.png", "http://fronda.pl/site_media/media/uploads/avatar/.thumbnails/default-50x50.png", "http://fronda.pl/site_media/media/uploads/article/.thumbnails/Walesa%20fot%20Olivier%20Ezratty%20cc30-190x100.jpg", "http://fronda.pl/site_media/images/blank.gif", "https://www.fronda.pl/site_media/media/uploads/article/.thumbnails/adawqdafagshh-1200x630.jpg", "http://fronda.pl/site_media/images/autopromotion/fort24_logo.png", "http://fronda.pl/site_media/images/facebook.png"], "movies": ["https://www.youtube.com/embed/2Xesn4L2tOU"], "text": "- Jestem pewien, \u017ce niepodleg\u0142a Polska w Zjednoczonej Europie, Polska sprawnie rz\u0105dzona tak\u017ce w roku 2020, b\u0119dzie wzmacnia\u0142a swoj\u0105 siln\u0105 pozycj\u0119 - powiedzia\u0142 w or\u0119dziu noworocznym prezydent Andrzej Duda.\n\nDrodzy Rodacy!\n\nSzanowni Pa\u0144stwo!\n\n\u017begnamy rok 2019. Jakim s\u0142owem mo\u017cemy go podsumowa\u0107?\n\nTo s\u0142owo to energia. Ambicja i zapa\u0142 Polak\u00f3w wci\u0105\u017c budz\u0105 podziw! Tempo wzrostu gospodarczego stawia nas w czo\u0142\u00f3wce pa\u0144stw europejskich. Kiedy rozmawiamy, s\u0142ysz\u0119 cz\u0119sto o wy\u017cszym poziomie \u017cycia polskich rodzin. O prze\u0142amaniu kolejnych barier niemo\u017cno\u015bci. O nowoczesnych rozwi\u0105zaniach i inwestycjach. Tak\u017ce w \u201ezielon\u0105 energi\u0119\u201d, w czyst\u0105 wod\u0119 i czyste powietrze.\n\nInnym s\u0142owem roku 2019 jest frekwencja. Rekordowa liczba g\u0142os\u00f3w oddanych w wyborach do Parlamentu Europejskiego oraz do Sejmu i Senatu by\u0142a prawdziwym sukcesem polskiej demokracji. Wszyscy mo\u017cemy go sobie pogratulowa\u0107. Nasza obywatelska wsp\u00f3lnota ro\u015bnie w si\u0142\u0119. A wraz z ni\u0105 \u2013 Rzeczpospolita.\n\nS\u0142owem roku jest tak\u017ce bezpiecze\u0144stwo. Mam wielk\u0105 satysfakcj\u0119, \u017ce uczestniczy\u0142em w negocjacjach, kt\u00f3rych efektem jest pog\u0142\u0119biona wsp\u00f3\u0142praca mi\u0119dzy cz\u0142onkami NATO oraz zwi\u0119kszona obecno\u015b\u0107 si\u0142 ameryka\u0144skich w Polsce. Trwaj\u0105 zakupy najnowocze\u015bniejszego uzbrojenia dla Wojska Polskiego i wsp\u00f3lne \u0107wiczenia z naszymi sojusznikami. Granice naszego kraju s\u0105 dobrze strze\u017cone.\n\nBezpiecze\u0144stwo energetyczne wzmocni\u0142y tegoroczne decyzje zapewniaj\u0105ce nam stabilne dostawy gazu ziemnego i ropy naftowej. Bezpiecze\u0144stwo socjalne zwi\u0119kszy\u0142o si\u0119 dzi\u0119ki wprowadzeniu takich \u015bwiadcze\u0144, jak 13. emerytura czy 500+ ju\u017c na pierwsze dziecko.\n\nDrodzy Pa\u0144stwo!\n\nCo nas czeka od pierwszego stycznia?\n\nUfam, \u017ce b\u0119dzie to rok polskich zwyci\u0119stw! \u017be tym s\u0142owem, kt\u00f3re b\u0119dziemy odmienia\u0107 najcz\u0119\u015bciej w roku 2020 b\u0119dzie s\u0142owo sukces.\n\nW stulecie wygranej bitwy warszawskiej 1920 roku przypomnimy zmagania, kt\u00f3re przes\u0105dzi\u0142y o wyniku wojny polsko-bolszewickiej \u2013 a tak\u017ce o losach \u015bwiata sto lat temu.\n\nCzekaj\u0105 nas r\u00f3wnie\u017c wielkie sportowe emocje. Liczymy na zwyci\u0119stwa naszej reprezentacji podczas Mistrzostw Europy w Pi\u0142ce No\u017cnej oraz na medale polskich sportowc\u00f3w w czasie letnich igrzysk olimpijskich w Tokio. B\u0119dziemy kibicowa\u0107 Bia\u0142o-Czerwonym!\n\nRelacje mi\u0119dzynarodowe to wsp\u00f3\u0142praca, ale te\u017c i rywalizacja. Jestem pewien, \u017ce niepodleg\u0142a Polska w zjednoczonej Europie \u2013 Polska sprawnie rz\u0105dzona \u2013 tak\u017ce w roku 2020 b\u0119dzie umacnia\u0142a swoj\u0105 siln\u0105 pozycj\u0119.\n\nPanie i Panowie!\n\nDrodzy Rodacy w kraju i za granic\u0105!\n\n\u017bycz\u0119, aby nowy rok przyni\u00f3s\u0142 Pa\u0144stwu wiele osobistych zwyci\u0119stw i sukces\u00f3w! Aby spe\u0142ni\u0142y si\u0119 Pa\u0144stwa pragnienia i oczekiwania. Aby powiod\u0142y si\u0119 wszelkie plany. Przyjmijcie Pa\u0144stwo \u017cyczenia zdrowia, rodzinnego szcz\u0119\u015bcia i dostatku. Niech wzajemna \u017cyczliwo\u015b\u0107 i uprzejmo\u015b\u0107 pomagaj\u0105 nam i\u015b\u0107 przez \u017cycie ze spokojem i pogod\u0105 ducha.\n\nJeszcze raz \u2013 wszystkiego najlepszego!\n\nDo siego roku!\n\nPrezydent Rzeczypospolitej Polskiej Andrzej Duda\n\n\n\n\n\n\n\n\n\nbz/prezydent.pl", "keywords": [], "meta_keywords": ["andrzej duda", "or\u0119dzie", "prezydent", "nowy rok", "2020"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "andrzej duda, or\u0119dzie, prezydent, nowy rok, 2020", "og": {"title": "Noworoczne or\u0119dzie prezydenta Dudy. ,,2020 to b\u0119dzie rok polskich zwyci\u0119stw''", "type": "article", "image": {"identifier": "https://www.fronda.pl/site_media/media/uploads/article/.thumbnails/adawqdafagshh-1200x630.jpg", "width": 1200, "height": 630}, "url": "https://www.fronda.pl/a/noworoczne-oredzie-prezydenta-dudy-2020-to-bedzie-rok-polskich-zwyciestw,138523.html"}}, "canonical_link": "https://www.fronda.pl/a/noworoczne-oredzie-prezydenta-dudy-2020-to-bedzie-rok-polskich-zwyciestw,138523.html"}