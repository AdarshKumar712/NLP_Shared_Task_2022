{"source_url": "https://tech.wp.pl", "url": "https://tech.wp.pl/szkuta-znaleziona-w-wisle-ponad-stuletni-wrak-zauwazony-na-polnoc-od-warszawy-6469753240361089a", "title": "Szkuta znaleziona w Wi\u015ble. Ponad stuletni wrak zauwa\u017cony na p\u00f3\u0142noc od Warszawy", "top_image": "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnYBYXZhSX48aAJ9cH4dYDMpWCMjfwkia2gAeHFgSn19agJjdWZBf3xsB3h3ZVY6ITpZYC4hHmw5", "meta_img": "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnYBYXZhSX48aAJ9cH4dYDMpWCMjfwkia2gAeHFgSn19agJjdWZBf3xsB3h3ZVY6ITpZYC4hHmw5", "images": ["https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFhAXt0dlVgMyEQIyN3QSJrYkh9fGkHfndpVH90aQh8dmhPenF2RSsnOVc-Kj4TMw==", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXBkAXpxdlVgMyEQIyN3QSJrZU9_cG8GeHBnVH92agh3cmlJenZ2RSsnOVc-Kj4TMw==", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFhAXt0dlVgMyEQIyN3QSJrYE1_dW4HfHJhTWNpaAh_dWBMe3VuA2EwNBomailfKWYs", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXBkAXpxdlVgMyEQIyN3QSJrYkh9fGkHfndpVH90aQh8dmhPenF2RSsnOVc-Kj4TMw==", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXZkAXxxdlVgMyEQIyN3QSJrY0l8c2kCdndhSGN1awl3dmNAdnRhHjohMhEgKzVeKS00VyQ0PhMz", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFhAXt0dlVgMyEQIyN3QSJrYEl4fWEFf3RpVGN1bQN4fWJJenBhHjohMhFgNDdWbDk=", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXBkAXpxdlVgMyEQIyN3QSJrYE1_dW4HfHJhTWNpaAh_dWBMe3VuA2EwNBomailfKWYs", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFhAXt0dlVgMyEQIyN3QSJrYEt2cGEEenBmTGNzbAR-dGhBfXN2RSsnOVQqJS1QYDQ_Hmw5", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXJlTTZwagFhIH8OPi00VmA0PVZ_dW8Ef3diQH13dAB5fGBBe3JvAnprJRwtLHdbPiNzBA==", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnYBYXZhSX48aAJ9cH4dYDMpWCMjfwkia2gAeHFgSn19agJjdWZBf3xsB3h3ZVY6ITpZYC4hHmw5", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXBkAXpxdlVgMyEQIyN3QSJrYEt2cGEEenBmTGNzbAR-dGhBfXN2RSsnOVQqJS1QYDQ_Hmw5", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFnAXpxdlhgMyFXPih2UGEtfgo6I3ZBJSJ-GylqKV8pZiw=", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXBkAXpxdlVgMyEQIyN3QSJrZUt4cm8Ed3VjVH9zYQJ6fWBNfXF2RSsnOVc-Kj4TMw==", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFhAXt0dlVgMyEQIyN3QSJrZUt4cm8Ed3VjVH9zYQJ6fWBNfXF2RSsnOVc-Kj4TMw==", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXBkAXpxdlVgMyEQIyN3QSJrYEl4fWEFf3RpVGN1bQN4fWJJenBhHjohMhFgNDdWbDk=", "https://tech.wp.pl/NDQyNDY1YSUwGzh3dkpsMHNDbCA2E2JmJFt0ZnZDenZoSXh2YAV6dn4KJisuHyktN0Y9Ni8MOiEyEWglOkUnKz9EJDc2VyhiIRVzNDhaIWInRHtqbRMz", "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXFhAXt0dlVgMyEQIyN3QSJrZU9_cG8GeHBnVH92agh3cmlJenZ2RSsnOVc-Kj4TMw=="], "movies": [], "text": "Szkuta znaleziona w Wi\u015ble. Ponad stuletni wrak zauwa\u017cony na p\u00f3\u0142noc od Warszawy\n\nNa nietypowe znalezisko, na wysoko\u015bci \u0141omianek Dolnych natrafili archeolodzy prowadz\u0105cy prace badawcze na Wi\u015ble. Ich zdaniem to szkuta, czyli statek transportowy, kt\u00f3ry m\u00f3g\u0142 przewozi\u0107 do 100 ton \u0142adunku.\n\nG\u0142osuj G\u0142osuj Podziel si\u0119 Opinie\n\nSztuka sprzed kilkuset lat znaleziona w Wi\u015ble. (East News, Fot: ANDRZEJ IWANCZUK/REPORTER)\n\nGrupa archeolog\u00f3w eksplorowa\u0142a dno Wis\u0142y od warszawskiego Kana\u0142u \u017bera\u0144skiego a\u017c po Jab\u0142onn\u0119. Prace trwa\u0142y na odcinku kilkunastu kilometr\u00f3w. W\u015br\u00f3d cenniejszych odkry\u0107 znalaz\u0142 si\u0119 dobrze zachowany drewniany statek transportowy.\n\nSzkuta na dnie Wis\u0142y\n\n- To najprawdopodobniej szkuta, czyli taki typ statku transportowego, kt\u00f3ry by\u0142 u\u017cywany od XIV do XVIII w. \u2013 uwa\u017ca Artur Brz\u00f3ska ze Stowarzyszenia Archeolog\u00f3w Jutra, szef ca\u0142ego projektu.\n\nOdkryta szkuta ma 37 metr\u00f3w d\u0142ugo\u015bci i 6 metr\u00f3w szeroko\u015bci. W jej pobli\u017cu nie uda\u0142o si\u0119 znale\u017a\u0107 \u017cadnych przedmiot\u00f3w, kt\u00f3re mog\u0142y by\u0107 zwi\u0105zane ze statkiem. Zdaniem badaczy statek najprawdopodobniej przewozi\u0142 zbo\u017ce do Gda\u0144ska, a taki towar z \u0142atwo\u015bci\u0105 uleg\u0142 zniszczeniu.\n\n- Gdy nurkujemy, widzimy na odleg\u0142o\u015b\u0107 maksymalnie 10-20 cm. Poszukiwa\u0144 nie u\u0142atwia wartki nurt rzeki \u2013 zaznacza Brz\u00f3ska.\n\nDno Wis\u0142y pe\u0142ne cennych znalezisk\n\nW trakcie prowadzonych bada\u0144 archeolodzy wykorzystali sonar zamontowany na motor\u00f3wce. Dzi\u0119ki niemu wytypowano miejsca, kt\u00f3re warto dok\u0142adniej sprawdzi\u0107. Opr\u00f3cz sztuki natrafiono na pozosta\u0142o\u015bci po mo\u015bcie z czas\u00f3w II wojny \u015bwiatowej, kt\u00f3re podobnie jak wrak, znajduj\u0105 si\u0119 w okolicach \u0141omianek Dolnych.\n\nJak podje portal Nauka w Polsce \"wraki szkut s\u0105 rzadkim znaleziskiem\". Na ostatni taki \"skarb\" natrafiono w 2018 roku w Czersku. Znalezisko przetransportowano do Rybna do O\u015brodka Magazynowo-Studyjnego Pa\u0144stwowego Muzeum Archeologicznego w Warszawie.", "keywords": [], "meta_keywords": ["wiadomo\u015bci", "wis\u0142a", "warszawa", "wrak"], "tags": ["wis\u0142a", "Elon Musk", "WO\u015aP 2020", "E-recepta", "Asteroida", "warszawa", "Badania naukowe", "Boeing 737", "wrak", "USA", "Koniec \u015bwiata", "Australia p\u0142onie", "Iran"], "authors": ["Karolina Modzelewska"], "publish_date": "Mon Jan 20 14:18:00 2020", "summary": "", "article_html": "", "meta_description": "Na nietypowe znalezisko, na wysoko\u015bci \u0141omianek Dolnych natrafili archeolodzy prowadz\u0105cy prace badawcze na Wi\u015ble. Ich zdaniem to szkuta, czyli statek transportowy, kt\u00f3ry m\u00f3g\u0142 przewozi\u0107 do 100 ton \u0142adunku.", "meta_lang": "pl", "meta_favicon": "https://tech.wp.pl/NDQyNDY1YSUwGzh3dkpsG3NDbBsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBm4RGw4mERsGbhEbDiYRGwZuERsOJhEbBhNiZiRbdGZ2QjolJRAta2ofeWpjS3lrbAZ_c2FML3U4A39xNBwvcTpULSBhGnx8a1J7J2UfKiB3WC0rcwQ=", "meta_data": {"gaf": "jzcndezy", "og": {"site_name": "tech.wp.pl", "locale": "pl_PL", "url": "https://tech.wp.pl/szkuta-znaleziona-w-wisle-ponad-stuletni-wrak-zauwazony-na-polnoc-od-warszawy-6469753240361089a", "type": "article", "title": "Szkuta znaleziona w Wi\u015ble. Ponad stuletni wrak zauwa\u017cony na p\u00f3\u0142noc od Warszawy", "description": "Na nietypowe znalezisko, na wysoko\u015bci \u0141omianek Dolnych natrafili archeolodzy prowadz\u0105cy prace badawcze na Wi\u015ble. Ich zdaniem to szkuta, czyli statek transportowy, kt\u00f3ry m\u00f3g\u0142 przewozi\u0107 do 100 ton \u0142adunku.", "image": "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnYBYXZhSX48aAJ9cH4dYDMpWCMjfwkia2gAeHFgSn19agJjdWZBf3xsB3h3ZVY6ITpZYC4hHmw5"}, "fb": {"app_id": 124006764369210, "pages": 113079938745487}, "twitter": {"site": "@wirtualnapolska", "domain": "tech.wp.pl", "card": "summary_large_image", "url": "https://tech.wp.pl/szkuta-znaleziona-w-wisle-ponad-stuletni-wrak-zauwazony-na-polnoc-od-warszawy-6469753240361089a", "description": "Na nietypowe znalezisko, na wysoko\u015bci \u0141omianek Dolnych natrafili archeolodzy prowadz\u0105cy prace badawcze na Wi\u015ble. Ich zdaniem to szkuta, czyli statek transportowy, kt\u00f3ry m\u00f3g\u0142 przewozi\u0107 do 100 ton \u0142adunku.", "image": "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnYBYXZhSX48aAJ9cH4dYDMpWCMjfwkia2gAeHFgSn19agJjdWZBf3xsB3h3ZVY6ITpZYC4hHmw5"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "wiadomo\u015bci, wis\u0142a, warszawa, wrak", "article": {"publisher": "https://www.facebook.com/techwppl", "published_time": "2020-01-20T14:18:00.000Z", "modified_time": "2020-01-20T14:19:48.000Z"}, "artice": {"tag": "wiadomo\u015bci, wis\u0142a, warszawa, wrak"}, "news_keywords": "wiadomo\u015bci, wis\u0142a, warszawa, wrak", "author": "Karolina Modzelewska", "description": "Na nietypowe znalezisko, na wysoko\u015bci \u0141omianek Dolnych natrafili archeolodzy prowadz\u0105cy prace badawcze na Wi\u015ble. Ich zdaniem to szkuta, czyli statek transportowy, kt\u00f3ry m\u00f3g\u0142 przewozi\u0107 do 100 ton \u0142adunku.", "msapplication-TileImage": "https://v.wpimg.pl/NDQyNDY1YSUwGzh3dkpsMHNDbC0wE2JmJFt0ZnZ-YXVlTTZ1bQVhIH8OPi00VmA0PVZ8dWsEfHJgQX5wdBx9cGFLenFuAXhrJRwtLHdBICNzBA==", "theme-color": "#250046"}, "canonical_link": "https://tech.wp.pl/szkuta-znaleziona-w-wisle-ponad-stuletni-wrak-zauwazony-na-polnoc-od-warszawy-6469753240361089a"}