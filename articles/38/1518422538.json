{"source_url": "https://www.wprost.pl", "url": "https://www.wprost.pl/polityka/10297610/debata-w-pe-o-praworzadnosci-w-polsce-nie-ulegajcie-presji-politycznych-frustratow.html?utm_source=Wydarzeniawprost.pl&utm_medium=feed&utm_campaign=rss_wydarzenia", "title": "Debata w PE o praworz\u0105dno\u015bci w Polsce. \u201eNie ulegajcie presji politycznych frustrat\u00f3w\u201d", "top_image": "https://www.wprost.pl/_thumb/25/8a/e97b713f7e7c8c179f921564ecb3.jpeg", "meta_img": "https://www.wprost.pl/_thumb/25/8a/e97b713f7e7c8c179f921564ecb3.jpeg", "images": ["https://www.wprost.pl/_i/pixel.png", "https://www.wprost.pl/_thumb/e0/97/eac7f2b2061bc916e74c2e1345de.jpeg", "https://www.wprost.pl/_thumb/49/75/1c55b8c12dace2bdff8bef7973c9.jpeg", "https://www.wprost.pl/_thumb/c1/cf/a3f12b2351635b62bc06d005e8be.jpeg", "https://www.wprost.pl/_i/flags/pl.png", "https://www.wprost.pl/_thumb/25/8a/e97b713f7e7c8c179f921564ecb3.jpeg", "https://www.wprost.pl/_thumb/13/6b/9a17bb5fb5caccf8faf5c03a00d5.jpeg", "https://lh3.googleusercontent.com/a-/AAuE7mAaBKRP9pXjC1ZR1ERVBW0Dvj-qKlB_9c47eJNA", "https://www.wprost.pl/_i/flags/de.png", "https://www.wprost.pl/_i/pusty.png", "https://www.wprost.pl/_i/flags/at.png"], "movies": [], "text": "\u2013 Ustawa zwana represyjn\u0105 jest kontrowersyjna. Komisja Wenecka m\u00f3wi\u0142a, \u017ce niezale\u017cno\u015bci i niezawis\u0142o\u015b\u0107 s\u0119dzi\u00f3w jest nadal zagro\u017cona. KE chce by\u0107 dalej zaanga\u017cowana w dialog, ale musi te\u017c by\u0107 stra\u017cnikiem traktat\u00f3w. Wys\u0142ali\u015bmy pismo do polskich w\u0142adz w sprawie reform, w kt\u00f3rym apelowali\u015bmy o ich wstrzymanie \u2013 m\u00f3wi\u0142a Vera Jourova. Wiceprzewodnicz\u0105ca Komisji Europejskiej podkre\u015bli\u0142a, \u017ce mimo uchwa\u0142y SN Izba Dyscyplinarna wci\u0105\u017c dzia\u0142a. \u2013 Martwi mnie, \u017ce wygl\u0105da to w taki spos\u00f3b. Sytuacja jest bardzo powa\u017cna \u2013 zaznaczy\u0142a.\n\n\u2013 Polska wprowadza przepisy, kt\u00f3re zagra\u017caj\u0105 s\u0105downictwu. Izba Dyscyplinarna wydaje postanowienia, kt\u00f3re zosta\u0142y uznane za niepraworz\u0105dne przez Trybuna\u0142 Europejski \u2013 oceni\u0142 europose\u0142 Juan Fernando Loper Aguilar. Michal Simecka doda\u0142, \u017ce nie chodzi o karanie Polski, ale o to, aby prawa obywateli zasady demokratycznego pa\u0144stwa prawa by\u0142y w\u0142a\u015bciwie chronione.\n\n\u201ePolska jest krajem praworz\u0105dnym\u201d\n\nBeata Szyd\u0142o przekonywa\u0142a, \u017ce PiS wprowadza w Polsce zasady, kt\u00f3re z powodzeniem funkcjonuj\u0105 w innych krajach UE. \u2013 Takie s\u0105 oczekiwania Polak\u00f3w, nasze reformy s\u0105 zgodne z prawem. Rozstrzygni\u0119cie sporu nale\u017cy do polskich s\u0105d\u00f3w i trybuna\u0142\u00f3w \u2013 stwierdzi\u0142a. \u2013 W Polsce trwa kampania wyborcza, z du\u017cym prawdopodobie\u0144stwem mo\u017cna za\u0142o\u017cy\u0107, \u017ce celem inicjator\u00f3w dzisiejszej debaty by\u0142o uwik\u0142anie parlamentu w jej przebieg, ch\u0119\u0107 wp\u0142yni\u0119cia na wynik wyborczy w Polsce. Nie ulegajcie presji politycznych frustrat\u00f3w \u2013 doda\u0142a by\u0142a premier. \u2013 Wielokrotnie m\u00f3wi\u0142em to w Parlamencie Europejskim, \u017ce Polska jest krajem praworz\u0105dnym \u2013 zako\u0144czy\u0142a europos\u0142anka.\n\nAndrzej Halicki zaznaczy\u0142, \u017ce debata w PE nie jest debat\u0105 o reformie s\u0105downictwa, bo takowej w Polsce nie ma. \u2013 To jest debata o ch\u0119ci zaw\u0142aszczenia s\u0105downictwa przez jedn\u0105 parti\u0119. Prawo i Sprawiedliwo\u015b\u0107 n\u0119ka s\u0119dzi\u00f3w. U\u017cywacie fa\u0142szu i propagandy i na to nie ma zgody \u2013 m\u00f3wi\u0142 europose\u0142 KO.\n\n\u201eWstydz\u0119 si\u0119, \u017ce w moim kraju rz\u0105dz\u0105 ludzie gorsi od komunist\u00f3w\u201d\n\nG\u0142os w debacie zabra\u0142 tak\u017ce Robert Biedro\u0144. \u2013 Ziobro na skinienie Kaczy\u0144skiego niszczy polski system prawny. Polski rz\u0105d jest gotowy doprowadzi\u0107 do kolejnej katastrofy, do powolnego polexitu w obronie swoich interes\u00f3w partyjnych i to jest realne zagro\u017cenie, za kt\u00f3re mog\u0105 zap\u0142aci\u0107 obywatele. Na szcz\u0119\u015bcie nie ma znaku r\u00f3wno\u015bci mi\u0119dzy polskim spo\u0142ecze\u0144stwem a parti\u0105 rz\u0105dz\u0105c\u0105. Musimy pami\u0119ta\u0107, \u017ce to zwykli Polacy mog\u0105 zap\u0142aci\u0107 najwi\u0119cej w przypadku zamro\u017cenia funduszy i powolnego polexitu. Musimy obroni\u0107 Polak\u00f3w przed szale\u0144stwem PiS \u2013 powiedzia\u0142 kandydat na prezydenta. \u2013 Jestem dumny z Polski, kt\u00f3ra pokona\u0142a komunizm. Wstydz\u0119 si\u0119, \u017ce w moim kraju rz\u0105dz\u0105 ludzie gorsi od komunist\u00f3w. Zniszczyli ten kraj gorzej ni\u017c komuni\u015bci \u2013 oceni\u0142 polityk. W odpowiedzi Joanna Kopci\u0144ska stwierdzi\u0142a, \u017ceby nie straszy\u0107 polexitem.\n\n\u201eRz\u0105d pr\u00f3buje wrobi\u0107 Tuska w odpowiedzialno\u015b\u0107 za urojony zamach smole\u0144ski\u201d\n\nSiegfried Muresan z EPL powiedzia\u0142, \u017ce obecny polski rz\u0105d twierdzi, \u017ce stosuje praworz\u0105dno\u015b\u0107, jednak podejmowane inicjatywy temu przecz\u0105. Mocnych s\u0142\u00f3w pod adresem PiS nie szcz\u0119dzi\u0142 tak\u017ce Rados\u0142aw Sikorski. \u2013 Obecny rz\u0105d pr\u00f3buje wrobi\u0107 Donalda Tuska w odpowiedzialno\u015b\u0107 za urojony zamach smole\u0144ski. Jego by\u0142 adwokat Roman Giertych powiedzia\u0142, \u017ce postawienie zarzut\u00f3w by\u0142oby absurdalne. Zosta\u0142 przez to na wniosek ministra postawiony przed tzw. Izb\u0105 Dyscyplinarn\u0105. To, \u017ce adwokat m\u00f3wi, \u017ce jego klient jest niewinny, jest powodem do szykan. To nie jest europejskie porozumienie poj\u0119cia praworz\u0105dno\u015b\u0107. Dzi\u0119kuj\u0119 Komisji Europejskiej, \u017ce stara si\u0119 j\u0105 Polsce przywr\u00f3ci\u0107 \u2013 podkre\u015bli\u0142 by\u0142y szef MSZ.\n\nJuan Fernando Lopez Aguilar powiedzia\u0142, \u017ce praworz\u0105dno\u015b\u0107 i demokracja to szacunek dla tr\u00f3jpodzia\u0142u w\u0142adz a Polska wprowadza reformy legislacyjne, kt\u00f3re zagra\u017caj\u0105 s\u0105downictwu. \u2013 20 tys. Polak\u00f3w stan\u0119\u0142o w obronie polskiego rz\u0105du, aby dalej przeprowadza\u0107 t\u0119 reform\u0119 \u2013 odpowiedzia\u0142a Anna Zalewska.\n\nFundusze europejskie powi\u0105zane z praworz\u0105dno\u015bci\u0105?\n\n\n\nZdaniem Sylwii Spurek bez mechanizmu \u0142\u0105cz\u0105cego praworz\u0105dno\u015b\u0107 i fundusze unijne nie zatrzymamy ci\u0105gn\u0105cego si\u0119 od lat festiwalu \u0142amania konstytucji. Europos\u0142anka zaznaczy\u0142a, \u017ce mechanizm ten nie powinien dotkn\u0105\u0107 zwyk\u0142ych obywateli. W dalszej cz\u0119\u015bci debaty Didier Reynders, unijny komisarz ds. sprawiedliwo\u015bci podkre\u015bli\u0142, \u017ce orzeczenia Trybuna\u0142u Sprawiedliwo\u015bci s\u0105 wi\u0105\u017c\u0105ce i musz\u0105 by\u0107 respektowane. \u2013 Izba Dyscyplinarna zdecydowa\u0142a si\u0119 zawiesi\u0107 s\u0119dziego, kt\u00f3ry tak na prawd\u0119 chcia\u0142 wykona\u0107 orzeczenie Trybuna\u0142u Sprawiedliwo\u015bci UE, obni\u017caj\u0105c mu jednocze\u015bnie wynagrodzenie. Wed\u0142ug orzeczenia TSUE KRS nie dzia\u0142a zgodnie z prawem \u2013 m\u00f3wi komisarz dodaj\u0105c, \u017ce nale\u017cy pami\u0119ta\u0107, i\u017c KE rozwa\u017ca wprowadzenia mechanizmu po\u0142\u0105czenia kwestii finansowych ze stanem praworz\u0105dno\u015bci.\n\nCzytaj tak\u017ce:\n\nTVN24: TSUE da\u0142 rz\u0105dowi termin na z\u0142o\u017cenie wyja\u015bnie\u0144 ws. Izby Dyscyplinarnej", "keywords": [], "meta_keywords": ["praworz\u0105dno\u015b\u0107", "sikorski", "biedro\u0144", "szyd\u0142o", "halicki", "parlament europejski", "komisja euroepsja", "prawo", "s\u0119dziowie", "ustawa kaga\u0144cowa", "Anna Mokrzanowska", "", "Polityka", "Kraj", "\u015awiat", "wprost"], "tags": ["Biedro\u0144", "PiS", "PE", "Kultura", "Polityka", "Kraj", "\u015awiat", "wczoraj 22:10", "Finanse i inwestycje", "Motoryzacja", "Szyd\u0142o", "Tygodnik Wprost", "Film", "Zwiastuny", "Parlament Europejski", "Przemys\u0142", "Gwiazdy", "KE", "Light", "\u017bycie", "Sikorski", "Edukacja", "Warszawa", "Gospodarka", "Firmy i rynki", "Wybory prezydenckie", "Kraj Polska", "Wybory", "Wiadomo\u015bci", "Rados\u0142aw Sikorski", "Prime time"], "authors": ["Anna Mokrzanowska", "Opracowa\u0142a"], "publish_date": "Tue Feb 11 22:10:00 2020", "summary": "", "article_html": "", "meta_description": "Tu\u017c przed godzin\u0105 21 na forum Parlamentu Europejskiego rozpocz\u0119\u0142a si\u0119 debata na temat stanu praworz\u0105dno\u015bci w Polsce. W trakcie trwaj\u0105cej ponad...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Tu\u017c przed godzin\u0105 21 na forum Parlamentu Europejskiego rozpocz\u0119\u0142a si\u0119 debata na temat stanu praworz\u0105dno\u015bci w Polsce. W trakcie trwaj\u0105cej ponad...", "keywords": "praworz\u0105dno\u015b\u0107, sikorski, biedro\u0144, szyd\u0142o, halicki, parlament europejski, komisja euroepsja, prawo, s\u0119dziowie, ustawa kaga\u0144cowa, Anna Mokrzanowska, , Polityka, Kraj, \u015awiat, wprost", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Debata w PE o praworz\u0105dno\u015bci w Polsce. \u201eNie ulegajcie presji politycznych frustrat\u00f3w\u201d", "DC.subject": "Wprost", "DC.description": "Tu\u017c przed godzin\u0105 21 na forum Parlamentu Europejskiego rozpocz\u0119\u0142a si\u0119 debata na temat stanu praworz\u0105dno\u015bci w Polsce. W trakcie trwaj\u0105cej ponad godzin\u0119 dyskusji g\u0142os zabrali m.in. Beata Szyd\u0142o, RObert Biedro\u0144 i Rados\u0142aw Sikorski.", "DC.identifier": "https://www.wprost.pl/10297610", "DC.date": "2020-02-11", "DC.type": "Text", "DC.creator": "Anna Mokrzanowska", "DC.publisher": "Anna Mokrzanowska", "twitter": {"card": "summary_large_image", "site": "@TygodnikWPROST", "url": "https://www.wprost.pl/polityka/10297610/debata-w-pe-o-praworzadnosci-w-polsce-nie-ulegajcie-presji-politycznych-frustratow.html", "title": "Debata w PE o praworz\u0105dno\u015bci w Polsce. \u201eNie ulegajcie presji politycznych frustrat\u00f3w\u201d", "description": "Tu\u017c przed godzin\u0105 21 na forum Parlamentu Europejskiego rozpocz\u0119\u0142a si\u0119 debata na temat stanu praworz\u0105dno\u015bci w Polsce. W trakcie trwaj\u0105cej ponad godzin\u0119 dyskusji g\u0142os zabrali m.in. Beata Szyd\u0142o, RObert Biedro\u0144 i Rados\u0142aw Sikorski.", "image": "https://www.wprost.pl/_thumb/25/8a/e97b713f7e7c8c179f921564ecb3.jpeg"}, "article": {"published_time": "2020-02-11T22:10:00+01:00", "modified_time": "2020-02-11T22:19:05+01:00"}, "og": {"title": "Debata w PE o praworz\u0105dno\u015bci w Polsce. \u201eNie ulegajcie presji politycznych frustrat\u00f3w\u201d", "description": "Tu\u017c przed godzin\u0105 21 na forum Parlamentu Europejskiego rozpocz\u0119\u0142a si\u0119 debata na temat stanu praworz\u0105dno\u015bci w Polsce. W trakcie trwaj\u0105cej ponad godzin\u0119 dyskusji g\u0142os zabrali m.in. Beata Szyd\u0142o, RObert Biedro\u0144 i Rados\u0142aw Sikorski.", "url": "https://www.wprost.pl/polityka/10297610/debata-w-pe-o-praworzadnosci-w-polsce-nie-ulegajcie-presji-politycznych-frustratow.html", "image": "https://www.wprost.pl/_thumb/25/8a/e97b713f7e7c8c179f921564ecb3.jpeg", "type": "article", "site_name": "Wprost", "locale": "pl_PL", "updated_time": "2020-02-11T22:19:05+01:00"}, "fb": {"app_id": 119818731519670}}, "canonical_link": "https://www.wprost.pl/polityka/10297610/debata-w-pe-o-praworzadnosci-w-polsce-nie-ulegajcie-presji-politycznych-frustratow.html"}