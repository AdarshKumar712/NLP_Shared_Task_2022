{"source_url": "https://www.yenivatan.at", "url": "https://www.yenivatan.at/viyana-belediyesi-bozkurt-isareti-yapanlari-isten-cikardi/", "title": "Viyana Belediyesi \u2018Bozkurt\u2019 i\u015fareti yapanlar\u0131 i\u015ften \u00e7\u0131kard\u0131", "top_image": "https://www.yenivatan.at/wp-content/uploads/2020/02/pll.jpeg", "meta_img": "https://www.yenivatan.at/wp-content/uploads/2020/02/pll.jpeg", "images": ["http://www.yenivatan.com/wp-content/uploads/LOGO_GIS_4C_CS2.png", "http://www.yenivatan.com/wp-content/uploads/bk_avatar.jpg", "https://www.yenivatan.at/wp-content/uploads/2019/05/Logo_neu_2019.png", "https://www.yenivatan.at/wp-content/uploads/2018/06/2000px-Erste_Bank_Logo.svg_.png", "data:image/png;base64,iVBORw0KGgoAAAANSUhEUgAAAYYAAADcAQMAAABOLJSDAAAAA1BMVEUAAACnej3aAAAAAXRSTlMAQObYZgAAACJJREFUaIHtwTEBAAAAwqD1T20ND6AAAAAAAAAAAAAA4N8AKvgAAUFIrrEAAAAASUVORK5CYII=", "data:image/png;base64,iVBORw0KGgoAAAANSUhEUgAAACAAAAAKCAYAAADVTVykAAAAGXRFWHRTb2Z0d2FyZQBBZG9iZSBJbWFnZVJlYWR5ccllPAAAAB9JREFUeNpi/P//P8NAAiaGAQajDhh1wKgDRh0AEGAAQTcDEcKDrpMAAAAASUVORK5CYII=", "https://www.yenivatan.at/wp-content/uploads/2018/06/AK_Logo_CD2016.jpg", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://www.yenivatan.at/wp-content/uploads/2020/02/pll.jpeg"], "movies": [], "text": "Viyana(AA)-Viyana \u015eehir Hatlar\u0131 (Wiener Linien) S\u00f6zc\u00fcs\u00fc Christoph Heshmatpour, bas\u0131na yapt\u0131\u011f\u0131 a\u00e7\u0131klamada, \u015eehir Hatlar\u0131na ait bir otob\u00fcs park\u0131nda kaydedildi\u011fi tespit edilen g\u00f6r\u00fcnt\u00fclerdeki \u201c Bozkurt \u201d i\u015fareti yapan 4 \u00e7al\u0131\u015fan\u0131n i\u015ften \u00e7\u0131kart\u0131ld\u0131\u011f\u0131n\u0131 s\u00f6yledi.\n\nHeshmatpour, g\u00f6r\u00fcnt\u00fclerde yer alan ancak Bozkurt i\u015fareti yapmayan di\u011fer \u015fof\u00f6rlere ili\u015fkin de soru\u015fturman\u0131n s\u00fcrd\u00fc\u011f\u00fcn\u00fc dile getirdi. D\u00fcn, Viyana \u015eehir Hatlar\u0131nda otob\u00fcs \u015fof\u00f6r\u00fc olarak \u00e7al\u0131\u015fan ve T\u00fcrk k\u00f6kenli olduklar\u0131 anla\u015f\u0131lan i\u015f \u00fcniformal\u0131 birka\u00e7 ki\u015finin otob\u00fcs park\u0131nda bir mutfakta \u015fakala\u015f\u0131rken Bozkurt i\u015fareti yapt\u0131klar\u0131n\u0131 g\u00f6steren g\u00f6r\u00fcnt\u00fcler sosyal medyada yer alm\u0131\u015ft\u0131. Avusturya\u2019da 2019\u2019dan beri Bozkurt sembolu yasak Avusturya\u2019da 1 Mart 2019\u2019da \u201ca\u015f\u0131r\u0131c\u0131l\u0131k ve siyasal \u0130slam ile m\u00fccadele\u201d gerek\u00e7esiyle aralar\u0131nda Bozkurt sembol\u00fcn\u00fcn de bulundu\u011fu, \u00e7e\u015fitli gruplara ait i\u015faret ve sembollerin kamuya a\u00e7\u0131k yerlerde kullan\u0131m\u0131n\u0131 yasaklayan \u201cSembol Yasas\u0131\u201d y\u00fcr\u00fcrl\u00fc\u011fe girmi\u015fti. T\u00fcrk D\u0131\u015fi\u015fleri Bakanl\u0131\u011f\u0131 ba\u015fta olmak \u00fczere Avusturya\u2019da ya\u015fayan T\u00fcrk ve M\u00fcsl\u00fcmanlar\u0131n tepki g\u00f6sterdi\u011fi sembol yasas\u0131na ayk\u0131r\u0131 davran\u0131lmas\u0131 durumunda 4 bin avroya kadar para veya bir ay hapis cezas\u0131 \u00f6ng\u00f6r\u00fcl\u00fcyor. Avusturya\u2019da 2015\u2019te DEA\u015e ve El Kaide gibi ter\u00f6r \u00f6rg\u00fctlerinin propagandalar\u0131n\u0131 \u00f6nlemek amac\u0131yla hayata ge\u00e7irilen sembol yasas\u0131, M\u00fcsl\u00fcman Karde\u015fler, HAMAS, L\u00fcbnan\u2019daki Hizbullah\u2019\u0131n askeri kanad\u0131, ter\u00f6r \u00f6rg\u00fct\u00fc PKK, H\u0131rvat milliyet\u00e7i USTA\u015eA gibi gruplara ait sembol ve i\u015faretler de dahil edilerek geni\u015fletilmi\u015fti.\n\nYasa kapsam\u0131nda bu gruplara ait yakla\u015f\u0131k 13 flama, sembol ve i\u015faret yasaklan\u0131rken, yasaya ayk\u0131r\u0131 davrananlara 4 bin avroya kadar para veya bir ay hapis cezas\u0131 verilebilecek. Yasa\u011f\u0131n tekrar edilmesi durumunda 10 bin avro veya 6 hafta hapis cezas\u0131 \u00f6ng\u00f6r\u00fcl\u00fcyor.\n\nBulunduklar\u0131 \u00fclkelerde yasal \u00e7er\u00e7evede faaliyetlerini y\u00fcr\u00fcten M\u00fcsl\u00fcman Karde\u015fler\u2019e ait amblem ve MHP ve \u00dclk\u00fc Ocaklar\u0131n\u0131n kulland\u0131\u011f\u0131 Bozkurt i\u015faretinin yasaklanmas\u0131, PKK ter\u00f6r \u00f6rg\u00fct\u00fcyle ayn\u0131 kefeye konulmas\u0131 tepkilere neden olmu\u015ftu.\n\nT\u00fcrkiye\u2019nin sert tepki g\u00f6sterdi\u011fi yasada, hangi sembol, amblem ve flamalar\u0131n kullan\u0131lmayaca\u011f\u0131 resimli \u015fekilde anlat\u0131ld\u0131. Buna g\u00f6re Bozkurt i\u015fareti, hilal i\u00e7inde Bozkurt sembollerinin \u00e7e\u015fitli versiyonlar\u0131 yasak listesine girdi.\n\n\u00d6te yandan ter\u00f6r \u00f6rg\u00fct\u00fc PKK\u2019n\u0131n kulland\u0131\u011f\u0131 \u00e7ok say\u0131da sembol, amblem ve flama yerine yaln\u0131z bir sembol\u00fcn yasak listesine al\u0131nmas\u0131, a\u015f\u0131r\u0131 sa\u011fc\u0131 h\u00fck\u00fcmetin ter\u00f6r ve a\u015f\u0131r\u0131c\u0131l\u0131kla m\u00fccadele s\u00f6yleminde samimi olmad\u0131\u011f\u0131 yorumlar\u0131na yol a\u00e7t\u0131.\n\nYasa metninde dini sembol ve i\u015faretlerin yasak listesine al\u0131nmad\u0131\u011f\u0131 belirtilmi\u015f olmas\u0131na ra\u011fmen, HAMAS\u2019a ait semboller aras\u0131nda Kelime-i Tevhid\u2019in de yasaklanm\u0131\u015f olmas\u0131 \u00fclkedeki M\u00fcsl\u00fcmanlar\u0131n tepkisine neden oldu.\n\nT\u00fcrkiye\u2019den Avusturya\u2019ya k\u0131nama\n\nTart\u0131\u015fmal\u0131 yasaya T\u00fcrkiye sert tepki g\u00f6stermi\u015f, D\u0131\u015fi\u015fleri Bakanl\u0131\u011f\u0131ndan yap\u0131lan yaz\u0131l\u0131 a\u00e7\u0131klamada, \u201cAvusturya\u2019da parlamentoda kabul edilen ve yasala\u015fma s\u00fcreci tamamlanan \u2018Sembol Yasas\u0131\u2019n\u0131n \u2018Bozkurt\u2019 i\u015faretini i\u00e7erecek \u015fekilde 1 Mart 2019 tarihi itibar\u0131yla y\u00fcr\u00fcrl\u00fc\u011fe girecek olmas\u0131n\u0131 kabul etmiyor ve bir kez daha \u015fiddetle k\u0131n\u0131yoruz.\u201d ifadesine yer verilmi\u015fti.", "keywords": [], "meta_keywords": [""], "tags": [], "authors": [], "publish_date": "Sun Feb  2 11:25:25 2020", "summary": "", "article_html": "", "meta_description": "", "meta_lang": "de", "meta_favicon": "/wp-content/uploads/2018/09/cropped-logo_icon-32x32.png", "meta_data": {"robots": "max-snippet:-1, max-image-preview:large, max-video-preview:-1", "og": {"locale": "de_DE", "type": "article", "title": "Viyana Belediyesi 'Bozkurt' i\u015fareti yapanlar\u0131 i\u015ften \u00e7\u0131kard\u0131 - Yeni Vatan Gazetesi", "description": "Viyana(AA)-Viyana \u015eehir Hatlar\u0131 (Wiener Linien) S\u00f6zc\u00fcs\u00fc Christoph Heshmatpour, bas\u0131na yapt\u0131\u011f\u0131 a\u00e7\u0131klamada, \u015eehir Hatlar\u0131na ait bir otob\u00fcs park\u0131nda kaydedildi\u011fi tespit edilen g\u00f6r\u00fcnt\u00fclerdeki \u201cBozkurt\u201d i\u015fareti yapan 4 \u00e7al\u0131\u015fan\u0131n i\u015ften \u00e7\u0131kart\u0131ld\u0131\u011f\u0131n\u0131 s\u00f6yledi. Heshmatpour, g\u00f6r\u00fcnt\u00fclerde yer alan ancak Bozkurt i\u015fareti yapmayan di\u011fer \u015fof\u00f6rlere ili\u015fkin de soru\u015fturman\u0131n s\u00fcrd\u00fc\u011f\u00fcn\u00fc dile getirdi. D\u00fcn, Viyana \u015eehir Hatlar\u0131nda otob\u00fcs \u015fof\u00f6r\u00fc olarak \u00e7al\u0131\u015fan ve T\u00fcrk \u2026", "url": "https://www.yenivatan.at/viyana-belediyesi-bozkurt-isareti-yapanlari-isten-cikardi/", "site_name": "Yeni Vatan Gazetesi", "updated_time": "2020-02-02T11:25:50+00:00", "image": {"identifier": "https://www.yenivatan.at/wp-content/uploads/2020/02/pll.jpeg", "secure_url": "https://www.yenivatan.at/wp-content/uploads/2020/02/pll.jpeg", "width": 1260, "height": 712}}, "article": {"publisher": "https://www.facebook.com/yenivatan.at/", "section": "Titelbericht", "published_time": "2020-02-02T11:25:25+00:00", "modified_time": "2020-02-02T11:25:50+00:00"}, "twitter": {"card": "summary", "description": "Viyana(AA)-Viyana \u015eehir Hatlar\u0131 (Wiener Linien) S\u00f6zc\u00fcs\u00fc Christoph Heshmatpour, bas\u0131na yapt\u0131\u011f\u0131 a\u00e7\u0131klamada, \u015eehir Hatlar\u0131na ait bir otob\u00fcs park\u0131nda kaydedildi\u011fi tespit edilen g\u00f6r\u00fcnt\u00fclerdeki \u201cBozkurt\u201d i\u015fareti yapan 4 \u00e7al\u0131\u015fan\u0131n i\u015ften \u00e7\u0131kart\u0131ld\u0131\u011f\u0131n\u0131 s\u00f6yledi. Heshmatpour, g\u00f6r\u00fcnt\u00fclerde yer alan ancak Bozkurt i\u015fareti yapmayan di\u011fer \u015fof\u00f6rlere ili\u015fkin de soru\u015fturman\u0131n s\u00fcrd\u00fc\u011f\u00fcn\u00fc dile getirdi. D\u00fcn, Viyana \u015eehir Hatlar\u0131nda otob\u00fcs \u015fof\u00f6r\u00fc olarak \u00e7al\u0131\u015fan ve T\u00fcrk \u2026", "title": "Viyana Belediyesi 'Bozkurt' i\u015fareti yapanlar\u0131 i\u015ften \u00e7\u0131kard\u0131 - Yeni Vatan Gazetesi", "image": "https://www.yenivatan.at/wp-content/uploads/2020/02/pll.jpeg"}, "theme-color": "#0088ff", "viewport": "width=device-width, initial-scale=1.0", "msapplication-TileImage": "https://www.yenivatan.at/wp-content/uploads/2018/09/cropped-logo_icon-270x270.png"}, "canonical_link": "https://www.yenivatan.at/viyana-belediyesi-bozkurt-isareti-yapanlari-isten-cikardi/"}