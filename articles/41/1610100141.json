{"source_url": "https://wiadomosci.gazeta.pl", "url": "https://wiadomosci.gazeta.pl/wiadomosci/7,114884,25956203,dziennikarz-trojki-w-liscie-do-dyrektora-mechanizm-glosowania.html?utm_source=RSS&utm_medium=RSS&utm_campaign=10199882", "title": "Dziennikarz Tr\u00f3jki w li\u015bcie do dyrektora: Wyj\u0105tkowe rzeczy to si\u0119 zacz\u0119\u0142y, ale po Pa\u0144skim telefonie", "top_image": "https://bi.im-g.pl/im/9c/c0/18/z25956252IER,PR-III.jpg", "meta_img": "https://bi.im-g.pl/im/9c/c0/18/z25956252IER,PR-III.jpg", "images": ["https://bi.im-g.pl/im/0b/c8/18/z25988107II,Koronawirus--Zdjecie-ilustracyjne.jpg", "https://bi.im-g.pl/im/0e/d0/18/z26018318II,Rafal-Trzaskowski-w-Pabianicach.jpg", "https://bi.im-g.pl/im/7b/d0/18/z26017915II,Rybnik--kopalnia-Chwalowice.jpg", "https://bi.im-g.pl/im/5/17253/m17253105.png", "https://bi.im-g.pl/im/9a/d0/18/z26018458II,Uroczystosci-pogrzebowe-George-a-Floyda.jpg", "https://bi.im-g.pl/im/9c/c0/18/z25956252IH,PR-III.jpg", "https://static.im-g.pl/i/obrazki/awd/image_placeholder_small.svg", "https://bi.im-g.pl/im/d7/ce/18/z26012119F,Koronawirus--Nowe-przypadki.jpg", "https://bi.im-g.pl/im/27/cd/18/z26005543F,Wielu-Polakow-nie-potrafi-oszczedzac-i--kiedy-nadc.jpg", "https://bi.im-g.pl/im/9c/c0/18/z25956252IER,PR-III.jpg", "https://bi.im-g.pl/im/9c/d0/18/z26018204II,Epidemia-koronawirusa-w-Polsce--zdjecie-ilustracyj.jpg", "https://bi.im-g.pl/im/87/ce/18/z26012039F,Andrzej-Duda.jpg", "https://bi.im-g.pl/im/7a/ce/18/z26012026F,Konferencja-prasowa-Lukasza-Szumowskiego--Jacka-Sa.jpg", "https://bi.im-g.pl/im/bc/ce/18/z26011580F,Rafal-Trzaskowski-w-Zakopanem.jpg", "https://bi.im-g.pl/im/79/d0/18/z26018425II,Konta-zachwalajace-ProteGO.jpg"], "movies": [], "text": "W pi\u0105tek utw\u00f3r \"Tw\u00f3j b\u00f3l jest lepszy ni\u017c m\u00f3j\" Kazika Staszewskiego trafi\u0142 na pierwsze miejsce Listy Przeboj\u00f3w Tr\u00f3jki. Utw\u00f3r ten jest krytycznym komentarzem do wizyty prezesa PiS Jaros\u0142awa Kaczy\u0144skiego na cmentarzu na Pow\u0105zkach 10 kwietnia (cmentarz by\u0142 w\u00f3wczas zamkni\u0119ty dla odwiedzaj\u0105cych).\n\nREKLAMA\n\nDzie\u0144 p\u00f3\u017aniej lista znikn\u0119\u0142a ze strony internetowej Polskiego Radia. Dyrektor Programu Trzeciego PR Tomasz Kowalczewski stwierdzi\u0142 w o\u015bwiadczeniu, \u017ce z\u0142amano regulamin i w g\u0142osowaniu znalaz\u0142a si\u0119 piosenka \"spoza listy\". Sytuacja wywo\u0142a\u0142a fal\u0119 krytyki i niezadowolenia w\u015br\u00f3d fan\u00f3w programu, kt\u00f3rzy zarzucaj\u0105 w\u0142adzom radia cenzur\u0119.\n\nZ pracy w radiowej Tr\u00f3jce zrezygnowa\u0142 prowadz\u0105cy list\u0119 Marek Nied\u017awiecki. Ze stacji odeszli r\u00f3wnie\u017c Agnieszka Szyd\u0142owska, Hirek Wrona i Marcin Kydry\u0144ski. Na bojkot Tr\u00f3jki zdecydowali si\u0119 m.in. zesp\u00f3\u0142 Organek i Dawid Podsiad\u0142o.\n\nZobacz wideo Wyb\u00f3r Kidawy-B\u0142o\u0144skiej na kandydata by\u0142 b\u0142\u0119dem? \u201ePomys\u0142 prawybor\u00f3w by\u0142 kwestionowany\u201d\n\n\"Nie wydarzy\u0142o si\u0119 nic wyj\u0105tkowego\"\n\nJak wynika z informacji podawanych przez dziennikarzy Tr\u00f3jki, zawieszony w obowi\u0105zkach zosta\u0142 Bartosz Gil, dziennikarz wsp\u00f3\u0142pracuj\u0105cy przy tworzeniu Listy Przeboj\u00f3w. \"Z mojego od zawsze wsp\u00f3\u0142pracownika i super druha postanowiono zrobi\u0107 koz\u0142a ofiarnego\" - napisa\u0142a w sobot\u0119 na Facebooku Agnieszka Szyd\u0142owska.\n\nPortal rp.pl opublikowa\u0142 list, kt\u00f3ry Gil skierowa\u0142 w poniedzia\u0142ek po po\u0142udniu do dyrektora stacji Tomasza Kowalczewskiego.\n\nNie wydarzy\u0142o si\u0119 nic wyj\u0105tkowego podczas ostatniego notowania Listy Przeboj\u00f3w Programu Trzeciego, kt\u00f3re wygra\u0142 Kazik. Wyj\u0105tkowe rzeczy zacz\u0119\u0142y si\u0119 dzia\u0107 dopiero tu\u017c po nim, czyli od Pa\u0144skiego telefonu do Piotra Metza [kierownika redakcji muzycznej - red.] z pro\u015bb\u0105 o \u201czrobienie czego\u015b z tym Kazikiem\u201d, a nast\u0119pnie po drugiej w nocy wiadomo\u015bci z pro\u015bb\u0105 \u201cPiotrze, dopilnuj aby piosenka o ktorej rozmawialismy nie byla na Antenie\u201d\n\n- czytamy w li\u015bcie Bartosza Gila. Dziennikarz podkre\u015bli\u0142, \u017ce nie zosta\u0142 z\u0142amany regulamin Listy Przeboj\u00f3w, bo lista nigdy takiego regulaminu nie mia\u0142a. Doda\u0142 r\u00f3wnie\u017c, \u017ce nie dosz\u0142o do manipulacji, bo tw\u00f3rcy Listy nie uwzgl\u0119dniaj\u0105 wielu g\u0142os\u00f3w oddawanych przez jedn\u0105 osob\u0119.\n\nKiedy\u015b s\u0142uchacze g\u0142osowali na kartkach pocztowych. Potrafili przysy\u0142a\u0107 po 10 kartek z g\u0142osami na swoje ulubione piosenki. To by\u0142a pr\u00f3ba manipulacji z ich strony. Udaremniana, bo g\u0142osy te nie by\u0142y uwzgl\u0119dniane. Co oczywi\u015bcie by\u0142o manipulacj\u0105 przy ich liczeniu. Teraz, gdy g\u0142osy przyjmowane s\u0105 wy\u0142\u0105cznie za po\u015brednictwem formularza na stronie internetowej, oddawane s\u0105 one m.in. seryjnie z automatycznie zak\u0142adanych kont czy przez jednostkowych nadgorliwc\u00f3w leniwie zak\u0142adaj\u0105cych konta o podobnych nazwach, oddaj\u0105cych g\u0142osy o sta\u0142ych porach, cz\u0119sto po kilkadziesi\u0105t w odst\u0119pie czasowym co minut\u0119. Czy s\u0142uchacze maj\u0105 prawo do takich pr\u00f3b wp\u0142ywania na wyniki? Przekonamy si\u0119 podczas najbli\u017cszej audycji w pi\u0105tek mi\u0119dzy 19 a 22. Rozumiem, \u017ce piosenka, kt\u00f3r\u0105 Marek Nied\u017awiecki przesun\u0105\u0142 w notowaniu 1998. z miejsca pierwszego na sz\u00f3ste b\u0119dzie mia\u0142a liczone te dodatkowe ponad 800 g\u0142os\u00f3w, kt\u00f3rych podejrzany charakter raportowa\u0142 kilka tygodni temu dzia\u0142 informatyczny. Marek w miniony oraz poprzednie pi\u0105tki decydowa\u0142, \u017ce nie b\u0119dzie mia\u0142a\n\n- wyja\u015bni\u0142 dziennikarz Tr\u00f3jki.\n\n\"Us\u0142yszy Pan r\u00f3wnie\u017c w tej audycji piosenki wykonawc\u00f3w, o kt\u00f3rych istnieniu Pan nigdy nie s\u0142ysza\u0142, a kt\u00f3rzy pieczo\u0142owicie wyklikane po nocach wysokie miejsce na Li\u015bcie Przeboj\u00f3w traktuj\u0105 jako znakomite narz\u0119dzie promocyjne. Co mi, jako osobie zwi\u0105zanej z t\u0105 audycj\u0105 od dawna, bardzo schlebia, ale na co do tej pory, w miar\u0119 obarczonych sporym ryzykiem b\u0142\u0119du mo\u017cliwo\u015bci weryfikacji, nie pozwalali\u015bmy\" - zaznaczy\u0142 Bartosz Gil.\n\n\"Mechanizm g\u0142osowania na List\u0119 nie by\u0142 idealny, ale wiedzia\u0142 Pan o tym doskonale od wielu miesi\u0119cy\" - podkre\u015bli\u0142.\n\nBartosz Gil zaznaczy\u0142, \u017ce \"Kazik wygra\u0142 notowanie 1998 zgodnie z regu\u0142ami, kt\u00f3re, cho\u0107 nieformalne, wykszta\u0142towa\u0142y si\u0119, obowi\u0105zywa\u0142y i by\u0142y przestrzegane w tym programie od wielu lat\".\n\n\"Przy czterocyfrowej liczbie oddanych g\u0142os\u00f3w dopatrzy\u0142em si\u0119 pi\u0119ciu, kt\u00f3rych bym nie uwzgl\u0119dni\u0142. Jej przewaga nad kolejn\u0105 by\u0142a ogromna i dawno ju\u017c niespotykana\" - o\u015bwiadczy\u0142.\n\n\"Gin\u0119 za Kazika. Za piosenk\u0119, kt\u00f3rej nawet do tej pory nie s\u0142ysza\u0142em. Absurd tej sytuacji stawia mi przed oczami ostatni\u0105 scen\u0119 \u201cPrzypadku\u201d Kie\u015blowskiego\" - doda\u0142 Bartosz Gil.", "keywords": [], "meta_keywords": [""], "tags": [], "authors": ["Mk"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/img/gazeta.ico", "meta_data": {"ROBOTS": "NOARCHIVE", "og": {"type": "article", "url": "https://wiadomosci.gazeta.pl/wiadomosci/7,114884,25956203,dziennikarz-trojki-w-liscie-do-dyrektora-mechanizm-glosowania.html", "title": "Dziennikarz Tr\u00f3jki w li\u015bcie do dyrektora: Wyj\u0105tkowe rzeczy to si\u0119 zacz\u0119\u0142y, ale po Pa\u0144skim telefonie", "description": "'Kazik wygra\u0142 notowanie 1998 zgodnie z regu\u0142ami, kt\u00f3re, cho\u0107 nieformalne, wykszta\u0142towa\u0142y si\u0119, obowi\u0105zywa\u0142y i by\u0142y przestrzegane w tym programie od wielu lat' - podkre\u015bli\u0142 w li\u015bcie do dyrektora radiowej Tr\u00f3jki Tomasza Kowalczewskiego dziennikarz stacji Bartosz Gil. Jak informuj\u0105 pracownicy radia, Gil zosta\u0142 zawieszony w obowi\u0105zkach.", "image": "https://bi.im-g.pl/im/9c/c0/18/z25956252IER,PR-III.jpg", "site_name": "gazetapl", "locale": "pl_PL"}, "twitter": {"title": "Dziennikarz Tr\u00f3jki w li\u015bcie do dyrektora: Wyj\u0105tkowe rzeczy to si\u0119 zacz\u0119\u0142y, ale po Pa\u0144skim telefonie", "description": "'Kazik wygra\u0142 notowanie 1998 zgodnie z regu\u0142ami, kt\u00f3re, cho\u0107 nieformalne, wykszta\u0142towa\u0142y si\u0119, obowi\u0105zywa\u0142y i by\u0142y przestrzegane w tym programie od wielu lat' - podkre\u015bli\u0142 w li\u015bcie do dyrektora radiowej Tr\u00f3jki Tomasza Kowalczewskiego dziennikarz stacji Bartosz Gil. Jak informuj\u0105 pracownicy radia, Gil zosta\u0142 zawieszony w obowi\u0105zkach.", "image": "https://bi.im-g.pl/im/9c/c0/18/z25956252IER,PR-III.jpg", "card": "summary_large_image"}, "fb": {"app_id": 159195584135753, "pages": 159693330707372}, "Description": "'Kazik wygra\u0142 notowanie 1998 zgodnie z regu\u0142ami, kt\u00f3re, cho\u0107 nieformalne, wykszta\u0142towa\u0142y si\u0119, obowi\u0105zywa\u0142y i by\u0142y przestrzegane w tym programie od wielu lat' - podkre\u015bli\u0142 w li\u015bcie do dyrektora radiowej Tr\u00f3jki Tomasza Kowalczewskiego dziennikarz stacji Bartosz Gil. Jak informuj\u0105 pracownicy radia, Gil zosta\u0142 zawieszony w obowi\u0105zkach.", "Keywords": "Polityka, politycy, Sejm, Senat, prezydent, skandale, marsza\u0142ek, Kaczy\u0144ski, Tusk, Donald Tusk, Lech Kaczy\u0144ski", "news_keywords": "Polityka, politycy, Sejm, Senat, prezydent, skandale, marsza\u0142ek, Kaczy\u0144ski, Tusk, Donald Tusk, Lech Kaczy\u0144ski", "google-site-verification": "5085Ij1x9RsFKORhZyjV5Q9U_gK39xdwTOTC9E1qmkE", "viewport": "width=device-width, initial-scale=1.0, minimum-scale=1.0, maximum-scale=1.0, user-scalable=yes"}, "canonical_link": "https://wiadomosci.gazeta.pl/wiadomosci/7,114884,25956203,dziennikarz-trojki-w-liscie-do-dyrektora-mechanizm-glosowania.html"}