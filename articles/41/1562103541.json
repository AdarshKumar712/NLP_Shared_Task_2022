{"source_url": "https://www.birgun.net", "url": "https://www.birgun.net/haber/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-293731", "title": "\u0130ngiltere Ba\u015fbakan\u0131 Johnson'dan mektup: \u0130\u015fler iyiye gitmeden \u00f6nce daha da k\u00f6t\u00fcle\u015fecek", "top_image": "https://static.birgun.net/resim/haber-detay-resim/2020/03/29/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-707623-5.jpg", "meta_img": "https://static.birgun.net/resim/haber-detay-resim/2020/03/29/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-707623-5.jpg", "images": ["https://static.birgun.net/belge/2020/02/04/alt-pdivur.jpg", "https://static.birgun.net/static/images/birgun-logo.png", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/haber-detay-resim/2020/03/29/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-707623-5.jpg", "https://static.birgun.net/resim/video-snapshot-resim/2020/03/09/8-mart-ta-gozaltina-alinan-kadin-siddet-koridoru-nda-575-8.jpg", "https://static.birgun.net/resim/haber-liste-resim/2020/03/30/almanya-da-supheli-olum-707954-6.jpg", "https://static.birgun.net/resim/haber-liste-resim/2020/03/30/itfaiye-personeli-basbakan-beni-aramaz-deyip-telefonu-merkel-in-yuzune-kapatti-708163-6.jpg", "https://static.birgun.net/resim/haber-liste-resim/2020/03/30/netenyahu-ikinci-kez-koronavirus-testi-yaptiracak-708070-6.jpg", "https://static.birgun.net/resim/haber-liste-resim/2020/03/27/ingiltere-de-basbakan-johnson-ve-saglik-bakani-hancock-koranaviruse-yakalandi-706988-6.jpg", "https://static.birgun.net/resim/haber-liste-resim/2020/03/30/prens-harry-ve-meghan-markle-dan-trump-a-yanit-708042-6.jpg"], "movies": [], "text": "\u0130ngiltere Ba\u015fbakan\u0131 Johnson'dan mektup: \u0130\u015fler iyiye gitmeden \u00f6nce daha da k\u00f6t\u00fcle\u015fecek\n\n\u0130ngiltere Ba\u015fbakan\u0131 Boris Johnson, evlere g\u00f6nderece\u011fi mektupla, yeni tip koronavir\u00fcs (COVID-19) salg\u0131n\u0131nda \"i\u015flerin iyiye gitmeden \u00f6nce daha da k\u00f6t\u00fcle\u015fece\u011fini\" \u00f6ne s\u00fcrd\u00fc. \u0130ngiltere Ulusal T\u0131p Direkt\u00f6r\u00fc Prof. Stephen Powis de \u00fclkede koronavir\u00fcs \u00f6l\u00fcmlerinin 20 binin alt\u0131nda kalmas\u0131n\u0131n \"iyi bir sonu\u00e7\" olaca\u011f\u0131n\u0131 s\u00f6yledi.\n\n\u0130ngiltere Ba\u015fbakan\u0131 Boris Johnson, evlere g\u00f6nderece\u011fi mektupla, yeni tip koronavir\u00fcs (COVID-19) salg\u0131n\u0131nda \"i\u015flerin iyiye gitmeden \u00f6nce daha da k\u00f6t\u00fcle\u015fece\u011fini\" belirtecek.\n\nBa\u015fbakanl\u0131ktan yap\u0131lan a\u00e7\u0131klamaya g\u00f6re, COVID-19 testi pozitif \u00e7\u0131kan Johnson'\u0131n mektubu 4 hafta i\u00e7inde 30 milyon haneye ula\u015facak.\n\nMektubunda halka evde kalarak, Ulusal Sa\u011fl\u0131k Hizmetlerini (NHS) korumalar\u0131 ve hayat kurtarmalar\u0131 i\u00e7in \u00e7a\u011fr\u0131da bulunacak Johnson, ayr\u0131ca h\u00fck\u00fcmetin salg\u0131nla m\u00fccadele etmek ve i\u015fletmeler ile \u00e7al\u0131\u015fanlar\u0131 desteklemek amac\u0131yla uygulamaya koydu\u011fu \u00f6nlemleri anlatacak.\n\n\"Daha da k\u00f6t\u00fcle\u015fecek\"\n\nEn ba\u015f\u0131ndan itibaren do\u011fru zamanda do\u011fru \u00f6nlemleri almaya \u00e7al\u0131\u015ft\u0131klar\u0131n\u0131, gerekirse bunlar\u0131 daha da s\u0131k\u0131la\u015ft\u0131racaklar\u0131n\u0131 belirten \u0130ngiliz Ba\u015fbakan mektubunda, \"Sizinle a\u00e7\u0131k konu\u015fmam benim i\u00e7in \u00f6nemli. \u0130\u015fler, iyiye gitmeden \u00f6nce daha da k\u00f6t\u00fcle\u015fecek.\" ifadesini kullanacak.\n\nBu arada \u0130ngiltere Ulusal T\u0131p Direkt\u00f6r\u00fc Prof. Stephen Powis, \u00fclkede \u00f6l\u00fcmlerin 20 binin alt\u0131nda kalmas\u0131n\u0131n \"iyi bir sonu\u00e7\" olaca\u011f\u0131n\u0131 ifade ederek, halktan \u00fczerine d\u00fc\u015feni yapmas\u0131n\u0131 ve h\u00fck\u00fcmetin uyar\u0131lar\u0131n\u0131 dikkate almas\u0131n\u0131 istedi.\n\nKoronavir\u00fcse \u015fimdiye kadar 1019 kurban veren \u0130ngiltere'de k\u0131smi karantina karar\u0131 ve di\u011fer \u00f6nlemlerin etkisinin g\u00f6r\u00fclmeden \u00f6nce vakalar ve \u00f6l\u00fcmlerin gelecek 2-3 \u00fc\u00e7 hafta boyunca artmaya devam etmesi bekleniyor.\n\nBa\u015fbakan, Sa\u011fl\u0131k Bakan\u0131 ve Prens'e vir\u00fcs bula\u015fm\u0131\u015ft\u0131\n\n\u0130lk ba\u015flarda \"toplumsal ba\u011f\u0131\u015f\u0131kl\u0131k kazan\u0131lmas\u0131 amac\u0131yla vir\u00fcs\u00fcn kontroll\u00fc \u015fekilde yay\u0131lmas\u0131\" stratejisi izleyen \u0130ngiliz h\u00fck\u00fcmeti, \u00f6l\u00fc say\u0131s\u0131n\u0131n 277 bini bulabilece\u011fine y\u00f6nelik raporlar ve ele\u015ftirilerin ard\u0131ndan geri ad\u0131m atm\u0131\u015ft\u0131.\n\nPazartesi g\u00fcn\u00fc al\u0131nan kararlarla halk\u0131n evden \u00e7\u0131kmas\u0131na s\u0131n\u0131rlama getirilirken, marketler ve eczaneler hari\u00e7 t\u00fcm ticari i\u015fletmeler de kapat\u0131lm\u0131\u015ft\u0131.\n\n25 Mart'ta \u0130ngiltere'de taht\u0131n varisi Galler Prensi Charles, 27 Mart'ta da Ba\u015fbakan Boris Johnson ile Sa\u011fl\u0131k Bakan\u0131 Matt Hancock'un COVID-19 testlerinin pozitif \u00e7\u0131kt\u0131\u011f\u0131, 3 isimde de hastal\u0131\u011f\u0131n hafif belirtiler g\u00f6sterdi\u011fi a\u00e7\u0131klanm\u0131\u015ft\u0131.\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["\u0130ngiltere", "Boris Johnson", "Ba\u015fbakan", "koronavir\u00fcs", "sa\u011fl\u0131k", "ingiliz", "Mart", "tip", "sonu\u00e7", "yeni", "ifade", "mektup", "m\u00fccadele", "karantina", "vir\u00fcs"], "tags": [], "authors": [], "publish_date": null, "summary": "", "article_html": "", "meta_description": "\u0130ngiltere Ba\u015fbakan\u0131 Boris Johnson, evlere g\u00f6nderece\u011fi mektupla, yeni tip koronavir\u00fcs (COVID-19) salg\u0131n\u0131nda 'i\u015flerin iyiye gitmeden \u00f6nce daha da k\u00f6t\u00fcle\u015fece\u011fini'", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "\u0130ngiltere Ba\u015fbakan\u0131 Boris Johnson, evlere g\u00f6nderece\u011fi mektupla, yeni tip koronavir\u00fcs (COVID-19) salg\u0131n\u0131nda 'i\u015flerin iyiye gitmeden \u00f6nce daha da k\u00f6t\u00fcle\u015fece\u011fini'", "title": "\u0130ngiltere Ba\u015fbakan\u0131 Johnson'dan mektup: \u0130\u015fler iyiye gitmeden \u00f6nce daha da k\u00f6t\u00fcle\u015fecek", "url": "https://www.birgun.net/haber/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-293731", "image": "https://static.birgun.net/resim/haber-detay-resim/2020/03/29/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-707623-5.jpg", "type": "website", "site_name": "birgun.net"}, "keywords": "\u0130ngiltere, Boris Johnson, Ba\u015fbakan, koronavir\u00fcs, sa\u011fl\u0131k, ingiliz, Mart, tip, sonu\u00e7, yeni, ifade, mektup, m\u00fccadele, karantina, vir\u00fcs", "articleid": 293731, "article": {"published": "2020-03-29"}, "twitter": {"url": "https://www.birgun.net/haber/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-293731", "title": "\u0130ngiltere Ba\u015fbakan\u0131 Johnson'dan mektup: \u0130\u015fler iyiye gitmeden \u00f6nce daha da k\u00f6t\u00fcle\u015fecek", "description": "\u0130ngiltere Ba\u015fbakan\u0131 Boris Johnson, evlere g\u00f6nderece\u011fi mektupla, yeni tip koronavir\u00fcs (COVID-19) salg\u0131n\u0131nda 'i\u015flerin iyiye gitmeden \u00f6nce daha da k\u00f6t\u00fcle\u015fece\u011fini' \u00f6ne s\u00fcrd\u00fc. \u0130ngiltere Ulusal T\u0131p Direkt\u00f6r\u00fc Prof. Stephen Powis de \u00fclkede koronavir\u00fcs \u00f6l\u00fcmlerinin", "site": "@BirGun_Gazetesi"}, "pdate": 20200329, "utime": 20200329120200, "ptime": 20200329120200, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/ingiltere-basbakani-johnson-dan-mektup-isler-iyiye-gitmeden-once-daha-da-kotulesecek-293731"}