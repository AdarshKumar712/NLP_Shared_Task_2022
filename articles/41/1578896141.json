{"source_url": "https://wiadomosci.onet.pl", "url": "https://wiadomosci.onet.pl/lublin/koronawirus-krzysztof-hetman-marszalek-stawiarski-mogl-lepiej-pomoc-szpitalom/9nvl9e2", "title": "Krzysztof Hetman o marsza\u0142ku Stawiarskim: maj\u0105 miliardy z\u0142otych, a nie zrobili nic", "top_image": "https://ocdn.eu/pulscms-transforms/1/Zgok9kpTURBXy83ZDEwMzE5ZmY1Y2IyZDg2ZTQxM2JmMTdmYjBhY2RhOC5qcGeTlQPNAZfMs80MXM0G9ZMJpjViNDUzMQaTBc0COs0BLIGhMAE/krzysztof-hetman.jpg", "meta_img": "https://ocdn.eu/pulscms-transforms/1/Zgok9kpTURBXy83ZDEwMzE5ZmY1Y2IyZDg2ZTQxM2JmMTdmYjBhY2RhOC5qcGeTlQPNAZfMs80MXM0G9ZMJpjViNDUzMQaTBc0COs0BLIGhMAE/krzysztof-hetman.jpg", "images": ["https://ocdn.eu/weather/weather_state_icons/2.svg", "https://ocdn.eu/weather/weather_state_icons/9.svg", "https://ocdn.eu/wiadomosciucs/static/logo2017svg/desktop/logo_lublin.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/vfak9kpTURBXy83ZDEwMzE5ZmY1Y2IyZDg2ZTQxM2JmMTdmYjBhY2RhOC5qcGeTlQPNAZfMs80MXM0G9ZMFzQMUzQG8kwmmNWI0NTMxBoGhMAE/krzysztof-hetman.jpg", "https://ocdn.eu/pulscms-transforms/1/Zgok9kpTURBXy83ZDEwMzE5ZmY1Y2IyZDg2ZTQxM2JmMTdmYjBhY2RhOC5qcGeTlQPNAZfMs80MXM0G9ZMJpjViNDUzMQaTBc0COs0BLIGhMAE/krzysztof-hetman.jpg"], "movies": [], "text": "Zdaniem Krzysztof Hetmana marsza\u0142ek woj. lubelskiego Jaros\u0142aw Stawiarski m\u00f3g\u0142 lepiej pom\u00f3c szpitalom w regionie\n\nZa przyk\u0142ad podaje marsza\u0142ka Adama Struzika, kt\u00f3ry przeznaczy\u0142 miliony z\u0142otych r\u00f3wnie\u017c na szpitale powiatowe\n\nPismo w tej sprawie wys\u0142a\u0142a minister polityki regionalnej Ma\u0142gorzata Jarosi\u0144ska-Jedynak\n\n- Od czterech tygodni z przera\u017ceniem i z wielkim podziwem obserwuj\u0119 to co dzieje si\u0119 w polskich szpitalach. Widzimy w jakich warunkach pracuj\u0105cy lekarze, piel\u0119gniarki i ratownicy medyczni. Wci\u0105\u017c borykaj\u0105 si\u0119 z problemami zaopatrzenia w sprz\u0119t ochrony osobistej. Jednocze\u015bnie maj\u0105c z nimi kontakt z podziwem obserwuj\u0119 ich codzienn\u0105 walk\u0119 o \u017cycie i zdrowie Polak\u00f3w - m\u00f3wi Krzysztof Hetman, europose\u0142 PSL.\n\nWiceprezes ludowc\u00f3w przypomina, \u017ce kilka tygodni temu Komisja Europejska podj\u0119\u0142a decyzj\u0119 o przekierowaniu \u015brodk\u00f3w europejskich na walk\u0119 z koronawirusem. Dzi\u0119ki temu Polska ma do dyspozycji ok. 30 mld z\u0142, kt\u00f3rych do tej pory nie uda\u0142o si\u0119 wyda\u0107. Teraz za te fundusze mo\u017cna przeznaczy\u0107 na wsparcie szpitali, firm oraz inne dzia\u0142ania os\u0142onowe. Wojew\u00f3dztwo lubelskie ma do wydania ponad 2 mld z\u0142.\n\nKoronawirus. Marsza\u0142ek Stawiarski m\u00f3g\u0142 zrobi\u0107 wi\u0119cej?\n\nZdaniem Hetmana obecne w\u0142adze Urz\u0119du Marsza\u0142kowskiego niewiele zrobi\u0142y z tymi pieni\u0119dzmi. Przytacza, \u017ce przekazano 57 mln z\u0142 na szpitale w ramach projektu realizowanego od 2017 roku. Polityk nie kwestionuje, \u017ce te dzia\u0142ania s\u0105 potrzebne, ale ma te\u017c w\u0105tpliwo\u015bci, czy marsza\u0142ek woj. lubelskiego Jaros\u0142aw Stawiarski nie m\u00f3g\u0142 zrobi\u0107 wi\u0119cej dla innych szpitali.\n\nJako przyk\u0142ad podaje marsza\u0142ka woj. mazowieckiego Adama Struzika, kt\u00f3ry miesi\u0105c temu przesun\u0105\u0142 150 mln z\u0142 na projekt wspieraj\u0105cy szpitale na Mazowszu. - Obejmuje nie tylko szpitale marsza\u0142kowskie, ale r\u00f3wnie\u017c powiatowe oraz ministerialne. W ci\u0105gu ostatniego miesi\u0105ca wyda\u0142 90 mln z\u0142 na sprz\u0119t dla szpitali. Widz\u0105c ogromne potrzeby przekaza\u0142 na ten projekt kolejne 100 mln z\u0142 - t\u0142umaczy Hetman.\n\nEuropose\u0142 przytoczy\u0142 pismo, jakie 16 marca br. marsza\u0142ek Stawiarski otrzyma\u0142 od minister polityki regionalnej Ma\u0142gorzaty Jarosi\u0144skiej-Jedynak, kt\u00f3ra zachwala dzia\u0142ania samorz\u0105du woj. mazowieckiego i zach\u0119ca do podj\u0119cia podobnych krok\u00f3w. - Nie mog\u0119 powiedzie\u0107, \u017ce nie zrobili nic. Ale zmarnowali czas. W tym kryzysie licz\u0105 si\u0119 godziny, a up\u0142yn\u0119\u0142y ju\u017c tygodnie od momentu, kiedy trzeba by\u0142o dzia\u0142a\u0107 - dodaje wiceprezes PSL.\n\nKoronawirus. Hetman o pomocy dla przedsi\u0119biorc\u00f3w: nie zrobili nic\n\nTo nie koniec zarzut\u00f3w. Hetman twierdzi, \u017ce Urz\u0105d Marsza\u0142kowski nie podj\u0105\u0142 konkretnych dzia\u0142a\u0144 maj\u0105cych uratowa\u0107 gospodark\u0119 wojew\u00f3dztwa lubelskiego oraz miejsca pracy. Wskazuje, \u017ce do tej pory nie uruchomiono odpowiednich instrument\u00f3w dla przedsi\u0119biorc\u00f3w.\n\n- Ju\u017c dawno powinny dzia\u0142a\u0107 m.in. po\u017cyczki nieoprocentowane czy dotacje bezzwrotne dla najbardziej dotkni\u0119tych przez koronawirusa firm. Urz\u0105d Marsza\u0142kowski ma miliardy z\u0142otych, ale niestety nie robi nic - m\u00f3wi europose\u0142.\n\nUrz\u0105d Marsza\u0142kowski na czwartek zapowiedzia\u0142 konferencj\u0119 prasow\u0105, kt\u00f3ra b\u0119dzie po\u015bwi\u0119cona rz\u0105dowej \"Tarczy Antykryzysowej\". Chodzi o wsparcie dla przedsi\u0119biorc\u00f3w, kt\u00f3re b\u0119dzie realizowane przez Wojew\u00f3dzki Urz\u0105d Pracy w Lublinie. Udzia\u0142 w niej wezm\u0105 marsza\u0142ek Jaros\u0142aw Stawiarski oraz Andrzej Pruszkowski, dyrektor WUP w Lublinie.\n\n(mzs)", "keywords": [], "meta_keywords": [""], "tags": [], "authors": ["Dziennikarz Onetu"], "publish_date": "Wed Apr 15 16:47:22 2020", "summary": "", "article_html": "", "meta_description": "Ponad 2 mld z\u0142 mo\u017ce przeznaczy\u0107 Urz\u0105d Marsza\u0142kowski na walk\u0119 ze skutkami epidemii koronawirusa. Europose\u0142 PSL Krzysztof Hetman zarzuca marsza\u0142kowi Jaros\u0142awowi Stawiarskiemu bezczynno\u015b\u0107 m.in. w kwestii ratowania lubelskiej gospodarki.", "meta_lang": "pl", "meta_favicon": "", "meta_data": {"DC.Identifier": "adb165c5-09dc-49b8-b369-43ba49567f4a", "pkg-uuid": "adb165c5-09dc-49b8-b369-43ba49567f4a", "detailType": "article", "serviceUuid": "b177a2c9-166f-4113-9b28-185bbe554807", "description": "Ponad 2 mld z\u0142 mo\u017ce przeznaczy\u0107 Urz\u0105d Marsza\u0142kowski na walk\u0119 ze skutkami epidemii koronawirusa. Europose\u0142 PSL Krzysztof Hetman zarzuca marsza\u0142kowi Jaros\u0142awowi Stawiarskiemu bezczynno\u015b\u0107 m.in. w kwestii ratowania lubelskiej gospodarki.", "og": {"title": "Krzysztof Hetman o marsza\u0142ku Stawiarskim: maj\u0105 miliardy z\u0142otych, a nie zrobili nic", "description": "Ponad 2 mld z\u0142 mo\u017ce przeznaczy\u0107 Urz\u0105d Marsza\u0142kowski na walk\u0119 ze skutkami epidemii koronawirusa. Europose\u0142 PSL Krzysztof Hetman zarzuca marsza\u0142kowi Jaros\u0142awowi Stawiarskiemu bezczynno\u015b\u0107 m.in. w kwestii ratowania lubelskiej gospodarki.", "image": {"identifier": "https://ocdn.eu/pulscms-transforms/1/Zgok9kpTURBXy83ZDEwMzE5ZmY1Y2IyZDg2ZTQxM2JmMTdmYjBhY2RhOC5qcGeTlQPNAZfMs80MXM0G9ZMJpjViNDUzMQaTBc0COs0BLIGhMAE/krzysztof-hetman.jpg", "width": 570, "height": 300, "type": "image/jpeg"}, "type": "article", "site_name": "Onet Lublin", "locale": "pl_PL"}, "article": {"published_time": "2020-04-15 16:47:22+0200"}, "fb": {"pages": 185265414715}, "twitter": {"card": "summary_large_image", "description": "Ponad 2 mld z\u0142 mo\u017ce przeznaczy\u0107 Urz\u0105d Marsza\u0142kowski na walk\u0119 ze skutkami epidemii koronawirusa. Europose\u0142 PSL Krzysztof Hetman zarzuca marsza\u0142kowi Jaros\u0142awowi Stawiarskiemu bezczynno\u015b\u0107 m.in. w kwestii ratowania lubelskiej gospodarki.", "title": "Krzysztof Hetman o marsza\u0142ku Stawiarskim: maj\u0105 miliardy z\u0142otych, a nie zrobili nic", "site": "OnetWiadomosci", "image": "https://ocdn.eu/pulscms-transforms/1/kfGktkpTURBXy83ZDEwMzE5ZmY1Y2IyZDg2ZTQxM2JmMTdmYjBhY2RhOC5qcGeSlQPNAZfMs80MXM0G9ZMFzQSwzQJY"}}, "canonical_link": "https://wiadomosci.onet.pl/lublin/koronawirus-krzysztof-hetman-marszalek-stawiarski-mogl-lepiej-pomoc-szpitalom/9nvl9e2"}