{"source_url": "http://autonom.pl", "url": "http://autonom.pl/?p=29843", "title": "Pracownicy zagro\u017ceni ub\u00f3stwem", "top_image": "http://www.autonom.pl/wp-content/uploads/poverty-bieda-W.jpg", "meta_img": "http://www.autonom.pl/wp-content/uploads/poverty-bieda-W.jpg", "images": ["http://www.autonom.pl/wp-content/uploads/against-trump-netanjahu-W-50x50.jpg", "http://autonom.pl/images/mobile-32x32.png", "http://autonom.pl/images/banners/buttonp_nacjonalista.png", "http://autonom.pl/images/banners/buttonp_aktyw14.png", "http://www.autonom.pl/wp-content/uploads/krzy\u017c-zniszczony-W-50x50.jpg", "http://autonom.pl/images/banners/europejskienacjonalizmy.jpg", "http://www.autonom.pl/wp-content/uploads/2012/12/poverty.jpg", "http://autonom.pl/images/banners/buttonp_drogalegionisty.png", "http://www.autonom.pl/wp-content/uploads/Brexit-wolno\u015b\u0107-W-50x50.jpg", "http://www.autonom.pl/wp-content/uploads/poverty-bieda-W.jpg", "http://www.autonom.pl/wp-content/uploads/sierpie\u014480-\u0142aziska-W-50x50.jpg", "http://autonom.pl/images/banners/buttonp_szturm.jpg", "http://www.autonom.pl/wp-content/uploads/poverty-bieda-W-50x50.jpg", "http://autonom.pl/images/fb-32x32.png", "http://autonom.pl/autonom.png"], "movies": [], "text": "Z danych Europejskiego Urz\u0119du Statystycznego wy\u0142ania si\u0119 nieciekawy obraz rynku pracy w Unii Europejskiej. Jeden na dziesi\u0119ciu pe\u0142noletnich pracownik\u00f3w jest zagro\u017cony ub\u00f3stwem, co dotyka najbardziej osoby zatrudnione na umowach na czas okre\u015blony. Polska pod tym wzgl\u0119dem przewy\u017csza minimalnie \u015bredni\u0105 dla wszystkich pa\u0144stw unijnych.\n\nW ci\u0105gu ostatnich jedenastu lat mo\u017cna zaobserwowa\u0107 wzrost liczby pracuj\u0105cych ubogich. Jeszcze w 2008 roku zagro\u017conych ub\u00f3stwem w ca\u0142ej UE by\u0142o 8,6 proc. pracownik\u00f3w powy\u017cej 18. roku \u017cycia, natomiast wed\u0142ug statystyk za 2018 rok by\u0142o ich ju\u017c 9,5 proc. Do tej kategorii zaliczono osoby, kt\u00f3rych dochody przy uwzgl\u0119dnieniu \u015bwiadcze\u0144 socjalnych wynosz\u0105 poni\u017cej 60 proc. mediany dla danego kraju.\n\nNajbardziej zagro\u017ceni ub\u00f3stwem s\u0105 pracownicy w Rumunii (15,3 proc.), Luksemburgu (13,5 proc.), Hiszpanii (12,9 proc.) i we W\u0142oszech (12,2 proc.). W ci\u0105gu dekady w Luksemburgu liczba ta zwi\u0119kszy\u0142a si\u0119 o 4 pkt. proc., natomiast w Rumunii zmniejszy\u0142a si\u0119 o 2,4 pkt. proc. W naszym kraju odsetek ten wynosi tymczasem 9,7 proc., co oznacza spadek w stosunku do 2018 roku o 1,8 pkt. proc. Na przeciwleg\u0142ym biegunie znajduj\u0105 si\u0119 Finlandia (3,1 proc.), Czechy (3,4 proc.), Irlandia (4,9 proc.) Belgia i Chorwacja (5,2 proc.) oraz Dania (5,4 proc.).\n\nEurostat zwraca tak\u017ce uwag\u0119 na zdecydowanie wi\u0119ksze zagro\u017cenie ub\u00f3stwem w\u015br\u00f3d pracownik\u00f3w zatrudnionych na czas okre\u015blony. Odsetek ten wynosi\u0142 w\u015br\u00f3d nich 16,2 proc., podczas gdy w\u015br\u00f3d os\u00f3b posiadaj\u0105cych umowy o prac\u0119 na czas nieokre\u015blony by\u0142o to 6,1 proc. Ponadto zagro\u017cenie ub\u00f3stwem w\u015br\u00f3d os\u00f3b pracuj\u0105cych wzros\u0142o w ci\u0105gu dekady w wi\u0119kszo\u015bci pa\u0144stw nale\u017c\u0105cych do UE.\n\nNa podstawie: forsal.pl.", "keywords": [], "meta_keywords": [""], "tags": ["ub\u00f3stwo", "Polska", "wynagrodzenia", "p\u0142ace", "rynek pracy", "gospodarka", "unia europejska", "pracownicy", "niskie p\u0142ace", "pozycja pracownika", "ekonomia"], "authors": [], "publish_date": "Sat Feb  1 13:44:11 2020", "summary": "", "article_html": "", "meta_description": "", "meta_lang": "pl", "meta_favicon": "http://www.autonom.pl/wp-content/themes/sight/images/favico.ico", "meta_data": {"og": {"type": "article", "title": "Pracownicy zagro\u017ceni ub\u00f3stwem", "url": "http://autonom.pl/?p=29843", "description": "Z danych Europejskiego Urz\u0119du Statystycznego wy\u0142ania si\u0119 nieciekawy obraz rynku pracy w Unii Europejskiej. Jeden na dziesi\u0119ciu pe\u0142noletnich pracownik\u00f3w jest zagro\u017cony ub\u00f3stwem, co dotyka najbardzie\u2026", "site_name": "AUTONOM.PL | autonomiczni nacjonali\u015bci nowoczesny nacjonalizm AN", "image": {"identifier": "http://www.autonom.pl/wp-content/uploads/poverty-bieda-W.jpg", "width": 538, "height": 332}, "locale": "pl_PL"}, "article": {"published_time": "2020-02-01T13:44:11+00:00", "modified_time": "2020-02-01T13:44:11+00:00"}, "twitter": {"text": {"title": "Pracownicy zagro\u017ceni ub\u00f3stwem"}, "image": "http://www.autonom.pl/wp-content/uploads/poverty-bieda-W.jpg?w=640", "card": "summary_large_image"}}, "canonical_link": "http://autonom.pl/?p=29843"}