{"source_url": "http://www.trthaber.com", "url": "http://www.trthaber.com/haber/turkiye/eczacidan-seffaf-brandali-koronavirus-onlemi-468655.html", "title": "Eczac\u0131dan \u015feffaf brandal\u0131 koronavir\u00fcs \u00f6nlemi", "top_image": "https://www.trthaber.com/resimler/1228000/1229980.jpg", "meta_img": "https://www.trthaber.com/resimler/1228000/1229980.jpg", "images": ["http://www.trthaber.com/haber/turkiye/resimler/1230000/1231204.jpg", "https://www.trthaber.com/resimler/1228000/1229980.jpg", "http://www.trthaber.com/static/images/google-news-button.png", "http://www.trthaber.com/haber/turkiye/resimler/1230000/1231049.jpg", "http://www.trthaber.com/static/images/e-mail.png", "http://www.trthaber.com/haber/turkiye/dosyalar/images/FOTO_21041594_200320200841560000_R_GEN_20200320000000_aa-picture-20200320-21041594.jpg", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/static/images/play-button-2.png", "http://www.trthaber.com/haber/turkiye/dosyalar/images/FOTO_21041591_200320200841560000_R_GEN_20200320000000_aa-picture-20200320-21041591.jpg", "https://www.trthaber.com/static/images/header-compact-logo.png", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "Seydi\u015fehir Hac\u0131seyit Ali Mahallesi'nde eczac\u0131l\u0131k yapan Hasan H\u00fcseyin Erg\u00fcven, tezgahlar\u0131n \u00f6n\u00fcne \u015feffaf branda \u00e7ekerek buldu\u011fu izolasyon \u00e7\u00f6z\u00fcm\u00fcyle, koronavir\u00fcse kar\u015f\u0131 hem kendi sa\u011fl\u0131\u011f\u0131n\u0131 hem de m\u00fc\u015fteri sa\u011fl\u0131\u011f\u0131n\u0131 koruyor.\n\nBrandan\u0131n \u00fczerine ast\u0131\u011f\u0131 \"Hi\u00e7bir vir\u00fcs alaca\u011f\u0131m\u0131z tedbirden daha b\u00fcy\u00fck de\u011fildir. Her \u015fey sizin sa\u011fl\u0131\u011f\u0131n\u0131z i\u00e7in\" yaz\u0131s\u0131yla ki\u015fisel tedbirin \u00f6nemini vurgulayan Erg\u00fcven, eczane al\u0131\u015fveri\u015flerini daha g\u00fcvenli hale getiriyor.\n\n\u0130la\u00e7 almak isteyen ki\u015filerin konu\u015fmalar\u0131n\u0131n duyulabilece\u011fi \u015fekilde haz\u0131rlanan izolasyon sisteminde, re\u00e7eteler de brandan\u0131n arkas\u0131nda haz\u0131rlan\u0131p, m\u00fc\u015fteriye a\u00e7\u0131l\u0131p kapanan k\u00fc\u00e7\u00fck pencereden uzat\u0131l\u0131yor ve b\u00f6ylece m\u00fc\u015fteriyle yak\u0131n temas \u00f6nlenmi\u015f oluyor.\n\nErg\u00fcven yapt\u0131\u011f\u0131 a\u00e7\u0131klamada, \u00e7\u00f6z\u00fcm\u00fcn\u00fc \"maliyeti d\u00fc\u015f\u00fck ve g\u00fcvenli\" buldu\u011funu s\u00f6yledi.\n\nKovid-19 ile m\u00fccadelede eczanelerin de hastaneler gibi a\u00e7\u0131k kalmas\u0131n\u0131n \u00f6nemine de\u011finen Erg\u00fcven, ancak toplum sa\u011fl\u0131\u011f\u0131 i\u00e7in gerekli tedbirlerin al\u0131nmas\u0131 gerekti\u011fini belirterek, \u015f\u00f6yle konu\u015ftu:\n\n\"Kovid-19 i\u00e7in \u00f6nemli olan izolasyon. Alaca\u011f\u0131m\u0131z tedbirlerle koronavir\u00fcs\u00fc yenebiliriz. Birka\u00e7 ay sabredece\u011fiz, tedbir alaca\u011f\u0131z, izole olaca\u011f\u0131z. Sosyal ili\u015fkilerimizi azaltaca\u011f\u0131z, birbirimizi anlay\u0131\u015fla kar\u015f\u0131layaca\u011f\u0131z. \u00d6p\u00fc\u015fmeyece\u011fiz, tokala\u015fmayaca\u011f\u0131z, m\u00fcmk\u00fcn olan en az \u015fekilde irtibatta bulunaca\u011f\u0131z ve biz bu koronavir\u00fcs\u00fc yenece\u011fiz. \u015eerit \u00e7ekerek 1,5 metre mesafeyi koruyabilirdik \u00e7\u00fcnk\u00fc vir\u00fcs\u00fcn ula\u015fabilece\u011fi mesafe 1 metre ama biz s\u0131cakkanl\u0131 bir toplumuz, yak\u0131nla\u015fmay\u0131 severiz. Vatanda\u015fa \u00e7ok engel olamayaca\u011f\u0131m\u0131z\u0131 d\u00fc\u015f\u00fcnerek, izolasyon sistemini bu \u015fekilde yapt\u0131k ki bunun korumas\u0131n\u0131n da y\u00fczde 100 oldu\u011funu d\u00fc\u015f\u00fcn\u00fcyoruz.\"\n\nEczac\u0131 Erg\u00fcven, buldu\u011fu \u00e7\u00f6z\u00fcm\u00fcn di\u011fer eczanelere de \u00f6rnek olmas\u0131n\u0131 istedi\u011fini, bireysel \u00f6nlemlerin toplum sa\u011fl\u0131\u011f\u0131n\u0131 koruyabilece\u011fini kaydetti.", "keywords": [], "meta_keywords": ["koronavir\u00fcs", "salg\u0131n"], "tags": [], "authors": [], "publish_date": null, "summary": "", "article_html": "", "meta_description": "Konya'n\u0131n Seydi\u015fehir il\u00e7esinde bir eczac\u0131 koronavir\u00fcse (Kovid-19) kar\u015f\u0131 eczanesinde izolasyon \u00f6nlemi ald\u0131.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Konya'n\u0131n Seydi\u015fehir il\u00e7esinde bir eczac\u0131 koronavir\u00fcse (Kovid-19) kar\u015f\u0131 eczanesinde izolasyon \u00f6nlemi ald\u0131.", "keywords": "koronavir\u00fcs, salg\u0131n", "og": {"title": "Eczac\u0131dan \u015feffaf brandal\u0131 koronavir\u00fcs \u00f6nlemi", "description": "Konya'n\u0131n Seydi\u015fehir il\u00e7esinde bir eczac\u0131 koronavir\u00fcse (Kovid-19) kar\u015f\u0131 eczanesinde izolasyon \u00f6nlemi ald\u0131.", "image": "https://www.trthaber.com/resimler/1228000/1229980.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/turkiye/eczacidan-seffaf-brandali-koronavirus-onlemi-468655.html", "title": "Eczac\u0131dan \u015feffaf brandal\u0131 koronavir\u00fcs \u00f6nlemi", "description": "Konya'n\u0131n Seydi\u015fehir il\u00e7esinde bir eczac\u0131 koronavir\u00fcse (Kovid-19) kar\u015f\u0131 eczanesinde izolasyon \u00f6nlemi ald\u0131.", "image": "https://www.trthaber.com/resimler/1228000/1229980.jpg"}}, "canonical_link": ""}