{"source_url": "http://www.trthaber.com", "url": "http://www.trthaber.com/haber/saglik/yanlis-maske-kullanimi-cilt-hastaliklarina-yol-acabilir-492313.html", "title": "Yanl\u0131\u015f maske kullan\u0131m\u0131 cilt hastal\u0131klar\u0131na yol a\u00e7abilir", "top_image": "https://www.trthaber.com/resimler/1308000/1309046.jpg", "meta_img": "https://www.trthaber.com/resimler/1308000/1309046.jpg", "images": ["http://www.trthaber.com/static/images/google-news-button.png", "http://www.trthaber.com/static/images/e-mail.png", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/haber/saglik/resimler/1308000/1308814.jpg", "http://www.trthaber.com/haber/saglik/resimler/1308000/1309317.jpg", "http://www.trthaber.com/static/images/play-button-2.png", "https://www.trthaber.com/resimler/1308000/1309046.jpg", "https://www.trthaber.com/static/images/header-compact-logo.png", "http://www.trthaber.com/static/images/koronavirus-sitene-ekle-banner-300x250.jpg", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "Covid-19'dan korunmak i\u00e7in ayn\u0131 maskenin birden fazla kullan\u0131lmas\u0131 g\u00f6zya\u015f\u0131 yolu iltihab\u0131, ciltte tahri\u015f ve ka\u015f\u0131nt\u0131lar\u0131n ortaya \u00e7\u0131kmas\u0131na da neden olurken uzmanlar da s\u0131cakl\u0131\u011f\u0131n artt\u0131\u011f\u0131 yaz aylar\u0131nda, maske t\u00fcrleri ve do\u011fru kullan\u0131m\u0131 konusunda uyar\u0131yor.\n\n\u0130stanbul \u00dcniversitesi-Cerrahpa\u015fa (\u0130\u00dcC) Cerrahpa\u015fa T\u0131p Fak\u00fcltesi Enfeksiyon Hastal\u0131klar\u0131 ve Klinik Mikrobiyoloji Ana Bilim Dal\u0131 Dr. \u00d6\u011fr. \u00dcyesi R\u0131dvan Karaali, hastanelerde kullan\u0131lan profesyonel maskelerin tek kullan\u0131ml\u0131k oldu\u011funu, bunlardan belirli bir s\u00fcre faydalanmak gerekti\u011fini s\u00f6yledi.\n\n\"Islanm\u0131\u015f maskeyi bir daha kullanmamak gerekir\"\n\nD\u00fcnya Sa\u011fl\u0131k \u00d6rg\u00fct\u00fcn\u00fcn de \u00f6nerdi\u011fi ve baz\u0131 toplumlar\u0131n kulland\u0131\u011f\u0131 bez maskenin de uygun oldu\u011funu kaydeden Karaali, \"Bunlar\u0131n kullan\u0131m s\u00fcresi de baz\u0131 fakt\u00f6rlere g\u00f6re de\u011fi\u015febilir. Bir ki\u015fi bu maskeyi k\u0131sa s\u00fcre kullanm\u0131\u015ft\u0131r ama o d\u00f6nem terlemi\u015ftir. Maske \u0131slanm\u0131\u015ft\u0131r ve art\u0131k onu bir daha kullanmamak gerekir. Maskeleri kullan\u0131rken y\u00fczeyine kesinlikle dokunmamak laz\u0131m. \u00c7\u00fcnk\u00fc y\u00fczey k\u0131sm\u0131nda Covid olabilir, \u00f6n y\u00fcz\u00fcnde g\u00f6z iltihab\u0131na neden olabilecek farkl\u0131 vir\u00fcsler bulunabilir. Maskenin y\u00fczeyine dokundu\u011fumuzda ayn\u0131 anda g\u00f6z\u00fcm\u00fcz\u00fc ka\u015f\u0131rsak enfekteyi kendi elimizle ekmi\u015f oluruz\" diye konu\u015ftu.\n\nKaraali, hijyen kurallar\u0131na ba\u011fl\u0131 olarak bir maskenin g\u00fcn i\u00e7inde bir\u00e7ok defa kullanabilece\u011fine ancak bunun da belirli bir s\u00fcresinin oldu\u011funa dikkati \u00e7ekti.\n\nTempolu bir i\u015f yap\u0131ld\u0131\u011f\u0131nda maskenin \u0131slanmas\u0131 halinde hemen de\u011fi\u015ftirilmesi gerekti\u011fini vurgulayan Karaali, \"Havalar\u0131n \u00e7ok s\u0131cak oldu\u011fu yaz aylar\u0131nda maske \u0131sland\u0131\u011f\u0131nda bir daha kesinlikle kullan\u0131lmamal\u0131. Cerrahi maskeler, y\u0131kan\u0131p kullan\u0131labilir de\u011fildir. Bu nedenle uygun \u015fekilde imha etmek gerekir. Di\u011fer bez maskeler b\u00f6yle bir durumda y\u0131kan\u0131p kurutulduktan sonra tekrar kullan\u0131labilir\" dedi.\n\n\"Maskenin \u00f6n k\u0131sm\u0131n\u0131 kirli olarak kabul etmek zorunday\u0131z\"\n\nKaraali, maskeyi kulland\u0131ktan sonra katlanarak ceplere konmas\u0131n\u0131n da \u00e7ok do\u011fru olmad\u0131\u011f\u0131n\u0131 anlatarak, \u015f\u00f6yle devam etti:\n\n\"Maskenin \u00f6n k\u0131sm\u0131n\u0131 kirli olarak kabul etmek zorunday\u0131z. Oraya elle dokunmamal\u0131y\u0131z. Dokunursak da elimizi su, sabun ya da dezenfektanla temizlemeliyiz. Bu t\u00fcr uygulamalara dikkat etmeliyiz. Ayr\u0131ca lastikli maske kullanan ki\u015filerin yaz aylar\u0131nda \u00e7ok dikkat etmesi gerekir. Bunlar\u0131n \u00fcretimi genellikle standart boyuttad\u0131r. Y\u00fcz\u00fc \u00e7ok geni\u015f olanlarda, lastikli maskeler kullan\u0131ld\u0131\u011f\u0131nda terleme ile kulak arkalar\u0131nda tahri\u015f artabilir. Maskelerin y\u00fczdeki s\u0131k\u0131l\u0131\u011f\u0131na g\u00f6re cilde de\u011fdi\u011fi alanda tahri\u015f olu\u015fabilir. Biz bu maskeyi yo\u011fun hareket esnas\u0131nda da kullan\u0131yoruz. O maskenin kenarlar\u0131 cildin belirli b\u00f6lgelerinde tahri\u015fe neden olabilir. Bunlar\u0131n \u00f6nlemleri i\u00e7in y\u00fcze uygun maske tercih etmek gerekir. Maskeyi ilk denedi\u011fimizde maskenin uygunlu\u011funa, darl\u0131k ve geni\u015fli\u011fine dikkat etmemiz laz\u0131m. E\u011fer kulak arkas\u0131na iple tak\u0131lan bir maske zarar veriyorsa bir s\u00fcre sonra kafa arkas\u0131ndan iple ba\u011fl\u0131 olanlar\u0131 sat\u0131n alabilirsiniz.\"\n\n\"2020 y\u0131l\u0131nda maskeyle ya\u015fam\u0131 \u00f6\u011frenmeliyiz\"\n\nMaskelerin do\u011fru kullan\u0131m\u0131n\u0131n \u00f6nemli oldu\u011funu anlatan Karaali, \"Bu bez, cerrahi ya da basit maske olabilir. Do\u011fru kullan\u0131m\u0131 \u00f6\u011frenip, en az\u0131ndan 2020'de maskeyle ya\u015famay\u0131 \u00f6\u011frenmi\u015f olmal\u0131y\u0131z\" de\u011ferlendirmesini yapt\u0131.\n\n\u0130ki \u00fc\u00e7 katl\u0131 pamuk maskelerin koruyuculuk a\u00e7\u0131s\u0131ndan iyi oldu\u011funu ifade eden Karaali, profesyonel maskelerin lifleri \u00e7apraz ve belirli ge\u00e7meleri olacak \u015fekilde \u00fcretildi\u011fini s\u00f6yledi.\n\n\"Ka\u015f\u0131nma hali bula\u015f riskini art\u0131rabilir\"\n\nKaraali, \u015funlar\u0131 kaydetti:\n\n\"\u00d6zellikle yeni t\u0131ra\u015f olmu\u015f erkeklerde pamuk katk\u0131s\u0131 olan maskeler fazla t\u00fcylenme yapabiliyor. Bu da bir s\u00fcre sonra ka\u015f\u0131nmaya ve ister istemez y\u00fczde dokunmamam\u0131z gereken yerlere temasa neden olabiliyor. B\u00f6yle bir durumla kar\u015f\u0131la\u015fan ki\u015fi farkl\u0131 bir t\u00fcr\u00fc tercih edebilir. Genel olarak bez maskeler d\u0131\u015f\u0131ndaki \u00fcr\u00fcnlerde erkekler bu sorunla kar\u015f\u0131la\u015fabilir.\"\n\nBenzer hassasiyetleri olan ki\u015filerin daha \u00e7ok bez maskeleri tercih etmesi gerekti\u011fini anlatan Karaali, \"Ka\u015f\u0131nd\u0131rma hali, maskenin \u00fczerine dokunmam\u0131za ve belki de bula\u015f riskinin artmas\u0131na neden olabiliyor\" dedi.", "keywords": [], "meta_keywords": ["maske kullan\u0131m\u0131", "do\u011fru maske tak\u0131lmas\u0131", "cilt hastal\u0131klar\u0131"], "tags": [], "authors": [], "publish_date": null, "summary": "", "article_html": "", "meta_description": "Yeni tip koronavir\u00fcsten korunmak i\u00e7in g\u00fcnl\u00fck ya\u015fam\u0131n ayr\u0131lmaz bir par\u00e7as\u0131 haline gelen maskenin yanl\u0131\u015f kullan\u0131m\u0131, g\u00f6z ve y\u00fczde olu\u015fabilecek hastal\u0131klara da davetiye \u00e7\u0131kar\u0131yor.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Yeni tip koronavir\u00fcsten korunmak i\u00e7in g\u00fcnl\u00fck ya\u015fam\u0131n ayr\u0131lmaz bir par\u00e7as\u0131 haline gelen maskenin yanl\u0131\u015f kullan\u0131m\u0131, g\u00f6z ve y\u00fczde olu\u015fabilecek hastal\u0131klara da davetiye \u00e7\u0131kar\u0131yor.", "keywords": "maske kullan\u0131m\u0131, do\u011fru maske tak\u0131lmas\u0131, cilt hastal\u0131klar\u0131", "og": {"title": "Yanl\u0131\u015f maske kullan\u0131m\u0131 cilt hastal\u0131klar\u0131na yol a\u00e7abilir", "description": "Yeni tip koronavir\u00fcsten korunmak i\u00e7in g\u00fcnl\u00fck ya\u015fam\u0131n ayr\u0131lmaz bir par\u00e7as\u0131 haline gelen maskenin yanl\u0131\u015f kullan\u0131m\u0131, g\u00f6z ve y\u00fczde olu\u015fabilecek hastal\u0131klara da davetiye \u00e7\u0131kar\u0131yor.", "image": "https://www.trthaber.com/resimler/1308000/1309046.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/saglik/yanlis-maske-kullanimi-cilt-hastaliklarina-yol-acabilir-492313.html", "title": "Yanl\u0131\u015f maske kullan\u0131m\u0131 cilt hastal\u0131klar\u0131na yol a\u00e7abilir", "description": "Yeni tip koronavir\u00fcsten korunmak i\u00e7in g\u00fcnl\u00fck ya\u015fam\u0131n ayr\u0131lmaz bir par\u00e7as\u0131 haline gelen maskenin yanl\u0131\u015f kullan\u0131m\u0131, g\u00f6z ve y\u00fczde olu\u015fabilecek hastal\u0131klara da davetiye \u00e7\u0131kar\u0131yor.", "image": "https://www.trthaber.com/resimler/1308000/1309046.jpg"}}, "canonical_link": ""}