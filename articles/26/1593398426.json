{"source_url": "https://www.evrensel.net", "url": "https://www.evrensel.net/haber/403602/mersinde-1-mayis-aciklamasina-sinir", "title": "Mersin'de 1 May\u0131s a\u00e7\u0131klamas\u0131na 's\u0131n\u0131r'", "top_image": "https://www.evrensel.net/wm/haber/fb/upload/dosya/160846.jpg", "meta_img": "https://www.evrensel.net/wm/haber/fb/upload/dosya/160846.jpg", "images": ["https://www.evrensel.net/tema/evr19/img/255x420.jpg", "https://www.evrensel.net/tema/evrensel16/images/logobeyaz.png", "https://www.evrensel.net/upload/dosya/160846.jpg", "https://www.evrensel.net/upload/dosya/cache/90x60/160840.jpg", "https://www.evrensel.net/tema/evr19/img/ebulten.jpeg", "https://www.evrensel.net/tema/evr19/img/255x210.jpg", "https://rev.evrensel.net/www/delivery/avw.php?zoneid=7&n=4f16dfd", "https://www.evrensel.net/images/840/upload/dosya/160846.jpg", "https://www.evrensel.net/upload/yazar/cache/100x100/yazar_18fb257dc64f9379cfcd5889ed345862adb2f671.jpg", "https://www.evrensel.net/upload/yazar/cache/100x100/yazar_7c6c6e54025b0bc2d07edbd9b770bc6106827aa3.jpg", "https://rev.evrensel.net/www/delivery/avw.php?zoneid=6&n=4f7ee6c", "https://www.evrensel.net/upload/diger/link_0da2f7c47dc7b2abf311fa1a9403a8ad226fd430.jpg", "https://www.evrensel.net/wm/haber/fb/upload/dosya/160846.jpg", "https://www.evrensel.net/upload/yazar/cache/100x100/yazar_0231516f8548912eb09d31b9576c94f9f59c062d.jpg", "https://www.evrensel.net/upload/diger/link_28d524c41b049d7c898798803961e94ca7ebe8f8.jpeg", "https://www.evrensel.net/upload/yazar/cache/100x100/yazar_e8298fe29bb34f1280c4f33ea90d5bb71c4d6aa2.jpg", "https://www.evrensel.net/upload/yazar/cache/100x100/yazar_8ed34dbe25d7318c91dfb1c13770e37150fdc8f2.jpg", "https://www.evrensel.net/tema/evr19/img/255x170.jpg", "https://www.evrensel.net/upload/yazar/cache/100x100/yazar_014ea5906e6fc2fa189e1f70127b4ed7d059051c.jpg"], "movies": [], "text": "Cumhuriyet Meydan\u0131nda bas\u0131n a\u00e7\u0131klamas\u0131 d\u00fczenlemek isteyen Emek ve Demokrasi Platformu, say\u0131 s\u0131n\u0131r\u0131 engeli ile kar\u015f\u0131la\u015ft\u0131.\n\nPolis taraf\u0131ndan, yaln\u0131zca 10 ki\u015finin a\u00e7\u0131klama yap\u0131lacak alana girmesine izin verilece\u011fi bildirilince, sendika ve parti \u00fcyeleri ile polis aras\u0131nda gerginlik ya\u015fand\u0131. K\u0131sa s\u00fcreli gerginli\u011fin ard\u0131ndan isimleri daha \u00f6nce bildirilen 10 ki\u015fi a\u00e7\u0131klaman\u0131n yap\u0131laca\u011f\u0131 alana ge\u00e7erek, bas\u0131n a\u00e7\u0131klamas\u0131n\u0131 ger\u00e7ekle\u015ftirdi. Alana al\u0131nmayan yurtta\u015flar ise geride durarak, s\u0131n\u0131r engelini sloganlarla protesto etti.\n\n\"B\u0130Z BUG\u00dcN BURADA A\u00c7IKLAMAMIZI \u00c7OK SINIRLI BIR \u015eEK\u0130LDE YAPIYORUZ\"\n\nEmek ve Demokrasi Platformu ad\u0131na bas\u0131n a\u00e7\u0131klamas\u0131n\u0131 yapan Kemal G\u00f6ksoy, \"Cumhuriyet Meydan\u0131 y\u0131llard\u0131r 1 May\u0131s\u2019\u0131n kutland\u0131\u011f\u0131 aland\u0131r. Biz bug\u00fcn burada h\u00fck\u00fcmetin s\u0131n\u0131rlamalar\u0131yla birlikte a\u00e7\u0131klamam\u0131z\u0131, \u00e7ok s\u0131n\u0131rl\u0131 bir \u015fekilde yap\u0131yoruz. A\u00e7\u0131klama alan\u0131na al\u0131nmayan kurum temsilcisi arkada\u015flar\u0131m\u0131z var. Biz insanlar\u0131n yasaklara bo\u011fdurulmas\u0131n\u0131 ger\u00e7ekten anlam\u0131\u015f de\u011filiz\" dedi.\n\n\"Bug\u00fcn g\u00f6r\u00fcyoruz ki, as\u0131l m\u00fcmk\u00fcn olmayan, as\u0131l ak\u0131l d\u0131\u015f\u0131 olan bu d\u00fczendir\" diyerek konu\u015fmas\u0131n\u0131 s\u00fcrd\u00fcren G\u00f6ksoy, son olarak \u015fu ifadeleri kulland\u0131:\n\n\"Bu d\u00fczenin \u00e7arklar\u0131 bizim eme\u011fimizle, akl\u0131m\u0131zla, bilgimizle d\u00f6n\u00fcyor, \u00f6yle ise biz bu d\u00fczeni emekten, demokrasiden, bar\u0131\u015ftan yana de\u011fi\u015ftirebiliriz. Biz emek\u00e7iler sermaye de\u011fil halk egemenli\u011fini esas alan, s\u00f6m\u00fcr\u00fcye kar\u015f\u0131 eme\u011fin haklar\u0131n\u0131 koruyan, toplumsal zenginli\u011fe el koyan y\u00fczde 1\u2019in de\u011fil toplumun yarar\u0131n\u0131 esas alan yeni bir toplumsal d\u00fczeni kurmak i\u00e7in seferber olaca\u011f\u0131z. \u0130nsan onuruna yara\u015f\u0131r bir i\u015f ve \u00fccret, kamusal sosyal g\u00fcvenlik ve sendikal haklar\u0131n eksiksiz g\u00fcvence alt\u0131na al\u0131nd\u0131\u011f\u0131 yeni bir toplumsal d\u00fczen kuraca\u011f\u0131z. Demokrasinin ve ifade \u00f6zg\u00fcrl\u00fc\u011f\u00fcn\u00fcn tahrip edilmedi\u011fi yeni bir toplumsal d\u00fczen kuraca\u011f\u0131z. Her t\u00fcrl\u00fc ayr\u0131mc\u0131l\u0131\u011fa, cinsiyet\u00e7ili\u011fe ve \u00f6tekile\u015ftirmeye kar\u015f\u0131 e\u015fit yurtta\u015fl\u0131\u011f\u0131n, yurtta, b\u00f6lgede ve d\u00fcnyada bar\u0131\u015f\u0131n benimsendi\u011fi yeni bir toplumsal d\u00fczen kuraca\u011f\u0131z.\u201d (Mersin/EVRENSEL)\n\n\u0130zmir'de sa\u011fl\u0131k emek\u00e7ileri 1 May\u0131s'\u0131 kutlad\u0131: Ya\u015famak ve ya\u015fatmak istiyoruz", "keywords": [], "meta_keywords": [""], "tags": [], "authors": ["Evrensel Gazetesi"], "publish_date": null, "summary": "", "article_html": "", "meta_description": "Mersin'de 1 May\u0131s etkinlikleri kapsam\u0131nda Cumhuriyet Meydan\u0131nda a\u00e7\u0131klama yapmak isteyen Emek ve Demokrasi Platformu'na s\u0131n\u0131r engeli konuldu.", "meta_lang": "tr", "meta_favicon": "https://www.evrensel.net/tema/evrensel16/img/apple-touch-icon.png", "meta_data": {"title": "Mersin'de 1 May\u0131s a\u00e7\u0131klamas\u0131na 's\u0131n\u0131r'", "description": "Mersin'de 1 May\u0131s etkinlikleri kapsam\u0131nda Cumhuriyet Meydan\u0131nda a\u00e7\u0131klama yapmak isteyen Emek ve Demokrasi Platformu'na s\u0131n\u0131r engeli konuldu.", "og": {"type": "website", "site_name": "Evrensel.net", "url": "https://www.evrensel.net/haber/403602/mersinde-1-mayis-aciklamasina-sinir?a=1dade", "title": "Mersin'de 1 May\u0131s a\u00e7\u0131klamas\u0131na 's\u0131n\u0131r'", "description": "Mersin'de 1 May\u0131s etkinlikleri kapsam\u0131nda Cumhuriyet Meydan\u0131nda a\u00e7\u0131klama yapmak isteyen Emek ve Demokrasi Platformu'na s\u0131n\u0131r engeli konuldu.", "image": {"identifier": "https://www.evrensel.net/wm/haber/fb/upload/dosya/160846.jpg", "height": 628, "width": 1200}}, "twitter": {"card": "summary_large_image", "site": "@evrenselgzt", "image": "https://www.evrensel.net/wm/haber/tw/upload/dosya/160846.jpg", "dnt": "on", "app": {"name": {"googleplay": "evrensel"}, "id": {"googleplay": "net.evrensel.android"}}}, "viewport": "width=device-width, initial-scale=1, shrink-to-fit=no", "author": "Evrensel Gazetesi", "apple-mobile-web-app-title": "Evrensel", "application-name": "Evrensel", "msapplication-TileColor": "#aa1218", "theme-color": "#aa1218", "msapplication-TileImage": "https://www.evrensel.net/app/evrensel-mobil-logo-144.png", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "ia": {"rules_url": "https://www.evrensel.net/rules.json"}, "fb": {"pages": 360933977920, "app_id": 1124553000937864}}, "canonical_link": "https://www.evrensel.net/haber/403602/mersinde-1-mayis-aciklamasina-sinir"}