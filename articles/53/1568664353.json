{"source_url": "https://www.rmf24.pl", "url": "https://www.rmf24.pl/raporty/raport-koronawirus-z-chin/polska/news-wiceminister-zdrowia-zachorowan-bedzie-przybywac-powstana-ko,nId,4421469", "title": "Wiceminister zdrowia: Zachorowa\u0144 b\u0119dzie przybywa\u0107. Powstan\u0105 kolejne szpitale jednoimienne", "top_image": "https://i.iplsc.com/-/0009ZVOXR0PLUHTP-C411.jpg", "meta_img": "https://i.iplsc.com/-/0009ZVOXR0PLUHTP-C411.jpg", "images": ["https://i.iplsc.com/-/0009ZVOXR0PLUHTP-C123-F4.jpg", "https://i.iplsc.com/-/0009ZVOXR0PLUHTP-C411.jpg", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/pap/0009A6098CYXTC6T-C326.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "\"Mamy informacj\u0119, \u017ce jednoimienne szpitale wype\u0142niaj\u0105 si\u0119 ju\u017c pacjentami zaka\u017conymi koronawirusem, dlatego uruchamiamy nast\u0119pne\" - poinformowa\u0142 wiceminister zdrowia Waldemar Kraska.\n\n/ Jakub Kaczmarczyk / PAP\n\nKraska poinformowa\u0142 na konferencji prasowej, i\u017c do resortu zdrowia trafiaj\u0105 informacje, \u017ce jednoimienne szpitale wype\u0142niaj\u0105 si\u0119 ju\u017c pacjentami.\n\nDlatego uruchamiamy nast\u0119pne szpitale, tzw. drugiego rzutu, kt\u00f3re tak\u017ce stan\u0105 si\u0119 szpitalami jednoimiennymi - powiedzia\u0142.\n\nMy\u015bl\u0119, \u017ce tych miejsc b\u0119dziemy potrzebowali coraz wi\u0119cej, bo te przypadki zaka\u017ce\u0144 (koronawirusem) przybywaj\u0105 i b\u0119d\u0105 przybywa\u0107 - doda\u0142 wiceminister.\n\nPytany, kt\u00f3ry kolejny szpital w Warszawie ulegnie przekszta\u0142ceniu odpar\u0142: \"jeden szpital jest ju\u017c przygotowany, ale nie mog\u0119 powiedzie\u0107 konkretnie\". Zaznaczy\u0142 jednocze\u015bnie, \u017ce na Mazowszu jest najwi\u0119cej zaka\u017ce\u0144 w kraju, \"wi\u0119c tego potencja\u0142u medycznego powinno by\u0107 tu jak najwi\u0119cej\".\n\nKraska poinformowa\u0142, \u017ce uruchomione zosta\u0142y izolatoria, czyli miejsca, w kt\u00f3rych mog\u0105 przebywa\u0107 pacjenci z wykrytym koronawirusem, ale nie maj\u0105cy objaw\u00f3w lub ze sk\u0105pymi objawami, aby nie nara\u017ca\u0107 swoich wsp\u00f3\u0142domownik\u00f3w na zara\u017cenie. Kraska poda\u0142, \u017ce w Warszawie, gdzie ma powsta\u0107 du\u017co takich miejsc, podpisywane s\u0105 ostatnie umowy na ich utworzenie. Doda\u0142, \u017ce \"cz\u0119\u015b\u0107 pacjent\u00f3w z jednoimiennego (warszawskiego) szpitala na Wo\u0142oskiej trafi do izolatori\u00f3w, bo nie wszyscy musz\u0105 by\u0107 hospitalizowani\".\n\n\"Ale je\u017celi b\u0119dzie taka potrzeba, to w tym tygodniu powstanie nowy szpital\" - podkre\u015bli\u0142.\n\nW tej chwili w ca\u0142ym kraju dzia\u0142a 19, a by\u0107 mo\u017ce ju\u017c nawet 20 szpitali jednoimiennych. My\u015bl\u0119, \u017ce powstanie drugie tyle - zapowiedzia\u0142 wiceminister. Zadeklarowa\u0142, \u017ce \"na pewno te szpitale b\u0119d\u0105 dost\u0119pne\".\n\nTak\u017ce przez ten weekend stra\u017c po\u017carna praktycznie przed wszystkimi szpitalami w Polsce rozstawi namioty, kt\u00f3re b\u0119d\u0105 s\u0142u\u017cy\u0142y do wykonywania tria\u017cu, czyli do wst\u0119pnej segregacji pacjent\u00f3w - powiedzia\u0142 Kraska. Doda\u0142, \u017ce ma to na celu \"wy\u0142apywanie os\u00f3b, u kt\u00f3rych jest du\u017ce ryzyko zaka\u017cenia koronawirusem, aby ci pacjenci nie trafiali do szpitali, ale by na tym wst\u0119pnym etapie by\u0142 u nich pobrany wymaz i by zostali skierowani do izolatori\u00f3w\".", "keywords": [], "meta_keywords": [""], "tags": [], "authors": ["Rmf Fm", "Justyna Lasota-Krawczyk"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Mamy, informacj\u0119, jednoimienne, szpitale, wype\u0142niaj\u0105, pacjentami, zaka\u017conymi, koronawirusem, dlatego, uruchamiamy, nast\u0119pne, poinformowa\u0142, wiceminister, zdrowia, Waldemar, Kraska", "Description": "Wiceminister zdrowia: Zachorowa\u0144 b\u0119dzie przybywa\u0107. Powstan\u0105 kolejne szpitale jednoimienne - RMF24.pl - \"Mamy informacj\u0119, \u017ce jednoimienne szpitale wype\u0142niaj\u0105 si\u0119 ju\u017c pacjentami zaka\u017conymi koronawirusem, dlatego uruchamiamy nast\u0119pne\" - poinformowa\u0142", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009ZVOXR0PLUHTP-C411.jpg"}, "og": {"type": "article", "title": "Wiceminister zdrowia: Zachorowa\u0144 b\u0119dzie przybywa\u0107. Powstan\u0105 kolejne szpitale jednoimienne", "description": "\"Mamy informacj\u0119, \u017ce jednoimienne szpitale wype\u0142niaj\u0105 si\u0119 ju\u017c pacjentami zaka\u017conymi koronawirusem, dlatego uruchamiamy nast\u0119pne\" - poinformowa\u0142 wiceminister zdrowia Waldemar Kraska.", "image": "https://i.iplsc.com/-/0009ZVOXR0PLUHTP-C411.jpg", "url": "https://www.rmf24.pl/raporty/raport-koronawirus-z-chin/polska/news-wiceminister-zdrowia-zachorowan-bedzie-przybywac-powstana-ko,nId,4421469"}, "news_keywords": "RMF24.pl, Pandemia koronawirusa, raport: koronawirus w polsce, fakty, najnowsze, polska, raport: pandemia koronawirusa, justyna lasota-krawczyk - dziennikarz, justyna lasota-krawczyk - redaktor", "article": {"section": "documentation"}}, "canonical_link": "https://www.rmf24.pl/raporty/raport-koronawirus-z-chin/polska/news-wiceminister-zdrowia-zachorowan-bedzie-przybywac-powstana-ko,nId,4421469"}