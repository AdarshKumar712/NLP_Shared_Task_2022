{"source_url": "https://www.haberler.com", "url": "https://www.haberler.com/findik-ureticilerine-hastalik-ve-zararlilara-karsi-13175797-haberi/", "title": "F\u0131nd\u0131k \u00fcreticilerine hastal\u0131k ve zararl\u0131lara kar\u015f\u0131 zirai m\u00fccadele \u00e7a\u011fr\u0131s\u0131", "top_image": "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg", "meta_img": "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg", "images": ["https://www.haberler.com/static/img/tasarim/logo-finans.svg", "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg", "https://www.haberler.com/static/reklam/advertisement.gif?ads=1", "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_o.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "F\u0131nd\u0131k \u00fcreticilerine hastal\u0131k ve zararl\u0131lara kar\u015f\u0131 zirai m\u00fccadele \u00e7a\u011fr\u0131s\u0131\n\nGiresun Ticaret Borsas\u0131 Ba\u015fkan\u0131 Hamza B\u00f6l\u00fck, \u00e7ift\u00e7ilerin, f\u0131nd\u0131kta verimi olumsuz etkileyen hastal\u0131k ve zararl\u0131lara kar\u015f\u0131 zirai m\u00fccadeleye \u00f6nem vermeleri gerekti\u011fini s\u00f6yledi.\n\nGiresun Ticaret Borsas\u0131 Ba\u015fkan\u0131 Hamza B\u00f6l\u00fck, \u00e7ift\u00e7ilerin, f\u0131nd\u0131kta verimi olumsuz etkileyen hastal\u0131k ve zararl\u0131lara kar\u015f\u0131 zirai m\u00fccadeleye \u00f6nem vermeleri gerekti\u011fini s\u00f6yledi.\n\nB\u00f6l\u00fck, AA muhabirine yapt\u0131\u011f\u0131 a\u00e7\u0131klamada, ba\u015fta k\u00fclleme olmak \u00fczere hastal\u0131klar ve zararl\u0131lar\u0131n f\u0131nd\u0131k tar\u0131m\u0131nda \u00f6nemli sorun haline geldi\u011fini belirtti.\n\nZirai m\u00fccadele i\u00e7in geleneksel tar\u0131m y\u00f6ntemlerinin terk edilerek tar\u0131m ve orman il ve il\u00e7e m\u00fcd\u00fcrl\u00fcklerinden al\u0131nacak desteklerle profesyonel \u00e7ift\u00e7ili\u011fe ge\u00e7ilmesi \u00e7a\u011fr\u0131s\u0131nda bulunan B\u00f6l\u00fck, bu durumun \u00fcr\u00fcn kalitesinin ve verimin korunmas\u0131n\u0131 sa\u011flayaca\u011f\u0131n\u0131 ifade etti.\n\nSon d\u00f6nemde bah\u00e7elerde g\u00f6r\u00fclmeye ba\u015flanan kahverengi kokarca zararl\u0131s\u0131n\u0131n iyi takip edilmesi gerekti\u011fini belirten B\u00f6l\u00fck, \"Zararl\u0131 g\u00f6r\u00fcld\u00fc\u011f\u00fcnde mutlaka tar\u0131m il ve il\u00e7e m\u00fcd\u00fcrl\u00fcklerine bilgi vermelerini bekliyoruz. \u00c7\u00fcnk\u00fc kahverengi kokarca \u00e7ok b\u00fcy\u00fck tehlike olu\u015fturuyor.\" dedi.\n\nB\u00f6l\u00fck, k\u00fclleme ve di\u011fer zararl\u0131 b\u00f6ceklerle m\u00fccadelenin de ihmal edilmesi gerekti\u011fini vurgulayarak \u015funlar\u0131 kaydetti:\n\n\"Hastal\u0131klar ve zararl\u0131lardan dolay\u0131 ge\u00e7mi\u015f y\u0131llarda \u00fcr\u00fcnde kay\u0131plar s\u00f6z konusu oldu. Yeni mahsul \u00fcr\u00fcnde de ayn\u0131 durumun ya\u015fanmamas\u0131 i\u00e7in zirai m\u00fccadeleye b\u00fcy\u00fck \u00f6nem verilmeli. \u00c7ift\u00e7ilerimiz, zirai m\u00fccadele yap\u0131lmal\u0131d\u0131r.\"\n\nYa\u015fanan baz\u0131 do\u011fa olaylar\u0131n\u0131n ard\u0131ndan f\u0131nd\u0131k tar\u0131m\u0131nda yeni hastal\u0131k veya zararl\u0131lar\u0131n ortaya \u00e7\u0131kt\u0131\u011f\u0131na dikkati \u00e7eken B\u00f6l\u00fck, bu nedenle bah\u00e7elerdeki m\u00fccadelenin 12 ay s\u00fcrd\u00fcr\u00fclmesinin zaruri hale geldi\u011fini ifade etti.\n\nF\u0131nd\u0131k Ara\u015ft\u0131rma Enstit\u00fcs\u00fcn\u00fcn sosyal medya hesab\u0131ndan yap\u0131lan a\u00e7\u0131klamada da \u00e7ift\u00e7ilere zirai m\u00fccadele uyar\u0131s\u0131nda bulunuldu.\n\nA\u00e7\u0131klamada, enstit\u00fcn\u00fcn deneme bah\u00e7elerinde ve fidan \u00fcretim alan\u0131nda k\u00fclleme hastal\u0131\u011f\u0131na kar\u015f\u0131 koruyucu ila\u00e7lama yap\u0131ld\u0131\u011f\u0131 belirtilerek, \u00fcreticilerden de zirai m\u00fccadele yapmalar\u0131 istendi.\n\nKaynak: AA", "keywords": [], "meta_keywords": ["Giresun", "Ekonomi"], "tags": [], "authors": [], "publish_date": null, "summary": "", "article_html": "", "meta_description": "Giresun Ticaret Borsas\u0131 Ba\u015fkan\u0131 Hamza B\u00f6l\u00fck, \u00e7ift\u00e7ilerin, f\u0131nd\u0131kta verimi olumsuz etkileyen hastal\u0131k ve zararl\u0131lara kar\u015f\u0131 zirai m\u00fccadeleye \u00f6nem vermeleri gerekti\u011fini s\u00f6yledi.", "meta_lang": "tr", "meta_favicon": "/touch-icon-iphone.png", "meta_data": {"description": "Giresun Ticaret Borsas\u0131 Ba\u015fkan\u0131 Hamza B\u00f6l\u00fck, \u00e7ift\u00e7ilerin, f\u0131nd\u0131kta verimi olumsuz etkileyen hastal\u0131k ve zararl\u0131lara kar\u015f\u0131 zirai m\u00fccadeleye \u00f6nem vermeleri gerekti\u011fini s\u00f6yledi.", "keywords": "Giresun, Ekonomi", "image": "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg", "medium": "news", "dateCreated": "2020-04-30T13:40:09+03:00", "dateUpdated": "2020-04-30T13:56:30+03:00", "msapplication-starturl": "https://www.haberler.com", "article": {"id": 13175797, "author": "Haberler.com", "section": {"identifier": "ekonomi", "type": "Detail Page", "list": "ekonomi"}, "tag": "Giresun, Ekonomi"}, "og": {"url": "https://www.haberler.com/findik-ureticilerine-hastalik-ve-zararlilara-karsi-13175797-haberi/", "site_name": "Haberler.com", "locale": "tr_TR", "type": "article", "title": "F\u0131nd\u0131k \u00fcreticilerine hastal\u0131k ve zararl\u0131lara kar\u015f\u0131 zirai m\u00fccadele \u00e7a\u011fr\u0131s\u0131", "description": "Giresun Ticaret Borsas\u0131 Ba\u015fkan\u0131 Hamza B\u00f6l\u00fck, \u00e7ift\u00e7ilerin, f\u0131nd\u0131kta verimi olumsuz etkileyen hastal\u0131k ve zararl\u0131lara kar\u015f\u0131 zirai m\u00fccadeleye \u00f6nem vermeleri gerekti\u011fini s\u00f6yledi.", "image": {"identifier": "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg", "secure_url": "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/findik-ureticilerine-hastalik-ve-zararlilara-karsi-13175797-haberi/", "card": "summary_large_image", "site": "Haberler", "title": "F\u0131nd\u0131k \u00fcreticilerine hastal\u0131k ve zararl\u0131lara kar\u015f\u0131 zirai m\u00fccadele \u00e7a\u011fr\u0131s\u0131", "description": "Giresun Ticaret Borsas\u0131 Ba\u015fkan\u0131 Hamza B\u00f6l\u00fck, \u00e7ift\u00e7ilerin, f\u0131nd\u0131kta verimi olumsuz etkileyen hastal\u0131k ve zararl\u0131lara kar\u015f\u0131 zirai m\u00fccadeleye \u00f6nem vermeleri gerekti\u011fini s\u00f6yledi.", "image": "https://foto.haberler.com/haber/2020/04/30/findik-ureticilerine-hastalik-ve-zararlilara-13175797_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/findik-ureticilerine-hastalik-ve-zararlilara-karsi-13175797-haberi/"}