{"source_url": "http://wiadomosci.gazeta.pl", "url": "http://wiadomosci.gazeta.pl/wiadomosci/7,114881,25558744,przepraszam-za-zly-przyklad-ktory-dalem-papiez-franciszek.html?utm_source=RSS&utm_medium=RSS&utm_campaign=10199882", "title": "\"Przepraszam za z\u0142y przyk\u0142ad, kt\u00f3ry da\u0142em\". Papie\u017c Franciszek o incydencie w Watykanie", "top_image": "https://bi.im-g.pl/im/22/5f/18/z25558818IER,Incydent-na-placu-Swietego-Piotra.jpg", "meta_img": "https://bi.im-g.pl/im/22/5f/18/z25558818IER,Incydent-na-placu-Swietego-Piotra.jpg", "images": ["https://bi.im-g.pl/im/cb/46/18/z25453259F,Stanislaw-Piotrowicz.jpg", "https://bi.im-g.pl/im/c4/5f/18/z25558468F,Ola-Petrus.jpg", "https://bi.im-g.pl/im/5/17253/m17253105.png", "https://bi.im-g.pl/im/22/5f/18/z25558818F,Incydent-na-placu-Swietego-Piotra.jpg", "https://bi.im-g.pl/im/6/8741/z8741256F,Wypadek--zdjecie-ilustracyjne-.jpg", "https://static.im-g.pl/i/obrazki/awd/image_placeholder_small.svg", "https://bi.im-g.pl/im/97/5f/18/z25558167II,Incydent-w-Watykanie--Catholic-Sat----CatholicSat-.jpg", "https://bi.im-g.pl/im/39/39/18/z25401145II,Stanislaw-Piotrowicz.jpg", "https://bi.im-g.pl/im/1b/9b/17/z24754971II,Matura-z-jezyka-polskiego.jpg", "https://bi.im-g.pl/im/97/60/18/z25559447F,Martwy-dzieciol.jpg", "https://bi.im-g.pl/im/22/5f/18/z25558818IH,Incydent-na-placu-Swietego-Piotra.jpg", "https://bi.im-g.pl/im/bb/60/18/z25561019II,Metteo-Salvini.jpg", "https://bi.im-g.pl/im/22/5f/18/z25558818IER,Incydent-na-placu-Swietego-Piotra.jpg", "https://bi.im-g.pl/im/ee/60/18/z25560558II,szpital---zdj--ilustracyjne.jpg", "https://bi.im-g.pl/im/c1/60/18/z25561281II,Pijana-drozniczka-obslugiwala-przejazd-kolejowy--z.jpg"], "movies": [], "text": "31 grudnia, w sylwestrow\u0105 noc, papie\u017c Franciszek spotka\u0142 si\u0119 na placu \u015awi\u0119tego Piotra z wiernymi. W pewnym momencie jedna z kobiet z\u0142apa\u0142a go za r\u0119k\u0119, wykr\u0119caj\u0105c j\u0105, i przyci\u0105gn\u0119\u0142a do siebie. Franciszek, by si\u0119 wyrwa\u0107, uderzy\u0142 woln\u0105 r\u0119k\u0105 w d\u0142o\u0144 kobiety.\n\nREKLAMA\n\nPapie\u017c Franciszek przeprasza za zachowanie\n\nW Nowy Rok, Franciszek spotka\u0142 si\u0119 z wiernymi na po\u0142udniowej modlitwie Anio\u0142 Pa\u0144ski i przeprosi\u0142 za swoje zachowanie wobec jednej z wiernych.\n\n- Cz\u0119sto tracimy cierpliwo\u015b\u0107. Ja te\u017c. Przepraszam za z\u0142y przyk\u0142ad, kt\u00f3ry da\u0142em wczoraj - m\u00f3wi\u0142 Franciszek. Papie\u017c z\u0142o\u017cy\u0142 wszystkim \u017cyczenia noworoczne. Powiedzia\u0142, \u017ce rok 2020 nale\u017cy rozpocz\u0105\u0107 od wyra\u017cenia wdzi\u0119czno\u015bci Bogu. Podkre\u015bli\u0142, \u017ce Jezus wyzwoli\u0142 \u015bwiat spod dominacji z\u0142a i doda\u0142, \u017ce zbawienie wymaga cierpliwej mi\u0142o\u015bci.\n\nFranciszek przypomnia\u0142, \u017ce dzi\u015b obchodzony jest \u015awiatowy Dzie\u0144 Pokoju. Zacytowa\u0142 tytu\u0142 swego pokojowego or\u0119dzia na ten rok: \"Pok\u00f3j jako droga nadziei: dialog, pojednanie i nawr\u00f3cenie ekologiczne\".\n\n>>> Papie\u017c Franciszek i ca\u0142owanie pier\u015bcienia\n\nPapie\u017c podczas mszy: Przemoc zadawana kobiecie to bezczeszczenie Boga\n\nJeszcze przed przeprosinami, papie\u017c Franciszek odprawi\u0142 msz\u0119 \u015bwi\u0119t\u0105 w bazylice watyka\u0144skiej w obchodzon\u0105 dzi\u015b uroczysto\u015b\u0107 Maryi Bo\u017cej Rodzicielki.\n\nPowiedzia\u0142, \u017ce ka\u017cda przemoc zadana kobiecie jest zbezczeszczeniem Boga zrodzonego z niewiasty. Jak m\u00f3wi\u0142 Franciszek, odrodzenie ludzko\u015bci rozpocz\u0119\u0142o si\u0119 od kobiety, w kt\u00f3rej \u0142onie pocz\u0119ty zosta\u0142 Jezus. Stwierdzi\u0142, \u017ce mimo to kobiety s\u0105 nieustannie poni\u017cane, bite, gwa\u0142cone, nak\u0142aniane do prostytucji i aborcji.\n\nFranciszek podkre\u015bli\u0142, \u017ce \"cia\u0142o kobiety sk\u0142adane jest na o\u0142tarzach reklamy i pornografii\". - Dzi\u015b upokarzane jest r\u00f3wnie\u017c macierzy\u0144stwo, poniewa\u017c jedynym wzrostem, kt\u00f3ry jest przedmiotem zainteresowania, jest wzrost gospodarczy - m\u00f3wi\u0142 papie\u017c.", "keywords": [], "meta_keywords": [""], "tags": [], "authors": ["Pawk"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/img/gazeta.ico", "meta_data": {"ROBOTS": "NOARCHIVE", "og": {"type": "article", "url": "http://wiadomosci.gazeta.pl/wiadomosci/7,114881,25558744,przepraszam-za-zly-przyklad-ktory-dalem-papiez-franciszek.html", "title": "\"Przepraszam za z\u0142y przyk\u0142ad, kt\u00f3ry da\u0142em\". Papie\u017c Franciszek o incydencie w Watykanie", "description": "Papie\u017c Franciszek przeprosi\u0142 za to, jak zachowa\u0142 si\u0119 podczas sylwestrowej nocy na pl. \u015awi\u0119tego Piotra. - Cz\u0119sto tracimy cierpliwo\u015b\u0107. Ja te\u017c. Przepraszam za z\u0142y przyk\u0142ad, kt\u00f3ry da\u0142em wczoraj - m\u00f3wi\u0142.", "image": "https://bi.im-g.pl/im/22/5f/18/z25558818IER,Incydent-na-placu-Swietego-Piotra.jpg", "site_name": "gazetapl", "locale": "pl_PL"}, "twitter": {"title": "\"Przepraszam za z\u0142y przyk\u0142ad, kt\u00f3ry da\u0142em\". Papie\u017c Franciszek o incydencie w Watykanie", "description": "Papie\u017c Franciszek przeprosi\u0142 za to, jak zachowa\u0142 si\u0119 podczas sylwestrowej nocy na pl. \u015awi\u0119tego Piotra. - Cz\u0119sto tracimy cierpliwo\u015b\u0107. Ja te\u017c. Przepraszam za z\u0142y przyk\u0142ad, kt\u00f3ry da\u0142em wczoraj - m\u00f3wi\u0142.", "image": "https://bi.im-g.pl/im/22/5f/18/z25558818IER,Incydent-na-placu-Swietego-Piotra.jpg", "card": "summary_large_image"}, "fb": {"app_id": 159195584135753, "pages": 159693330707372}, "Description": "Papie\u017c Franciszek przeprosi\u0142 za to, jak zachowa\u0142 si\u0119 podczas sylwestrowej nocy na pl. \u015awi\u0119tego Piotra. - Cz\u0119sto tracimy cierpliwo\u015b\u0107. Ja te\u017c. Przepraszam za z\u0142y przyk\u0142ad, kt\u00f3ry da\u0142em wczoraj - m\u00f3wi\u0142.", "Keywords": "informacje ze \u015bwiata, newsy, aktualno\u015bci, wydarzenia, Europa, USA, Chiny, Rosja, Anglia, UK, Wielka Brytania", "news_keywords": "informacje ze \u015bwiata, newsy, aktualno\u015bci, wydarzenia, Europa, USA, Chiny, Rosja, Anglia, UK, Wielka Brytania", "google-site-verification": "5085Ij1x9RsFKORhZyjV5Q9U_gK39xdwTOTC9E1qmkE", "viewport": "width=device-width, initial-scale=1.0, minimum-scale=1.0, maximum-scale=1.0, user-scalable=yes"}, "canonical_link": "http://wiadomosci.gazeta.pl/wiadomosci/7,114881,25558744,przepraszam-za-zly-przyklad-ktory-dalem-papiez-franciszek.html"}