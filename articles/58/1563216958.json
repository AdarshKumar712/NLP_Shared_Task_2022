{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/aktualnosci/news-koronawirus-250-tys-osob-wrocilo-z-zagranicy-dzieki-lotom-ue,nId,4411744", "title": "Koronawirus. 250 tys. os\u00f3b wr\u00f3ci\u0142o z zagranicy dzi\u0119ki lotom UE", "top_image": "https://i.iplsc.com/-/0009Z4ZD0YTB198D-C411.jpg", "meta_img": "https://i.iplsc.com/-/0009Z4ZD0YTB198D-C411.jpg", "images": ["https://fakty.interia.pl/p.gif", "https://i.iplsc.com/pap/0009A6098CYXTC6T-C301.jpg", "https://i.iplsc.com/-/0009Z4ZD0YTB198D-C411.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://i.iplsc.com/na-zdjeciu-samoloty-lot/0009Z4ZD0YTB198D-C122-F4.jpg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Jak poinformowa\u0142a w poniedzia\u0142ek Komisja Europejska, od wybuchu epidemii koronawirusa oko\u0142o 250 tys. os\u00f3b wr\u00f3ci\u0142o z powrotem do Europy dzi\u0119ki lotom zorganizowanym przez pa\u0144stwa cz\u0142onkowskie UE.\n\nZdj\u0119cie Na zdj\u0119ciu samoloty LOT /Mateusz Wlodarczyk /Agencja FORUM\n\nNiewielka cz\u0119\u015b\u0107 powrot\u00f3w zosta\u0142a zorganizowana przy wykorzystaniu unijnego mechanizmu ochrony ludno\u015bci. Z danych KE wynika, \u017ce do tej pory w samolotach, kt\u00f3rych koszty w du\u017cej mierze ponosi UE wr\u00f3ci\u0142o 4384 osoby. Powroty te dotycz\u0105 os\u00f3b z kraj\u00f3w takich jak Chiny, Japonia, USA, Maroko, Tunezja, Wietnam, Filipiny, Egipt, Dominikana, Kolumbia, Kostaryka, Panama, Kuba, Honduras, Meksyk, Wyspy Zielonego Przyl\u0105dka, Gruzja, Gambia, Senegal, Haiti oraz Malezja.\n\n100 kolejnych lot\u00f3w\n\nReklama\n\nW ci\u0105gu najbli\u017cszych dni planowanych jest prawie 100 kolejnych lot\u00f3w finansowanych ze \u015brodk\u00f3w unijnych. W ubieg\u0142ym tygodniu KE zaproponowa\u0142a zwi\u0119kszenie bud\u017cetu UE o 45 milion\u00f3w euro na loty repatriacyjne. W ramach unijnego mechanizmu ochrony ludno\u015bci KE ponosi koszty (do 75 proc.) czarter\u00f3w przewo\u017c\u0105cych obywateli wi\u0119cej ni\u017c jednego pa\u0144stwa cz\u0142onkowskiego.\n\nW przypadku niekt\u00f3rych kraj\u00f3w, kt\u00f3re w zwi\u0105zku z pandemi\u0105 zdecydowa\u0142y si\u0119 zamkn\u0105\u0107 granice, konieczne s\u0105 interwencje dyplomatyczne, aby umo\u017cliwi\u0107 l\u0105dowanie samolot\u00f3w udaj\u0105cych si\u0119 po unijnych obywateli. Zajmuje si\u0119 tym szef unijnej dyplomacji Josep Borrell.\n\nKE zaznaczy\u0142a, \u017ce delegatury UE na ca\u0142ym \u015bwiecie oraz grupa zadaniowa Europejskiej S\u0142u\u017cby Dzia\u0142a\u0144 Zewn\u0119trznych wraz z Centrum Koordynacji Reagowania Kryzysowego w Brukseli pracuj\u0105 przez ca\u0142\u0105 dob\u0119, aby pom\u00f3c pa\u0144stwom cz\u0142onkowskim w organizowaniu lot\u00f3w repatriacyjnych, zapewnianiu prawa do l\u0105dowania i dost\u0119pie do przestrzeni powietrznej, a tak\u017ce w razie potrzeby w dost\u0119pie tranzytowym i przed\u0142u\u017caniu wiz.\n\nAkcja \"LOT do Domu\"\n\nPolska 15 marca uruchomi\u0142a akcj\u0119 \"LOT do Domu\". Jak wynika z informacji MSZ do kraju w jej ramach na pok\u0142adzie samolot\u00f3w narodowego przewo\u017anika wr\u00f3ci\u0142o dot\u0105d prawie 42 tysi\u0105ce os\u00f3b. Zrealizowano po\u0142\u0105czenia m.in. z Dominikany, Indonezji, Tajlandii, Maroka, Sri Lanki, Wietnamu, Filipin, Republiki Po\u0142udniowej Afryki i Tanzanii oraz wielu pa\u0144stw europejskich. W ramach solidarno\u015bci unijnej Polska pomog\u0142a w powrocie na Stary Kontynent prawie 700 obywatelom innych pa\u0144stw UE.\n\nZ Brukseli Krzysztof Strz\u0119pka", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "poinformowa\u0142a, poniedzia\u0142ek, Komisja, Europejska, wybuchu, epidemii, koronawirusa, oko\u0142o, os\u00f3b, wr\u00f3ci\u0142o, powrotem, Europy, dzi\u0119ki, lotom, zorganizowanym, przez, pa\u0144stwa, cz\u0142onkowskie", "Description": "Koronawirus. 250 tys. os\u00f3b wr\u00f3ci\u0142o z zagranicy dzi\u0119ki lotom UE - fakty.interia.pl - Jak poinformowa\u0142a w poniedzia\u0142ek Komisja Europejska, od wybuchu epidemii koronawirusa oko\u0142o 250 tys. os\u00f3b wr\u00f3ci\u0142o z powrotem do Europy dzi\u0119ki lotom zorganizowanym przez", "twitter": {"description": "Jak poinformowa\u0142a w poniedzia\u0142ek Komisja Europejska, od wybuchu epidemii koronawirusa oko\u0142o 250 tys. os\u00f3b wr\u00f3ci\u0142o z powrotem do Europy dzi\u0119ki lotom zorganizowanym przez pa\u0144stwa cz\u0142onkowskie UE.", "card": "summary_large_image"}, "og": {"type": "article", "title": "Koronawirus. 250 tys. os\u00f3b wr\u00f3ci\u0142o z zagranicy dzi\u0119ki lotom UE", "description": "Kliknij i zobacz wi\u0119cej.", "image": "https://i.iplsc.com/-/0009Z4ZD0YTB198D-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-koronawirus-250-tys-osob-wrocilo-z-zagranicy-dzieki-lotom-ue,nId,4411744"}, "news_keywords": "fakty.interia.pl, Koronawirus z Chin, koronawirus z chin, fakty dnia, \u015bwiat, unia europejska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-koronawirus-250-tys-osob-wrocilo-z-zagranicy-dzieki-lotom-ue,nId,4411744"}