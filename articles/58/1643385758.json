{"source_url": "https://www.durushaber.com.tr", "url": "https://www.durushaber.com.tr/saglik/koronaviruse-yakalanan-macoglu-ile-temas-eden-4-chpli-baskan-karantinada-h49912.html", "title": "Koronavir\u00fcse yakalanan Ma\u00e7o\u011flu ile temas eden 4 CHP\u2019li ba\u015fkan karantinada", "top_image": "https://www.durushaber.com.tr/images/haberler/2020/06/koronaviruse-yakalanan-macoglu-ile-temas-eden-4-chpli-baskan-karantinada_ae651.jpg", "meta_img": "https://www.durushaber.com.tr/images/haberler/2020/06/koronaviruse-yakalanan-macoglu-ile-temas-eden-4-chpli-baskan-karantinada_ae651.jpg", "images": ["https://www.durushaber.com.tr/images/album/thumbs/hababam-sYnYfY.jpg", "https://www.durushaber.com.tr/thumb.php?src=https://www.durushaber.com.tr/images/banner/durus_1.png&w=300&h=300&q=100", "https://www.durushaber.com.tr/images/album/thumbs/a3d13e5c6ad12eed.jpg", "https://www.durushaber.com.tr/images/haberler/2020/06/koronaviruse-yakalanan-macoglu-ile-temas-eden-4-chpli-baskan-karantinada_ae651.jpg", "https://www.durushaber.com.tr/images/haberler/2020/08/cuneyt-ozdemir-affedersiniz-hdp-yandasligi_f7833.jpg", "https://www.durushaber.com.tr/images/haberler/2020/08/demirtas-tan-onemli-oneri_7acb0.jpg", "https://www.durushaber.com.tr/images/haberler/2020/08/yerel-secimde-hdp-den-secilen-8-belediye-baskani-akp-ye-gecti_b37e8.jpg", "https://www.durushaber.com.tr/images/album/thumbs/43e39a19b314dc8c.jpg", "https://www.durushaber.com.tr/images/haberler/2020/08/iste-farkli-kesimlerin-bekledigi-mujdeler_46f2b.jpg", "https://www.durushaber.com.tr/images/haberler/2020/08/kurkcu-kurt-sorunu-cumhurbaskanligi-hukumet-sistemi-icerisinde-cozulemez_7ca44.jpg", "https://www.durushaber.com.tr/images/security_code.jpg", "https://mc.yandex.ru/watch/40909959", "https://www.durushaber.com.tr/images/banner/logo_1_1.png", "https://www.durushaber.com.tr/images/haberler/2020/09/hdp-den-demirtas-ve-ailesine-hakaret-insanlik-disidir_c0d55.jpg", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/album/thumbs/ex.jpg", "https://www.durushaber.com.tr/images/banner/duruslogo.png"], "movies": [], "text": "Koronavir\u00fcse yakalanan Kom\u00fcnist Ba\u015fkan Fatih Mehmet Ma\u00e7o\u011flu'nun temas etti\u011fi 4 CHP\u2019li il\u00e7e belediye ba\u015fkan\u0131 karantina alt\u0131na al\u0131nd\u0131\n\nAl\u0131nan bilgiye g\u00f6re, koronavir\u00fcs (Covid-19) testi pozitif \u00e7\u0131kan ve Devlet Hastanesi\u2019nde tedavisine ba\u015flanan 'Kom\u00fcminst Ba\u015fkan' Tunceli Belediye Ba\u015fkan\u0131 Fatih Mehmet Ma\u00e7o\u011flu ile Munzur \u00d6zg\u00fcr Aks\u0131n Meclisi Toplant\u0131s\u0131\u2019na kat\u0131lan 3, bir etkinlikte bir araya gelen 1 CHP\u2019li il\u00e7e belediye ba\u015fkan\u0131 evlerinde karantina uygulamas\u0131na al\u0131nd\u0131.\n\nBu kapsamda, Ovac\u0131k Belediye Ba\u015fkan\u0131 Mustafa Sar\u0131g\u00fcl, Hozat Belediye Ba\u015fkan\u0131 Seyfi Geyik, Pertek Belediye Ba\u015fkan\u0131 Ruhan Alan\u2019\u0131n bir hafta, P\u00fcl\u00fcm\u00fcr Belediye Ba\u015fkan\u0131 M\u00fcsl\u00fcm Tosun\u2019un ise 14 g\u00fcn evinde karantinada olaca\u011f\u0131 \u00f6\u011frenildi.\n\nBa\u015fkanlar ve ailelerinin sa\u011fl\u0131k durumlar\u0131n\u0131n iyi oldu\u011fu \u015fu ana kadar herhangi bir hastal\u0131k belirtisi g\u00f6stermedikleri belirtildi.\n\nNE OLMU\u015eTU?\n\nDersim Belediye Ba\u015fkan\u0131 Fatih Mehmet Ma\u00e7o\u011flu, sosyal medya hesab\u0131ndan bir a\u00e7\u0131klama yaparak, koronavir\u00fcse yakaland\u0131\u011f\u0131n\u0131 duyurmu\u015ftu. Ma\u00e7o\u011flu, \u201cKoronavir\u00fcs\u00fc kimden kapt\u0131\u011f\u0131m\u0131 bilmiyorum ama son g\u00fcnlerde bir\u00e7ok cenaze t\u00f6renine kat\u0131ld\u0131m. 13 Haziran g\u00fcn\u00fc Fransa\u2019da havuzda bo\u011fularak hayat\u0131n\u0131 kaybeden Dilek Y\u00fccetepe ve iki o\u011flunun cenaze t\u00f6renine kat\u0131ld\u0131m. Cenaze t\u00f6reninde Dilek Y\u00fccetepe\u2019nin e\u015fi Muharrem Y\u00fccetepe ile yak\u0131n temas\u0131m\u0131z oldu. Son bir hafta i\u00e7inde Tunceli ve P\u00fcl\u00fcm\u00fcr\u2019de iki vatanda\u015f\u0131n cenaze t\u00f6renine kat\u0131ld\u0131m. En son pazar g\u00fcn\u00fc Erzincan\u2019a gidip geldikten sonra d\u00fcn gece yar\u0131s\u0131 ate\u015fim 39 dereceye kadar \u00e7\u0131kt\u0131. Sabah hastaneye giderek test yapt\u0131rd\u0131m ve ak\u015fam saatlerinde test pozitif \u00e7\u0131kt\u0131. \u015eu an hastanedeyim. B\u00fct\u00fcn kontrollerim yap\u0131ld\u0131. Bo\u011faz\u0131m a\u011fr\u0131yor, durumum iyi. Akci\u011fer filmim ve kan tahlillerim \u00e7ok iyi \u00e7\u0131kt\u0131. \u015eu an endi\u015fe edecek bir durum yok. Bir s\u00fcre tedavim hastanede devam edecek. Bo\u011faz a\u011fr\u0131s\u0131 d\u0131\u015f\u0131nda bir \u015fikayetim yok. Arkada\u015flar\u0131m yak\u0131n temas kurdu\u011fum herkesin listesini \u00e7\u0131kar\u0131yor\" ifadelerini kullanm\u0131\u015ft\u0131.\n\nMa\u00e7o\u011flu\u2019nun sa\u011fl\u0131k durumuyla ilgili a\u00e7\u0131klama yapan hastane y\u00f6netimi ise, durumunun iyi oldu\u011fu belirterek, \u201c\"Hastam\u0131z\u0131n genel sa\u011fl\u0131k durumu iyi olup bilim kurulumuzun \u00f6nerisi do\u011frultusunda Covid-19 servisinde izleme ve tedavisi devam edilmektedir. \u0130l Sa\u011fl\u0131k M\u00fcd\u00fcrl\u00fc\u011f\u00fc filyasyon ekipleri temasl\u0131 tespiti i\u00e7in gerekli \u00e7al\u0131\u015fmalar\u0131 tamamlam\u0131\u015f, karantina \u00f6nlemleri al\u0131nm\u0131\u015ft\u0131r. Hastam\u0131z\u0131n tedavi s\u00fcrecinde sa\u011fl\u0131k durumu ile ilgili g\u00fcnl\u00fck bilgiler Tunceli Devlet Hastanesi Ba\u015fhekimli\u011fince kamuoyu ile payla\u015f\u0131lacakt\u0131r\" de\u011ferlendirmesinde bulunmu\u015ftu.", "keywords": [], "meta_keywords": ["koronavir\u00fcs", "Fatih Mehmet Ma\u00e7o\u011flu", "Chp", "karantina", "Kom\u00fcnist", "Kom\u00fcnist Ba\u015fkan"], "tags": [], "authors": ["Duru\u015f Haber"], "publish_date": null, "summary": "", "article_html": "", "meta_description": "Koronavir\u00fcse yakalanan Kom\u00fcnist Ba\u015fkan Fatih Mehmet Ma\u00e7o\u011flu'nun temas etti\u011fi 4 CHP'li il\u00e7e belediye ba\u015fkan\u0131 karantina alt\u0131na al\u0131nd\u0131", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "Koronavir\u00fcse yakalanan Kom\u00fcnist Ba\u015fkan Fatih Mehmet Ma\u00e7o\u011flu'nun temas etti\u011fi 4 CHP'li il\u00e7e belediye ba\u015fkan\u0131 karantina alt\u0131na al\u0131nd\u0131", "keywords": "koronavir\u00fcs, Fatih Mehmet Ma\u00e7o\u011flu, Chp, karantina, Kom\u00fcnist, Kom\u00fcnist Ba\u015fkan", "news_keywords": "koronavir\u00fcs, Fatih Mehmet Ma\u00e7o\u011flu, Chp, karantina, Kom\u00fcnist, Kom\u00fcnist Ba\u015fkan", "robots": "noodp", "author": "Duru\u015f Haber", "fb": {"admins": 10213183142234014}, "theme-color": "#34495e", "og": {"type": "article", "site_name": "Duru\u015f Haber", "title": "Koronavir\u00fcse yakalanan Ma\u00e7o\u011flu ile temas eden 4 CHP\u2019li ba\u015fkan karantinada", "description": "Koronavir\u00fcse yakalanan Kom\u00fcnist Ba\u015fkan Fatih Mehmet Ma\u00e7o\u011flu'nun temas etti\u011fi 4 CHP'li il\u00e7e belediye ba\u015fkan\u0131 karantina alt\u0131na al\u0131nd\u0131", "url": "https://www.durushaber.com.tr/saglik/koronaviruse-yakalanan-macoglu-ile-temas-eden-4-chpli-baskan-karantinada-h49912.html", "image": "https://www.durushaber.com.tr/images/haberler/2020/06/koronaviruse-yakalanan-macoglu-ile-temas-eden-4-chpli-baskan-karantinada_ae651.jpg"}, "twitter": {"card": "summary_large_image", "url": "http://www.durushaber.com.tr/saglik/koronaviruse-yakalanan-macoglu-ile-temas-eden-4-chpli-baskan-karantinada-h49912.html", "domain": "https://www.durushaber.com.tr/", "site": "durushabercom", "title": "Koronavir\u00fcse yakalanan Ma\u00e7o\u011flu ile temas eden 4 CHP\u2019li ba\u015fkan karantinada", "description": "Koronavir\u00fcse yakalanan Kom\u00fcnist Ba\u015fkan Fatih Mehmet Ma\u00e7o\u011flu'nun temas etti\u011fi 4 CHP'li il\u00e7e belediye ba\u015fkan\u0131 karantina alt\u0131na al\u0131nd\u0131", "image": {"src": "https://www.durushaber.com.tr/images/haberler/2020/06/koronaviruse-yakalanan-macoglu-ile-temas-eden-4-chpli-baskan-karantinada_ae651.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "Koronavir\u00fcse yakalanan Ma\u00e7o\u011flu ile temas eden 4 CHP\u2019li ba\u015fkan karantinada - Duru\u015f Haber", "dc.keywords": "koronavir\u00fcs, Fatih Mehmet Ma\u00e7o\u011flu, Chp, karantina, Kom\u00fcnist, Kom\u00fcnist Ba\u015fkan", "dc.description": "Koronavir\u00fcse yakalanan Kom\u00fcnist Ba\u015fkan Fatih Mehmet Ma\u00e7o\u011flu'nun temas etti\u011fi 4 CHP'li il\u00e7e belediye ba\u015fkan\u0131 karantina alt\u0131na al\u0131nd\u0131"}, "canonical_link": "https://www.durushaber.com.tr/saglik/koronaviruse-yakalanan-macoglu-ile-temas-eden-4-chpli-baskan-karantinada-h49912.html"}