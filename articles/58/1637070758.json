{"source_url": "https://tr.sputniknews.com", "url": "https://tr.sputniknews.com/turkiye/202006171042268799-kayseri-sehir-hastanesi-bashekimi-celik-gunde-2-vakamiz-varken-30-40a-ciktik/", "title": "Kayseri \u015eehir Hastanesi Ba\u015fhekimi \u00c7elik: G\u00fcnde 2 vakam\u0131z varken 30-40'a \u00e7\u0131kt\u0131k", "top_image": "https://cdntr2.img.sputniknews.com/images/104170/40/1041704007.jpg", "meta_img": "https://cdntr2.img.sputniknews.com/images/104170/40/1041704007.jpg", "images": ["https://cdntr2.img.sputniknews.com/images/104170/40/1041704007.jpg", "https://mc.yandex.ru/watch/27736608", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "https://cdntr1.img.sputniknews.com/i/avatar-default.png", "https://tr.sputniknews.com/services/counter/?project=&obj_id=1042268799&obj_type=article&action_type=&ts=1592398343", "https://cdntr1.img.sputniknews.com/img/104170/40/1041704001_0:0:1200:650_1000x541_80_0_0_fce37a557ddff5e15b3bc9b34f7767a0.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://mc.yandex.ru/watch/26863203", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E"], "movies": [], "text": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi ve Kayseri \u015eehir Hastanesi Ba\u015fhekimi Prof. Dr. \u0130lhami \u00c7elik, bir\u00e7ok b\u00f6lgede yap\u0131lan d\u00fc\u011f\u00fcn yeme\u011fi, kahvalt\u0131 program\u0131, asker u\u011furlama, ni\u015fan gibi etkinliklerin koronavir\u00fcs vaka say\u0131s\u0131n\u0131 art\u0131rd\u0131\u011f\u0131n\u0131 s\u00f6yledi. \u00c7elik, \"Hastanemizde g\u00fcnde 2 pozitif vakam\u0131z varken \u015fimdi 30 ile 40 vaka aras\u0131na \u00e7\u0131kt\u0131k\" dedi.\n\nNormalle\u015fme s\u00fcrecini de\u011ferlendiren Prof. Dr. \u0130lhami \u00c7elik, pandemide en \u00f6nemli unsurun vatanda\u015f\u0131n kendisi oldu\u011funu, ancak tedbirlere uyulmad\u0131\u011f\u0131n\u0131 s\u00f6yledi.\n\n\u00c7elik, \"Toplum nas\u0131l hareket ederse ona g\u00f6re yol al\u0131rs\u0131n\u0131z. Her insan\u0131n ba\u015f\u0131na polis, jandarma ve bek\u00e7i dikemeyece\u011finize g\u00f6re insanlar\u0131m\u0131z\u0131n uyaca\u011f\u0131 kurallar var. 1 Haziran normalle\u015fmenin ba\u015flad\u0131\u011f\u0131 s\u00fcreydi. Biz bunu azalt\u0131rken 'yeni normal hayat' demi\u015ftik. Yeni normalden bahsederken de sizin eskiden oldu\u011fu gibi insanlarla tokala\u015fmak, yak\u0131n mesafede oturmak ve sar\u0131lmak gibi eylemleri yapmaman\u0131z gerekiyordu. Sosyal mesafeyi koruman\u0131z ve maskenizi asla \u00e7\u0131karmaman\u0131z gerekiyordu. El hijyeninize de dikkat etmeniz gerekiyordu. Maalesef bizler tedbirlere uymuyoruz. Koronavir\u00fcsten \u00f6nceki ya\u015fam\u0131m\u0131za d\u00f6nd\u00fck. San\u0131yorum ki bunlar yanl\u0131\u015f anla\u015f\u0131ld\u0131\" ifadelerini kulland\u0131.\n\n'Vaka say\u0131m\u0131z art\u0131yor, \u00e7ok dikkat etmemiz gerekiyor'\n\nBir\u00e7ok b\u00f6lgede yap\u0131lan d\u00fc\u011f\u00fcn yeme\u011fi, kahvalt\u0131 program\u0131, asker u\u011furlama, ni\u015fan gibi etkinliklerin vaka say\u0131s\u0131n\u0131 art\u0131rd\u0131\u011f\u0131n\u0131n alt\u0131n\u0131 \u00e7izen Prof. Dr. \u00c7elik, \u015f\u00f6yle konu\u015ftu:\n\n\"\u0130nsanlar\u0131n kendi otokontrollerini yapmas\u0131 gerekiyor. Ba\u015fkalar\u0131yla bir araya geldi\u011finiz zaman mutlaka \u00fc\u00e7 \u00f6nlemi alman\u0131z gerekir. Biz d\u00fc\u011f\u00fcnlerin d\u0131\u015far\u0131da, a\u00e7\u0131k alanlarda yap\u0131lmas\u0131 gerekti\u011fini s\u00f6yledik. Cenaze t\u00f6renlerine gidiliyor. Orada kurallara uyulmad\u0131\u011f\u0131n\u0131 g\u00f6r\u00fcyoruz. Asker u\u011furlamas\u0131 gibi g\u00f6r\u00fcnt\u00fclere \u015fahit olduk. Bunlar\u0131n eskiden yap\u0131landan hi\u00e7bir fark\u0131 olmad\u0131\u011f\u0131n\u0131 s\u00f6yleyebilirim. Bunlardan uzak durmazsak, sonu\u00e7 ka\u00e7\u0131n\u0131lmazd\u0131r. G\u00fcnde 2 pozitif vakam\u0131z varken \u015fimdi 30 ile 40 vaka aras\u0131na \u00e7\u0131kt\u0131k. Dolay\u0131s\u0131yla vaka say\u0131m\u0131z art\u0131yor, buna \u00e7ok dikkat etmemiz gerekiyor. Zinciri bir yerden kopar\u0131rsan\u0131z, bu \u00e7aban\u0131z bo\u015fa gidecek.\"\n\n'Maske bir aksesuar de\u011fil bir zorunluluk olmal'\n\nMaskenin kurallara uygun \u015fekilde kullan\u0131lmas\u0131 gerekti\u011fini s\u00f6yleyen \u00c7elik, \"Maske takman\u0131z yetmiyor, ayn\u0131 zamanda maskeyi de kural\u0131na g\u00f6re takman\u0131z gerekiyor. Medyada maskelerin nas\u0131l tak\u0131ld\u0131\u011f\u0131n\u0131 g\u00f6r\u00fcyoruz. Burnu a\u00e7\u0131kta b\u0131rakacak \u015fekilde maske tak\u0131l\u0131yor. Bunlar\u0131n bir anlam\u0131 yok. \u00c7\u00fcnk\u00fc insan\u0131n en iyi nefes ald\u0131\u011f\u0131 yer burnudur. \u00c7o\u011fumuz a\u011fz\u0131m\u0131z a\u00e7\u0131k nefes almay\u0131z. Burnun da temizleme fonksiyonlar\u0131 var. Bu y\u00fczden burnumuzu kullan\u0131r\u0131z. Yemek yerken veya i\u00e7erken maskenizi \u00e7\u0131kar\u0131yorsunuz ama ba\u015fka insanlarla sosyal mesafenizi korumaz ve \u00f6n\u00fcn\u00fcze d\u00f6n\u00fck nefes al\u0131p verirseniz buradan bula\u015fmas\u0131 ka\u00e7\u0131n\u0131lmazd\u0131r. Maske bir aksesuar de\u011fil, bir zorunluluk olmal\u0131 ve kural\u0131na uygun tak\u0131lmas\u0131 gerekir\" dedi.\n\n'Toplu kahvalt\u0131, do\u011fum g\u00fcn\u00fc program\u0131 yapanlar var'\n\nKayseri'de karantina alt\u0131nda al\u0131nan konut say\u0131s\u0131nda art\u0131\u015f oldu\u011funu, son olarak tedavi alt\u0131na al\u0131nan ki\u015filerin toplu kahvalt\u0131 organizasyonundan geldi\u011fini s\u00f6yleyen \u00c7elik, \"Kayseri'de son d\u00f6nemde karantina alt\u0131na al\u0131nan bir yerde kom\u015fular aras\u0131 kahvalt\u0131 organizasyonu yapm\u0131\u015flar. Do\u011fum g\u00fcn\u00fc kutlamas\u0131ndan dolay\u0131 yatan var. 'Bunlar yap\u0131lmas\u0131n' demiyoruz ama sosyal mesafe kurallar\u0131 ve bilim kurulunun yay\u0131nlad\u0131\u011f\u0131 bir rehber var. Sizin nerede duraca\u011f\u0131n\u0131z ve aran\u0131zda ne kadar mesafe olaca\u011f\u0131na dair her \u015fey belirtilmi\u015f durumdad\u0131r. Kurallara uyamayacaksan\u0131z, sonu\u00e7 ka\u00e7\u0131n\u0131lmazd\u0131r. \u0130nsanlar mecburi sebeplerden dolay\u0131 karantinaya al\u0131n\u0131yor. Pozitif olanlar\u0131 yat\u0131r\u0131yoruz\" ifadelerini kulland\u0131.", "keywords": [], "meta_keywords": ["Kayseri'de artan koronavir\u00fcs vakalalr\u0131", "Normalle\u015fme s\u00fcrecinde artan vaka say\u0131lar\u0131", "T\u00fcrkiye'de koronavir\u00fcs tedbirleri"], "tags": ["ni\u015fanl\u0131", "Hijyen", "Normalle\u015fme", "Sosyal mesafe", "\u0130lhami \u00c7elik", "Sa\u011fl\u0131k Bakanl\u0131\u011f\u0131", "Asker u\u011furlama", "Maske", "Kayseri \u015eehir Hastanesi", "Koronavir\u00fcs", "pandemi", "Koronavir\u00fcs Bilim Kurulu"], "authors": [], "publish_date": null, "summary": "", "article_html": "", "meta_description": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi ve Kayseri \u015eehir Hastanesi Ba\u015fhekimi Prof. Dr. \u0130lhami \u00c7elik, bir\u00e7ok b\u00f6lgede yap\u0131lan d\u00fc\u011f\u00fcn yeme\u011fi, kahvalt\u0131 program\u0131...", "meta_lang": "tr", "meta_favicon": "https://cdntr2.img.sputniknews.com/i/sputnik.png", "meta_data": {"description": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi ve Kayseri \u015eehir Hastanesi Ba\u015fhekimi Prof. Dr. \u0130lhami \u00c7elik, bir\u00e7ok b\u00f6lgede yap\u0131lan d\u00fc\u011f\u00fcn yeme\u011fi, kahvalt\u0131 program\u0131...", "keywords": "Kayseri'de artan koronavir\u00fcs vakalalr\u0131, Normalle\u015fme s\u00fcrecinde artan vaka say\u0131lar\u0131, T\u00fcrkiye'de koronavir\u00fcs tedbirleri", "news_keywords": "Kayseri'de artan koronavir\u00fcs vakalalr\u0131, Normalle\u015fme s\u00fcrecinde artan vaka say\u0131lar\u0131, T\u00fcrkiye'de koronavir\u00fcs tedbirleri", "robots": "all", "format-detection": "telephone=no", "analytics": {"site_domain": "tr.sputniknews.com", "article_id": 1042268799, "p_ts": 1592387833, "rubric": "turkiye", "tags": "Kayseri'de artan koronavir\u00fcs vakalalr\u0131, Normalle\u015fme s\u00fcrecinde artan vaka say\u0131lar\u0131, T\u00fcrkiye'de koronavir\u00fcs tedbirleri"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "site": "@sputnik_TR", "url": "https://tr.sputniknews.com/turkiye/202006171042268799-kayseri-sehir-hastanesi-bashekimi-celik-gunde-2-vakamiz-varken-30-40a-ciktik/", "title": "Kayseri \u015eehir Hastanesi Ba\u015fhekimi \u00c7elik: G\u00fcnde 2 vakam\u0131z varken 30-40'a \u00e7\u0131kt\u0131k", "description": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi ve Kayseri \u015eehir Hastanesi Ba\u015fhekimi Prof. Dr. \u0130lhami \u00c7elik, bir\u00e7ok b\u00f6lgede yap\u0131lan d\u00fc\u011f\u00fcn yeme\u011fi, kahvalt\u0131 program\u0131...", "image": "https://tr.sputniknews.com/sharing_snippet/1042268799.png?1592387833"}, "fb": {"app_id": 1649800968572061, "pages": 325770234130103}, "apple-itunes-app": "app-id=969452947, app-argument=com.sputniknews://article?issuer_id=17&issuer_article_id=1042268799", "google-play-app": "app-id=com.sputniknews.sputnik", "og": {"title": "Kayseri \u015eehir Hastanesi Ba\u015fhekimi \u00c7elik: G\u00fcnde 2 vakam\u0131z varken 30-40'a \u00e7\u0131kt\u0131k", "url": "https://tr.sputniknews.com/turkiye/202006171042268799-kayseri-sehir-hastanesi-bashekimi-celik-gunde-2-vakamiz-varken-30-40a-ciktik/", "type": "website", "description": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi ve Kayseri \u015eehir Hastanesi Ba\u015fhekimi Prof. Dr. \u0130lhami \u00c7elik, bir\u00e7ok b\u00f6lgede yap\u0131lan d\u00fc\u011f\u00fcn yeme\u011fi, kahvalt\u0131 program\u0131...", "image": {"identifier": "https://cdntr2.img.sputniknews.com/images/104170/40/1041704007.jpg", "width": 700, "height": 440}}, "lastmod": "2020-06-17T12:59:29Z", "pubdate": "2020-06-17T12:57:13Z", "url_type": "usual"}, "canonical_link": "https://tr.sputniknews.com/turkiye/202006171042268799-kayseri-sehir-hastanesi-bashekimi-celik-gunde-2-vakamiz-varken-30-40a-ciktik/"}