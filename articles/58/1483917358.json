{"source_url": "https://fakty.interia.pl", "url": "https://fakty.interia.pl/polska/news-akademickie-kluby-obywatelskie-solidaryzuja-sie-z-abp-jedras,nId,4238408", "title": "Akademickie Kluby Obywatelskie solidaryzuj\u0105 si\u0119 z abp. J\u0119draszewskim", "top_image": "https://i.iplsc.com/-/00098QUBQPDQKMIO-C411.jpg", "meta_img": "https://i.iplsc.com/-/00098QUBQPDQKMIO-C411.jpg", "images": ["https://fakty.interia.pl/p.gif", "https://i.iplsc.com/-/00098QUBQPDQKMIO-C411.jpg", "https://i.iplsc.com/pap/0009A6098CYXTC6T-C301.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://i.iplsc.com/abp-marek-jedraszewski/00098QUBQPDQKMIO-C122-F4.jpg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 na to zgodzi\u0107 - napisali przewodnicz\u0105cy Akademickich Klub\u00f3w Obywatelskich im. prezydenta Lecha Kaczy\u0144skiego.\n\nZdj\u0119cie Abp Marek J\u0119draszewski /Damian Klamka /East News\n\nO\u015bwiadczenie \"W sprawie ideologizacji i totalizacji debaty publicznej i akademickiej\" zosta\u0142o opublikowane na stronie internetowej archidiecezji krakowskiej. Podpisali je przewodnicz\u0105cy Akademickich Klub\u00f3w Obywatelskich z Poznania, Warszawy, Krakowa, \u0141odzi, Gda\u0144ska, Katowic, Lublina, Torunia i Olsztyna.\n\nReklama\n\nJak napisali, z niepokojem \"obserwuj\u0105 kolejne wydarzenia zwi\u0105zane z ideologizacj\u0105 debaty publicznej i akademickiej w Polsce\". Za elementy tej ideologizacji uznali: roszczenie totalno\u015bci dla w\u0142asnej metody poznania i zak\u0142adanie, \u017ce jest ona jedynie s\u0142uszn\u0105 oraz brak zgodno\u015bci z do\u015bwiadczeniem.\n\n\"W naukach o cz\u0142owieku zamiast d\u0105\u017cenia do ca\u0142o\u015bciowej antropologii, pojawia si\u0119 jaka\u015b jej aspektowo\u015b\u0107 - rasy, klasy, seksualno\u015bci, biologizmu. Wyrazem takiej postawy s\u0105 szerz\u0105ce si\u0119 dzisiaj i narzucane w spos\u00f3b bezwzgl\u0119dny pogl\u0105dy ideologii gender czy ekologizmu, zw\u0142aszcza w postaci tzw. 'ekologii g\u0142\u0119bokiej' \" - czytamy w o\u015bwiadczeniu.\n\nSprzeciw wobec \"dyktatury gender\"\n\n\"W obliczu takiej ideologicznej inwazji obowi\u0105zkiem cz\u0142owieka nauki, cz\u0142owieka my\u015bl\u0105cego i zatroskanego o prawd\u0119 jest kategoryczny sprzeciw wobec ideologizacji my\u015bli. Dzisiaj konkretnie dotyczy to sprzeciwu wobec dyktatury gender czy te\u017c dyktatury ekologizmu\" - napisali przewodnicz\u0105cy Akademickich Klub\u00f3w Obywatelskich. Podkre\u015blili, \u017ce \"z wielkim uznaniem i wdzi\u0119czno\u015bci\u0105\" przyjmuj\u0105 wypowiedzi abp. Marka J\u0119draszewskiego jako \"obron\u0119 racjonalno\u015bci my\u015blenia i dzia\u0142ania, a przez to godno\u015bci cz\u0142owieka\".\n\n\"Jednocze\u015bnie wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki pojawiaj\u0105 si\u0119 w stosunku do jego pogl\u0105d\u00f3w i osoby r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 zgodzi\u0107 na to, zar\u00f3wno ze wzgl\u0119du na szacunek wobec Ksi\u0119dza Arcybiskupa i Profesora, ale tak\u017ce ze wzgl\u0119du na szacunek dla naszego w\u0142asnego \u015brodowiska akademickiego. Przekazuj\u0105c Ksi\u0119dzu Arcybiskupowi s\u0142owa solidarno\u015bci, zwracamy si\u0119 do jego oponent\u00f3w z apelem o uszanowanie rygor\u00f3w racjonalnej debaty\" - zaapelowali w o\u015bwiadczeniu.\n\nList z wyrazami poparcia dla abp J\u0119draszewskiego skierowa\u0142 wcze\u015bniej kard. Zenon Grocholewski oraz pi\u0119tnastu biskup\u00f3w obecnych na spotkaniu \u015bwi\u0105tecznym w Rzeszowie.\n\nEkologizm to zjawisko \"bardzo niebezpieczne\"\n\nPodczas bo\u017conarodzeniowego wywiadu dla Telewizji Republika abp Marek J\u0119draszewski oceni\u0142, \u017ce ekologizm to zjawisko \"bardzo niebezpieczne\", a szwedzka aktywistka, nastolatka Greta Thunberg \"staje si\u0119 ju\u017c jakby wyroczni\u0105 dla wszystkich si\u0142 politycznych, spo\u0142ecznych, jak nale\u017cy my\u015ble\u0107 i w konsekwencji, jak nale\u017cy post\u0119powa\u0107\". \"o jest sprzeczne z tym wszystkim co jest zapisane w Biblii pocz\u0105wszy od pierwszych rozdzia\u0142\u00f3w Ksi\u0119gi Rodzaju, gdzie jest wyra\u017anie mowa o cudzie stworzenia \u015bwiata przez Boga\" - stwierdzi\u0142 arcybiskup. Jego wypowied\u017a wywo\u0142a\u0142a gor\u0105c\u0105 dyskusj\u0119 w mediach spo\u0142eczno\u015bciowych i tradycyjnych oraz ostre reakcje polityk\u00f3w r\u00f3\u017cnych opcji, dziennikarzy i obywateli.\n\nPodczas rozpoczynaj\u0105cej Nowy Rok mszy \u015bw. w bazylice oo. Franciszkan\u00f3w w Krakowie abp J\u0119draszewski m\u00f3wi\u0142 z kolei, \u017ce \"robienie wszystkiego, aby ten wielki skarb, jakim jest \u015bwiat nie zosta\u0142 przez nieodpowiedzialno\u015b\u0107 cz\u0142owieka zniszczony\" staje si\u0119 dla nas wielkim zadaniem i powinni\u015bmy patrze\u0107 na ca\u0142e bogactwo stworzonego \u015bwiata \"z tak\u0105 odpowiedzialno\u015bci\u0105 i z tak\u0105 mi\u0142o\u015bci\u0105\", z jak\u0105 powo\u0142ywa\u0142 go do istnienia B\u00f3g.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Wyra\u017camy, g\u0142\u0119boki, niepok\u00f3j, p\u0142yn\u0105cy, faktu, miejsce, debaty, polemiki, stosunku, pogl\u0105d\u00f3w, osoby, Marka, J\u0119draszewskiego, pojawiaj\u0105, r\u00f3\u017cne, formy, ostracyzmu, stroni\u0105ce, inwektyw, wulgaryzm\u00f3w, mo\u017cemy, zgodzi\u0107, napisali, przewodnicz\u0105cy, Akademickich", "twitter": {"description": "Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 na to zgodzi\u0107 - napisali przewodnicz\u0105cy Akademickich Klub\u00f3w Obywatelskich im. prezydenta Lecha Kaczy\u0144skiego.", "card": "summary_large_image"}, "Description": "Akademickie Kluby Obywatelskie solidaryzuj\u0105 si\u0119 z abp. J\u0119draszewskim  - Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119", "og": {"type": "article", "title": "Solidaryzuj\u0105 si\u0119 z arcybiskupem J\u0119draszewskim", "description": "Kliknij i zobacz wi\u0119cej.", "image": "https://i.iplsc.com/-/00098QUBQPDQKMIO-C411.jpg", "url": "https://fakty.interia.pl/polska/news-akademickie-kluby-obywatelskie-solidaryzuja-sie-z-abp-jedras,nId,4238408"}, "news_keywords": "fakty.interia.pl, polska, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/polska/news-akademickie-kluby-obywatelskie-solidaryzuja-sie-z-abp-jedras,nId,4238408"}