{"source_url": "https://www.mynet.com", "url": "https://www.mynet.com/koronavirusten-korunmada-yaslilar-kaygilandirilmadan-bilgi-verilmeli-110106486484", "title": "Koronavir\u00fcsten korunmada ya\u015fl\u0131lar kayg\u0131land\u0131r\u0131lmadan bilgi verilmeli", "top_image": "https://imgrosetta.mynet.com.tr/file/11894549/11894549-700x400.jpg", "meta_img": "https://imgrosetta.mynet.com.tr/file/11894549/11894549-700x400.jpg", "images": ["https://img7.mynet.com/anasayfa/special-pages/mynet-logo-evdekal-v3.png", "https://imgrosetta.mynet.com.tr/file/11894549/11894549-728xauto.jpg", "https://imgrosetta.mynet.com.tr/file/11894549/11894549-700x400.jpg", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://img7.mynet.com/anasayfa/special-pages/evdeyim.svg", "https://img7.mynet.com/rosetta/services/static/google-news.svg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw=="], "movies": [], "text": "\u00dcsk\u00fcdar \u00dcniversitesi NP\u0130STANBUL Beyin Hastanesi Sosyal Hizmetler Uzman\u0131 \u00d6zg\u00fcr Varan, Koronavir\u00fcs s\u00fcrecinde evlerinden \u00e7\u0131kamayan ya\u015fl\u0131lara nas\u0131l destek olunabilece\u011fi ile ilgili \u00f6nemli tavsiyeler payla\u015ft\u0131. KORONAV\u0130R\u00dcS\u00dcN KAYNA\u011eI YA\u015eLILAR DE\u011e\u0130L Bu s\u00fcre\u00e7te ileri ya\u015ftaki bireylerin konu\u015fmaya, duygular\u0131n\u0131 ifade etmeye, onlar\u0131 dinleyen ve anlayan ilgili insanlara ihtiya\u00e7 duyduklar\u0131n\u0131 s\u00f6yleyen Sosyal Hizmetler Uzman\u0131 \u00d6zg\u00fcr Varan, \u201cBu g\u00f6rev yak\u0131nlar\u0131na d\u00fc\u015f\u00fcyor. Ya\u015fl\u0131 bireyleri bilgilendirmek, dinlemek, duygular\u0131n\u0131 anlatmalar\u0131na m\u00fcsaade etmek daha do\u011fru bir yakla\u015f\u0131m. Kayg\u0131y\u0131 \u00f6nlemenin en do\u011fru yolu do\u011fru bilgilendirmedir. Bug\u00fcnlerde vir\u00fcs\u00fc ya\u015fl\u0131lar yay\u0131yormu\u015f, kayna\u011f\u0131 onlarm\u0131\u015f, onlar yakaland\u0131klar\u0131nda hemen ciddi bir durum olu\u015facakm\u0131\u015f gibi bir durum olu\u015ftu. Bu s\u00f6ylemler onlar\u0131n zihinlerini fazlas\u0131yla me\u015fgul ediyor ve duygu d\u00fcnyalar\u0131nda yanl\u0131\u015f yorumlamalar yapmalar\u0131na sebep olabiliyor. O y\u00fczden neden evde durmalar\u0131 gerekti\u011fi, neden baz\u0131 durumlar\u0131n risk olu\u015fturdu\u011fu, asl\u0131nda onlar\u0131n bula\u015ft\u0131rmad\u0131\u011f\u0131n\u0131 ve bunun temel bir vir\u00fcs oldu\u011funu anlatmak gerekiyor\u201d dedi.\n\nKORONAV\u0130R\u00dcS KONUSUNDA KAYGILANDIRMADAN B\u0130LG\u0130 SA\u011eLANMALI Ya\u015fl\u0131 bireylerin sosyal mecralar\u0131 gen\u00e7ler kadar etkin ve etkili kullanamad\u0131klar\u0131n\u0131 ifade eden Varan, \u201cS\u00fcre\u00e7le ilgili yeterli bilgiye sahip olma imk\u00e2nlar\u0131 k\u0131s\u0131tl\u0131 olabilece\u011finden dolay\u0131 yak\u0131nlar\u0131n\u0131n \u00f6zellikle al\u0131nacak \u00f6nlemler ve mevcut durumla ilgili korku ve kayg\u0131ya mahal vermeden bilgilendirme yapmas\u0131 gerekiyor. G\u00f6r\u00fc\u015fmelerde sosyal izolasyon ve sosyal mesafenin \u00f6nemi \u00f6zellikle vurgulanmal\u0131. Evlerine misafir kabul etmemeleri, \u00e7ok acil bir durum olmad\u0131k\u00e7a evden d\u0131\u015far\u0131 \u00e7\u0131kmamalar\u0131 gerekti\u011fi s\u00f6ylenmeli. Ba\u011f\u0131\u015f\u0131kl\u0131klar\u0131n\u0131 g\u00fc\u00e7l\u00fc tutmalar\u0131, hijyenin ne kadar \u00f6nemli oldu\u011fu a\u00e7\u0131klanmal\u0131. Temel ihtiya\u00e7lar\u0131, al\u0131\u015fveri\u015f ve benzeri gibi d\u0131\u015farda halletmesi gereken durumlar i\u00e7in onlara destek olunabilir\u201d dedi. MOT\u0130VE ED\u0130C\u0130 KONU\u015eMALAR YAPILMALI Varan ya\u015fl\u0131 bireylerin s\u0131k s\u0131k aranmas\u0131n\u0131n \u00f6nemine dikkat \u00e7ekerek \u015funlar\u0131 s\u00f6yledi: \u201cHastal\u0131k veya bu enfeksiyondan farkl\u0131 konular hakk\u0131nda konu\u015fmak, mutlu g\u00fcnlerden bahsetmek, olumlu, pozitif konularla ilgili sohbetler etmek onlar\u0131 bu s\u00fcre\u00e7te rahatlatacakt\u0131r. \u0130lerleyen ya\u015flar\u0131ndan \u00f6t\u00fcr\u00fc bu salg\u0131n hastal\u0131kla ilgili daha endi\u015feli ve kayg\u0131l\u0131 olabilirler. Bu konuda yak\u0131nlar\u0131na b\u00fcy\u00fck i\u015f d\u00fc\u015f\u00fcyor. Motive edici konu\u015fmalar yap\u0131lmas\u0131, g\u00f6r\u00fcnt\u00fcl\u00fc olarak da s\u0131k s\u0131k aranmalar\u0131, hal ve hat\u0131rlar\u0131n\u0131n sorulmas\u0131 gibi eylemler onlara kendilerini daha iyi hissettirecektir. Bunun d\u0131\u015f\u0131nda evde vakit ge\u00e7irmeleri i\u00e7in farkl\u0131 u\u011fra\u015flar da \u00f6nerilebilir. B\u00f6ylece evde olduklar\u0131 s\u00fcrede daha iyi vakit ge\u00e7irmeleri sa\u011flanabilir. Neler \u00f6nerilece\u011fine \u00f6zelliklerine g\u00f6re karar verebilir.\u201d\n\nSOSYAL MEDYADAK\u0130 \u00d6NLEMLER YANLI\u015e Sosyal medyada ya\u015fl\u0131 bireylerin soka\u011fa \u00e7\u0131kma s\u0131n\u0131rlamas\u0131 olmas\u0131na ra\u011fmen neden d\u0131\u015far\u0131 \u00e7\u0131kt\u0131klar\u0131 ve kurallar\u0131 dinlemedikleri gibi s\u00f6ylemler olu\u015ftu\u011funu ifade eden Varan, \u201cToplumda ya\u015fl\u0131lara kar\u015f\u0131 d\u0131\u015flay\u0131c\u0131, rencide edici ve korkutmaya y\u00f6nelik nefret s\u00f6ylemleri olu\u015fmaya ba\u015flad\u0131. Maruz kald\u0131\u011f\u0131m\u0131z vir\u00fcs salg\u0131n\u0131n\u0131n toplumda ayr\u0131\u015fmaya de\u011fil, dayan\u0131\u015fmaya sebep olmas\u0131 gerekiyor. Bu s\u00f6ylemler son derece yanl\u0131\u015f \u00e7\u00fcnk\u00fc ileri ya\u015ftaki ki\u015filer bu s\u00fcreci herkesin alg\u0131lad\u0131\u011f\u0131 gibi alg\u0131lam\u0131yor ve ya\u015fam\u0131yor olabilirler. Haber kaynaklar\u0131n\u0131 etkin kullanamad\u0131klar\u0131 i\u00e7in de olan bitenin ciddiyetini tam fark edemiyorlar\u201d dedi. Varan s\u00f6zlerine \u015f\u00f6yle devam etti: \u201cNe kadar riskli bir ortam, neler yap\u0131lmas\u0131 gerekiyor, al\u0131nacak tedbirler nelerdir gibi \u00f6nemli konular hakk\u0131nda yeterli bilgiye sahip olamayabiliyorlar. Bu sebepten d\u0131\u015far\u0131 \u00e7\u0131k\u0131yorlar. Sonu\u00e7 olarak onlar ya\u015flar\u0131 gere\u011fi daha hassas bir d\u00f6nemden ge\u00e7iyorlar. Yaln\u0131z kalma korkusu, \u00f6l\u00fcm kayg\u0131s\u0131, \u00f6l\u00fcme kar\u015f\u0131 direnmek ya da mevcut al\u0131\u015fkanl\u0131klar\u0131n\u0131 devam ettirme iste\u011fi de onlar\u0131n d\u0131\u015far\u0131 \u00e7\u0131kmalar\u0131na sebep olabiliyor. Kayg\u0131yla en temelde ba\u015fa \u00e7\u0131kma y\u00f6ntemlerinden biri olan \u00f6nemsememeyi, \u00fcst\u00fcne gitmeyi uygun g\u00f6rerek bu \u015fekilde yenmeye \u00e7al\u0131\u015f\u0131yor da olabilirler. \u00d6ncelikle neden b\u00f6yle davrand\u0131klar\u0131yla ilgili onlar\u0131 anlamam\u0131z gerekiyor.\u201d", "keywords": [], "meta_keywords": ["koronavir\u00fcs", "sa\u011fl\u0131k", "psikoloji"], "tags": [], "authors": ["Sa\u011flik Haberleri\u0307"], "publish_date": null, "summary": "", "article_html": "", "meta_description": "Koronavir\u00fcsten ba\u011f\u0131\u015f\u0131kl\u0131k sisteminden dolay\u0131 daha \u00e7ok etkilenme olas\u0131l\u0131\u011f\u0131 bulunan 65 ya\u015f ve \u00fczeri bireyler, bu s\u00fcre\u00e7te psikolojik deste\u011fe ihtiya\u00e7 duyuyorlar. Sosyal mesafe kural\u0131na uymalar\u0131 ve evde kalmalar\u0131 tavsiye edilen 65 ya\u015f ve \u00fcst\u00fc bireylerle ilgili sanal ortamda olu\u015fturulan s\u00f6ylemlerin yanl\u0131\u015f oldu\u011funu ifade eden uzmanlar, evdeki ya\u015fl\u0131 bireylerin ihtiya\u00e7lar\u0131n\u0131n yak\u0131nlar\u0131 taraf\u0131ndan kar\u015f\u0131lanmas\u0131n\u0131 ve s\u00fcrekli aranarak motivasyon konu\u015fmalar\u0131 yap\u0131lmas\u0131n\u0131 \u00f6neriyor.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "Koronavir\u00fcsten ba\u011f\u0131\u015f\u0131kl\u0131k sisteminden dolay\u0131 daha \u00e7ok etkilenme olas\u0131l\u0131\u011f\u0131 bulunan 65 ya\u015f ve \u00fczeri bireyler, bu s\u00fcre\u00e7te psikolojik deste\u011fe ihtiya\u00e7 duyuyorlar. Sosyal mesafe kural\u0131na uymalar\u0131 ve evde kalmalar\u0131 tavsiye edilen 65 ya\u015f ve \u00fcst\u00fc bireylerle ilgili sanal ortamda olu\u015fturulan s\u00f6ylemlerin yanl\u0131\u015f oldu\u011funu ifade eden uzmanlar, evdeki ya\u015fl\u0131 bireylerin ihtiya\u00e7lar\u0131n\u0131n yak\u0131nlar\u0131 taraf\u0131ndan kar\u015f\u0131lanmas\u0131n\u0131 ve s\u00fcrekli aranarak motivasyon konu\u015fmalar\u0131 yap\u0131lmas\u0131n\u0131 \u00f6neriyor.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "koronavir\u00fcs, sa\u011fl\u0131k, psikoloji", "news_keywords": "koronavir\u00fcs, sa\u011fl\u0131k, psikoloji, Koronavir\u00fcsten korunmada ya\u015fl\u0131lar kayg\u0131land\u0131r\u0131lmadan bilgi verilmeli", "og": {"site_name": "Mynet Haber", "locale": "tr", "url": "https://www.mynet.com/koronavirusten-korunmada-yaslilar-kaygilandirilmadan-bilgi-verilmeli-110106486484", "type": "article", "title": "Koronavir\u00fcsten korunmada ya\u015fl\u0131lar kayg\u0131land\u0131r\u0131lmadan bilgi verilmeli", "description": "Koronavir\u00fcsten ba\u011f\u0131\u015f\u0131kl\u0131k sisteminden dolay\u0131 daha \u00e7ok etkilenme olas\u0131l\u0131\u011f\u0131 bulunan 65 ya\u015f ve \u00fczeri bireyler, bu s\u00fcre\u00e7te psikolojik deste\u011fe ihtiya\u00e7 duyuyorlar. Sosyal mesafe kural\u0131na uymalar\u0131 ve evde kalmalar\u0131 tavsiye edilen 65 ya\u015f ve \u00fcst\u00fc bireylerle ilgili sanal ortamda olu\u015fturulan s\u00f6ylemlerin yanl\u0131\u015f oldu\u011funu ifade eden uzmanlar, evdeki ya\u015fl\u0131 bireylerin ihtiya\u00e7lar\u0131n\u0131n yak\u0131nlar\u0131 taraf\u0131ndan kar\u015f\u0131lanmas\u0131n\u0131 ve s\u00fcrekli aranarak motivasyon konu\u015fmalar\u0131 yap\u0131lmas\u0131n\u0131 \u00f6neriyor.", "image": "https://imgrosetta.mynet.com.tr/file/11894549/11894549-700x400.jpg"}, "twitter": {"card": "summary_large_image", "site": "@HaberMynet", "title": "Koronavir\u00fcsten korunmada ya\u015fl\u0131lar kayg\u0131land\u0131r\u0131lmadan bilgi verilmeli", "description": "Koronavir\u00fcsten ba\u011f\u0131\u015f\u0131kl\u0131k sisteminden dolay\u0131 daha \u00e7ok etkilenme olas\u0131l\u0131\u011f\u0131 bulunan 65 ya\u015f ve \u00fczeri bireyler, bu s\u00fcre\u00e7te psikolojik deste\u011fe ihtiya\u00e7 duyuyorlar. Sosyal mesafe kural\u0131na uymalar\u0131 ve evde kalmalar\u0131 tavsiye edilen 65 ya\u015f ve \u00fcst\u00fc bireylerle ilgili sanal ortamda olu\u015fturulan s\u00f6ylemlerin yanl\u0131\u015f oldu\u011funu ifade eden uzmanlar, evdeki ya\u015fl\u0131 bireylerin ihtiya\u00e7lar\u0131n\u0131n yak\u0131nlar\u0131 taraf\u0131ndan kar\u015f\u0131lanmas\u0131n\u0131 ve s\u00fcrekli aranarak motivasyon konu\u015fmalar\u0131 yap\u0131lmas\u0131n\u0131 \u00f6neriyor.", "image": "https://imgrosetta.mynet.com.tr/file/11894549/11894549-700x400.jpg"}}, "canonical_link": "https://www.mynet.com/koronavirusten-korunmada-yaslilar-kaygilandirilmadan-bilgi-verilmeli-110106486484"}