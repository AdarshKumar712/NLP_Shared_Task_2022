{"source_url": "https://gloswielkopolski.pl", "url": "https://gloswielkopolski.pl/wybory-prezydenckie-2020-wyborcy-andrzeja-dudy-i-politycy-pis-swietuja-w-poznaniu-wygrana-w-pierwszej-turze/ar/c1-15051524", "title": "Wybory prezydenckie 2020: Wyborcy Andrzeja Dudy i politycy PiS \u015bwi\u0119tuj\u0105 w Poznaniu wygran\u0105 w pierwszej turze", "top_image": "https://d-art.ppstatic.pl/kadry/k/r/1/6b/1d/5ef8f09441137_o_original.jpg", "meta_img": "https://d-art.ppstatic.pl/kadry/k/r/1/6b/1d/5ef8f09441137_o_original.jpg", "images": ["https://s-nsk.ppstatic.pl/assets/nsk/v1.81.5/images/_sites/logo/svg/strefaagro.svg", "https://s-nsk.ppstatic.pl/assets/nsk/v1.81.5/images/_sites/logo/svg/motofakty.svg", "https://s-nsk.ppstatic.pl/assets/nsk/v1.81.5/images/_sites/logo/svg/telemagazyn.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://s-nsk.ppstatic.pl/assets/nsk/v1.81.5/images/_sites/logo/svg/strefabiznesu.svg", "https://s-nsk.ppstatic.pl/assets/nsk/v1.81.5/images/_sites/logo/svg/sportowy24.svg", "https://s-nsk.ppstatic.pl/assets/nsk/v1.81.5/images/_sites/logo/svg/stronakobiet.svg", "https://s-nsk.ppstatic.pl/assets/nsk/v1.81.5/images/_sites/logo/svg/polskapress.svg", "https://d-pa.ppstatic.pl/frames/pa-def/8d/b0/il20200717_585983382_small.jpg", "https://s-nsk.ppstatic.pl/assets/nsk/v1.81.5/images/_sites/logo/svg/gratka.svg", "https://s-nsk.ppstatic.pl/assets/nsk/v1.81.5/images/_sites/logo/svg/gol24.svg", "https://s-nsk.ppstatic.pl/assets/nsk/v1.81.5/images/_defaults/tutorials/plachta/loading.svg", "https://d-art.ppstatic.pl/kadry/k/r/1/6b/1d/5ef8f09441137_o_original.jpg"], "movies": [], "text": "Sympatycy Andrzeja Dudy i Prawa i Sprawiedliwo\u015bci z rado\u015bci\u0105 przyj\u0119li wyniki pierwszej tury wybor\u00f3w prezydenckich. Tu\u017c po ich og\u0142oszeniu w sztabie PiS rozleg\u0142y si\u0119 g\u0142o\u015bne oklaski oraz okrzyki \"Andrzej Duda\", \"Zwyci\u0119\u017cymy\" i \"Dzi\u0119kujemy\". Jednocze\u015bnie politycy PiS przekonywali, \u017ce trzeba od razu wzi\u0105\u0107 si\u0119 do pracy tak, by mo\u017cliwa by\u0142a wygrana tak\u017ce w drugiej turze wybor\u00f3w.\n\nUrz\u0119duj\u0105cy prezydent Andrzej Duda z PiS wygra\u0142 pierwsz\u0105 tur\u0119 wybor\u00f3w prezydenckich. Wed\u0142ug sonda\u017cy Duda zdoby\u0142 ponad 41 proc.g\u0142os\u00f3w, za\u015b drugi Rafa\u0142 Trzaskowski nieco ponad 30 proc. g\u0142os\u00f3w. Takie wyniki z rado\u015bci\u0105 przyj\u0119li sympatycy PiS w Poznaniu.\n\nW tym roku Prawo i Sprawiedliwo\u015b\u0107 zorganizowa\u0142o sw\u00f3j wiecz\u00f3r wyborczy w restauracji M\u0142y\u0144ska 12 w Poznaniu. Pierwsi sympatycy PiS pojawili si\u0119 w lokalu jeszcze przed godzin\u0105 20. Wraz z up\u0142ywem czasu na miejscu pojawia\u0142o si\u0119 coraz wi\u0119cej wyborc\u00f3w PiS, kt\u00f3rzy z niecierpliwo\u015bci\u0105 oczekiwali na og\u0142oszenie sonda\u017cowych rezultat\u00f3w. Wielu z nich rozmawia\u0142o mi\u0119dzy sob\u0105, zastanawiaj\u0105c si\u0119, jakie b\u0119d\u0105 wyniki. - Ju\u017c teraz mo\u017cna powiedzie\u0107, \u017ce wykonali\u015bmy dobr\u0105 robot\u0119 w ca\u0142ej Polsce i Poznaniu. Potrafili\u015bmy si\u0119 zebra\u0107 w prawie 500 os\u00f3b na placu Mickiewicza i je\u015bli trzeba, zrobimy to ponownie - m\u00f3wi\u0142 Szymon Szynkowski vel S\u0119k, pose\u0142 PiS z Poznania.\n\nZ kolei Robert Nowicki, wiceminister rozwoju, dodawa\u0142: - Wiemy, \u017ce wyb\u00f3r Andrzeja Dudy jest dla nas wszystkim jedynym. Aktualnie b\u0119dzie wyb\u00f3r mi\u0119dzy prezydentur\u0105 rozwoju, a prezydentur\u0105, kt\u00f3ra prowadzi nas donik\u0105d. My\u015bl\u0119, \u017ce wszyscy wiemy, kto zwyci\u0119\u017cy.\n\nJeszcze przed og\u0142oszeniem wynik\u00f3w mo\u017cna by\u0142o us\u0142ysze\u0107 g\u0142osy, \u017ce wygrana Andrzeja Dudy w pierwszej turze jest pewna, a jedyne pytanie dotyczy tego, jak\u0105 b\u0119dzie mia\u0142 przewag\u0119 nad Rafa\u0142em Trzaskowskim. Pojawia\u0142y si\u0119 m.in. g\u0142osy, \u017ce Andrzej Duda zdoby\u0142 43 proc. g\u0142os\u00f3w, za\u015b Rafa\u0142 Trzaskowski 29 proc. \u2013 Gdyby to si\u0119 potwierdzi\u0142o, by\u0142oby dobrze \u2013 m\u00f3wi\u0142 jeden z polityk\u00f3w PiS. Ostatecznie Andrzej Duda zdoby\u0142 nieco ponad 41 proc. g\u0142os\u00f3w, za\u015b Rafa\u0142 Trzaskowski nieco ponad 30 proc. - To wspania\u0142y wynik, ale przed nami jeszcze dwa tygodnie ci\u0119\u017ckiej pracy - komentowa\u0142 wiceminister Robert Nowicki.\n\nZ kolei Szymon Szynkowski vel S\u0119k dodawa\u0142: - Wida\u0107 \u017ce prezydentowi nie brakuje pomys\u0142\u00f3w na najbli\u017csze 12 dni kampanii wyborczej. Serdeczna pro\u015bba do was wszystkich, aby te 12 dni spo\u017cytkowa\u0107 z pe\u0142n\u0105 energi\u0105 i zaanga\u017cowaniem. Tak jak panu prezydentowi tych pomys\u0142\u00f3w i zaanga\u017cowania nie brakuje, tak niech nam tego nie zabraknie. Prosz\u0119, aby ju\u017c od poniedzia\u0142ku planowa\u0107 dalsze dzia\u0142ania.\n\nJednocze\u015bnie pose\u0142 PiS przekonywa\u0107, \u017ce ewentualna dalsza prezydentura Andrzeja Dudy b\u0119dzie oznacza\u0142a mo\u017cliwo\u015b\u0107 przeprowadzania kolejnych reform w Polsce. - Polacy nie chc\u0105 prezydenta, kt\u00f3ry b\u0119dzie przeszkadza\u0142 rz\u0105dowi wprowadza\u0107 dobre zmiany. A w\u0142a\u015bnie to oznacza\u0142oby wyb\u00f3r Rafa\u0142a Trzaskowskiego. I to najwa\u017cniejszy argument, kt\u00f3ry powinni\u015bmy przedstawia\u0107 przeciwnikom Andrzeja Dudy. Je\u015bli nie jeste\u015b za awantur\u0105 polityczn\u0105, je\u015bli nie jeste\u015b za tym aby Polska utkwi\u0142a w klinczu i marnowa\u0142a sw\u00f3j potencja\u0142, to musisz g\u0142osowa\u0107 na prezydenta Dud\u0119 - zach\u0119ca\u0142 Szymon Szynkowski vel S\u0119k. Zobacz zdj\u0119cia:", "keywords": [], "meta_keywords": [""], "tags": ["pis", "prawo i sprawiedliwo...", "wybory prezydenckie ...", "Pozna\u0144", "wybory prezydenckie", "wybory", "wybory 2020"], "authors": ["Norbert Kowalski", "Budy\u0144 Amaretto"], "publish_date": "Sun Jun 28 21:36:00 2020", "summary": "", "article_html": "", "meta_description": "Sympatycy Andrzeja Dudy i Prawa i Sprawiedliwo\u015bci z rado\u015bci\u0105 przyj\u0119li wyniki pierwszej tury wybor\u00f3w prezydenckich. Tu\u017c po ich og\u0142oszeniu w sztabie PiS rozleg\u0142y si\u0119 g\u0142o\u015bne oklaski oraz okrzyki \"Andrzej Duda\", \"Zwyci\u0119\u017cymy\" i \"Dzi\u0119kujemy\". Jednocze\u015bnie politycy PiS przekonywali, \u017ce trzeba od razu wzi\u0105\u0107 si\u0119 do pracy tak, by mo\u017cliwa by\u0142a wygrana tak\u017ce w drugiej turze wybor\u00f3w.", "meta_lang": "pl", "meta_favicon": "https://s-nsk.ppstatic.pl/assets/nsk/v1.81.5/images/_sites/favicon/png/180/gloswielkopolski.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "G\u0142os Wielkopolski", "fb": {"pages": 296074884682}, "description": "Sympatycy Andrzeja Dudy i Prawa i Sprawiedliwo\u015bci z rado\u015bci\u0105 przyj\u0119li wyniki pierwszej tury wybor\u00f3w prezydenckich. Tu\u017c po ich og\u0142oszeniu w sztabie PiS rozleg\u0142y si\u0119 g\u0142o\u015bne oklaski oraz okrzyki \"Andrzej Duda\", \"Zwyci\u0119\u017cymy\" i \"Dzi\u0119kujemy\". Jednocze\u015bnie politycy PiS przekonywali, \u017ce trzeba od razu wzi\u0105\u0107 si\u0119 do pracy tak, by mo\u017cliwa by\u0142a wygrana tak\u017ce w drugiej turze wybor\u00f3w.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/6b/1d/5ef8f09441137_o_small.jpg", "og": {"title": "Wybory prezydenckie 2020: Wyborcy Andrzeja Dudy i politycy PiS \u015bwi\u0119tuj\u0105 w Poznaniu wygran\u0105 w pierwszej turze", "description": "&nbsp;", "type": "article", "locale": "pl_PL", "site_name": "G\u0142os Wielkopolski", "image": {"identifier": "https://d-art.ppstatic.pl/kadry/k/r/1/6b/1d/5ef8f09441137_o_original.jpg", "height": 1066, "width": 1600, "type": "image/jpeg"}, "url": "https://gloswielkopolski.pl/wybory-prezydenckie-2020-wyborcy-andrzeja-dudy-i-politycy-pis-swietuja-w-poznaniu-wygrana-w-pierwszej-turze/ar/c1-15051524"}, "twitter": {"description": "&nbsp;", "card": "summary_large_image", "title": "Wybory prezydenckie 2020: Wyborcy Andrzeja Dudy i politycy PiS \u015bwi\u0119tuj\u0105 w Poznaniu wygran\u0105 w pierwszej turze", "image": "https://d-art.ppstatic.pl/kadry/k/r/1/6b/1d/5ef8f09441137_o_full.jpg"}, "article": {"published_time": "2020-06-28T21:36:00.000000+02:00", "modified_time": "2020-06-28T22:07:31.000000+02:00", "publisher": "https://www.facebook.com/GlosWielkopolski/", "author": "Norbert Kowalski", "tag": "wybory prezydenckie 2020"}, "msapplication-TileColor": "#265aff", "theme-color": "#265aff"}, "canonical_link": "https://gloswielkopolski.pl/wybory-prezydenckie-2020-wyborcy-andrzeja-dudy-i-politycy-pis-swietuja-w-poznaniu-wygrana-w-pierwszej-turze/ar/c1-15051524"}