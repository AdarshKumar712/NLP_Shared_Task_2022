{"source_url": "https://wiadomosci.wp.pl", "url": "https://wiadomosci.wp.pl/matura-2020-dariusz-piontkowski-zdradzil-plany-ws-wakacji-i-egzaminow-6502645980874369a", "title": "Matura 2020. Dariusz Piontkowski zdradzi\u0142 plany ws. wakacji i egzamin\u00f3w", "top_image": "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmoDYmBXA38sdwV7YkhVJjggQSgkCB0oJjBDLCMXHT84alI9PUhFfnshWj4kC1I2eyBeLzEDHHtlcAB5N1MEYmd8Cn55U1d2NmhSeWRRHio3IAF_bF8LKWBxUm8p", "meta_img": "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmoDYmBXA38sdwV7YkhVJjggQSgkCB0oJjBDLCMXHT84alI9PUhFfnshWj4kC1I2eyBeLzEDHHtlcAB5N1MEYmd8Cn55U1d2NmhSeWRRHio3IAF_bF8LKWBxUm8p", "images": ["https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7VQp8bH0HdGFVHnxjdQZ4ZFYKYGV8ATVlXgFhJCtUbyk=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7UAV4Y3YLeGNeHmJmdAJ-YlMFd2B9HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7UQp8ZXEAfWVVHn1jfAR6bVULfnt0Cn8sVgp9ejVdKnYa", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7Ugd5YHcAe2RTHmJsdQB5bFQLe2NqAnRmHwJ2ZmtDIzNFTg==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7VQN8bXILe2ZeBWJldQV4YVMGfGNzHHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7Vgp-YHAEemNeAWJ5dgR7ZVQLd2R1HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7UgB8ZnELfGZeHmJmdQJ_YFAAfGV0HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7Vgp-YHAEemNeAWJ5dgR7ZVQLd2R1HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7VgB_ZXIFfmFRCmJ5dAF7ZV8GeWNxBGIkC1IsMS1cITACQWEkK1RvKQ==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7Ugd5YHcAe2RTHmJsdQB5bFQLe2NqAnRmHwJ2ZmtDIzNFTg==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7VgB_ZXIFfmFRCmJ5dAF7ZV8GeWNxBGIkC1IsMS1cITACQWEkK1RvKQ==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7Vgd8YXwAdG1TB2J5dAN1bV8Af2J9A2JlXgE3ZXwBYyQJVG0p", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7UAV4Y3YLeGNeHmJmdAJ-YlMFd2B9HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7UgB8ZnELfGZeHmJmdQJ_YFAAfGV0HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmoDYmBXA38sdwV7YkhVJjggQSgkCB0oJjBDLCMXHT84alI9PUhFfnshWj4kC1I2eyBeLzEDHHtlcAB5N1MEYmd8Cn55U1d2NmhSeWRRHio3IAF_bF8LKWBxUm8p", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7VgZ5Z3MKfmZXBGJ5dgt7YVEBfmd9HDo9FUY8eSJBNCQeHT86IhEw", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7Vgd_Z3wDeWVTHn5gdAF9ZlMCe2RqXiwkBh0_OiIRMA==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7VQN8bXILe2ZeBWJldQV4YVMGfGNzHHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7VgZ5Z3MKfmZXBGJ5dgt7YVEBfmd9HDo9FUY8eSJBNCQeHT86IhEw", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7Vgd8YXwAdG1TB2J5dAN1bV8Af2J9A2JlXgE3ZXwBYyQJVG0p", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7XgJ8YXwGfGBeHmJlfQp_ZVEDemZ0HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFRS3thalpjIxcdPzhqUmI9SEA7M2pDJjJIUSh6NV0qdho=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7XgJ8YXwGfGBeHmJlfQp_ZVEDemZ0HHxtVUt-bXcdPToAETI=", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7VQp8bH0HdGFVHnxjdQZ4ZFYKYGV8ATVlXgFhJCtUbyk=", "https://wiadomosci.wp.pl/MTg3OTE3YjUGUTlnakhvIEUJbTAqEWF2EhF1dmpBeGNfAntjfQJ1Y0hAJzsyHSo9AQw8JjMOOj0GVyA5KkAuPUFSLCAsXCNpDUAgMiMVPThaQy4_KhU7aVIde3Y4", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmFXS3pkaldjIxdaIjNrQyF7Vgd_Z3wDeWVTHn5gdAF9ZlMCe2RqXiwkBh0_OiIRMA==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmJTBzdgdwpiMg5fKiYgQyJ6AEE6JCREPXoXX2A1NVpiIlYcKz02QyE1HhwqOSdWKXtTAnpncVB5Y0oAdm12HnkwXlFiNXEDe3kCUCpmdwt1bAEHezVnTg==", "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmBSS3thaldjIxdaIjNrQyF7UQp8ZXEAfWVVHn1jfAR6bVULfnt0Cn8sVgp9ejVdKnYa"], "movies": [], "text": "Minister edukacji narodowej poda\u0142 przybli\u017cony termin matur i egzamin\u00f3w \u00f3smoklasisty. Minister Edukacji Narodowej m\u00f3wi\u0142 te\u017c o przygotowaniu arkuszy egzaminacyjnych, wyja\u015bni\u0142 tak\u017ce kwesti\u0119 wakacji, a tak\u017ce m\u00f3wi\u0142 o tym, kiedy dzieci wr\u00f3c\u0105 do szko\u0142y.\n\n\u015aroda to dzie\u0144 informacji, kt\u00f3re zaciekawi\u0105 tegorocznych maturzyst\u00f3w, \u00f3smoklasist\u00f3w i uczni\u00f3w, kt\u00f3rych czeka egzamin zawodowy.\n\nMatura 2020. Dariusz Piontkowski poda\u0142 przybli\u017cony termin egzamin\u00f3w\n\nCo prawda, dok\u0142adny terminarz nie jest jeszcze znany, jednak Dariusz Piontkowski zapewnia, \u017ce o maturach i egzaminach \u00f3smoklasisty poinformuje na najbli\u017cszej konferencji prasowej. We\u017amie w niej udzia\u0142 tak\u017ce premier Mateusz Morawiecki.\n\nPewne jest jedno. Egzaminy zostan\u0105 ponownie przesuni\u0119te w czasie. \"Wiemy ju\u017c, \u017ce w maju nie odb\u0119d\u0105 si\u0119 egzaminy: egzamin \u00f3smoklasisty i egzamin maturalny, kt\u00f3ry planowane by\u0142y odpowiednio w kwietniu i maju tego roku\" - t\u0142umaczy Piontkowski w nagraniu na Twitterze.\n\nZobacz te\u017c: Wybory 2020. Ob\u00f3z rz\u0105dz\u0105cy por\u00f3\u017cniony. \"Rozpad rz\u0105du mo\u017cliwy\"\n\nMatura 2020. Dariusz Piontkowski: Matura i egzamin \u00f3smoklasisty w trakcie roku szkolnego\n\nCo wa\u017cne MEN zak\u0142ada, \u017ce matura, jak i inne egzaminy, odb\u0119dzie si\u0119 jeszcze w trakcie roku szkolnego. \"Je\u017celi sytuacja epidemiczna na to pozwoli, b\u0119dziemy starali si\u0119 zorganizowa\u0107 je prawdopodobnie w czerwcu. Chcemy te\u017c zorganizowa\u0107 egzaminy zawodowe\" - podkre\u015bla minister Piontkowski.\n\nPolityk zapewni\u0142 r\u00f3wnocze\u015bnie o gotowo\u015bci do przeprowadzenia matur i egzaminu \u00f3smoklasisty. Arkusze maturalne i egzaminacyjne zosta\u0142y ju\u017c wydrukowane. \"Teraz jest tylko kwestia dystrybucji i dania wyra\u017anego sygna\u0142u, kiedy te egzaminy maj\u0105 si\u0119 odby\u0107\" - doda\u0142 minister.\n\nKiedy dzieci wr\u00f3c\u0105 do szko\u0142y? Dariusz Piontkowski: Wakacje nie b\u0119d\u0105 skr\u00f3cone\n\nNa nagraniu pojawi\u0142a si\u0119 tak\u017ce informacja dotycz\u0105ca wakacji. Ta ucieszy zapewne wszystkich uczni\u00f3w, za wyj\u0105tkiem tych, kt\u00f3rych czeka matura. \"Wakacji nie mamy zamiaru skraca\u0107, uczniowie, nauczyciele, rodzice potrzebuj\u0105 odpoczynku. Tym razem nie od tradycyjnej nauki, tylko od tej formy kszta\u0142cenia na odleg\u0142o\u015b\u0107\" - m\u00f3wi o wakacjach Piontkowski.\n\nPrzypomnijmy, \u017ce w \u015brod\u0119 rano minister edukacji narodowej poruszy\u0142 te\u017c kwesti\u0119 tego, kiedy dzieci wr\u00f3c\u0105 do szko\u0142y. Jak m\u00f3wi\u0142 Piontkowski, na ten moment trudno przedstawi\u0107 dok\u0142adn\u0105 dat\u0119. To, kiedy dzieci wr\u00f3c\u0105 do szko\u0142y, zale\u017cy od tego, jak b\u0119dzie rozwija\u0142a si\u0119 sytuacja epidemiczna w Polsce. Mo\u017cliwe, \u017ce a\u017c do wakacji do szk\u00f3\u0142 nie wr\u00f3c\u0105 ani uczniowie, ani nauczyciele.\n\nPewne jest jedno, niezale\u017cnie od tego, kiedy dzieci wr\u00f3c\u0105 do szko\u0142y, w pierwszej fali b\u0119d\u0105 to najm\u0142odsi uczniowie. - B\u0119dziemy o tym informowali za kilka dni. Trwaj\u0105 rozmowy z premierem i ministrem zdrowia. My\u015blimy g\u0142\u00f3wnie o klasach pocz\u0105tkowych, bo tu opieka ze strony rodzic\u00f3w jest najwi\u0119ksza - m\u00f3wi\u0142 Piontkowski w \"Sygna\u0142ach Dnia\".", "keywords": [], "meta_keywords": ["matura 2020", "kiedy dzieci wr\u00f3c\u0105 do szko\u0142y", "dariusz piontkowski", "egzamin \u00f3smoklasisty"], "tags": ["Wyniki Lotto", "Turcja", "Klaudia Jachira", "egzamin \u00f3smoklasisty", "Sonda\u017c Prezydencki", "W\u0142odzimierz Lenin", "Child Alert", "Gazetki Rossmann", "Szymon Ho\u0142ownia", "Pogoda", "Joanna Lichocka", "Olga Tokarczuk", "kiedy dzieci wr\u00f3c\u0105 do szko\u0142y", "Adolf Hitler", "J\u00f3zef Pi\u0142sudski", "Niedziele Handlowe 2020", "Wiosna Roberta Biedronia", "dariusz piontkowski", "USA", "Hiszpania", "Promocje", "matura 2020", "Francja", "Wybory Prezydenckie 2020", "PRL", "Chiny", "Rosja", "Wypadki samochodowe", "Wojciech Cejrowski", "Niemcy"], "authors": ["Oprac. Bartosz Ko\u0142odziejczyk"], "publish_date": "Wed Apr 22 13:09:00 2020", "summary": "", "article_html": "", "meta_description": "Minister edukacji narodowej poda\u0142 przybli\u017cony termin matur i egzamin\u00f3w \u00f3smoklasisty. Minister Edukacji Narodowej m\u00f3wi\u0142 te\u017c o przygotowaniu arkuszy egzaminacyjnych, wyja\u015bni\u0142 tak\u017ce kwesti\u0119 wakacji, a tak\u017ce", "meta_lang": "pl", "meta_favicon": "https://wiadomosci.wp.pl/MTg3OTE3YjUGUTlnakhvC0UJbQsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEgs4bBALGmwSCzhsEAsabBILOGwQCxpsEnZLETp2fxFiJxNSOz0mHH56UB18ZHMcfWVXCn41fQV7N1UFKWVyBy5lUwd9bX0AKWVVASwyIANjPQRcbSk=", "meta_data": {"gaf": "zghkjhxu", "og": {"site_name": "wiadomosci.wp.pl", "locale": "pl_PL", "url": "https://wiadomosci.wp.pl/matura-2020-dariusz-piontkowski-zdradzil-plany-ws-wakacji-i-egzaminow-6502645980874369a", "type": "article", "title": "Matura 2020. Dariusz Piontkowski zdradzi\u0142 plany ws. wakacji i egzamin\u00f3w", "description": "Minister edukacji narodowej poda\u0142 przybli\u017cony termin matur i egzamin\u00f3w \u00f3smoklasisty. Minister Edukacji Narodowej m\u00f3wi\u0142 te\u017c o przygotowaniu arkuszy egzaminacyjnych, wyja\u015bni\u0142 tak\u017ce kwesti\u0119 wakacji, a tak\u017ce", "image": "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmoDYmBXA38sdwV7YkhVJjggQSgkCB0oJjBDLCMXHT84alI9PUhFfnshWj4kC1I2eyBeLzEDHHtlcAB5N1MEYmd8Cn55U1d2NmhSeWRRHio3IAF_bF8LKWBxUm8p"}, "fb": {"app_id": 196956980412461, "pages": 881296251984605}, "twitter": {"site": "@wirtualnapolska", "domain": "wiadomosci.wp.pl", "card": "summary_large_image", "url": "https://wiadomosci.wp.pl/matura-2020-dariusz-piontkowski-zdradzil-plany-ws-wakacji-i-egzaminow-6502645980874369a", "description": "Minister edukacji narodowej poda\u0142 przybli\u017cony termin matur i egzamin\u00f3w \u00f3smoklasisty. Minister Edukacji Narodowej m\u00f3wi\u0142 te\u017c o przygotowaniu arkuszy egzaminacyjnych, wyja\u015bni\u0142 tak\u017ce kwesti\u0119 wakacji, a tak\u017ce", "image": "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmoDYmBXA38sdwV7YkhVJjggQSgkCB0oJjBDLCMXHT84alI9PUhFfnshWj4kC1I2eyBeLzEDHHtlcAB5N1MEYmd8Cn55U1d2NmhSeWRRHio3IAF_bF8LKWBxUm8p"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "matura 2020, kiedy dzieci wr\u00f3c\u0105 do szko\u0142y, dariusz piontkowski, egzamin \u00f3smoklasisty", "article": {"publisher": "https://www.facebook.com/wiadomosciwppl", "published_time": "2020-04-22T13:09:00.000Z", "modified_time": "2020-04-22T13:32:47.000Z"}, "artice": {"tag": "matura 2020, kiedy dzieci wr\u00f3c\u0105 do szko\u0142y, dariusz piontkowski, egzamin \u00f3smoklasisty"}, "news_keywords": "matura 2020, kiedy dzieci wr\u00f3c\u0105 do szko\u0142y, dariusz piontkowski, egzamin \u00f3smoklasisty", "author": "oprac. Bartosz Ko\u0142odziejczyk", "description": "Minister edukacji narodowej poda\u0142 przybli\u017cony termin matur i egzamin\u00f3w \u00f3smoklasisty. Minister Edukacji Narodowej m\u00f3wi\u0142 te\u017c o przygotowaniu arkuszy egzaminacyjnych, wyja\u015bni\u0142 tak\u017ce kwesti\u0119 wakacji, a tak\u017ce", "msapplication-TileImage": "https://v.wpimg.pl/MTg3OTE3YjUGUTlnakhvIEUJbT0sEWF2EhF1dmp8YmVTBzdlcQdiMElEPz0oVGMkCxx-ZXcFfmdTBXhjaAp5bFUDeWNwC2IyBkUmNypdEiAVUiEnNVI_MQlHEGV8ATVlXgFhJCtUbyk=", "theme-color": "#e1261c"}, "canonical_link": "https://wiadomosci.wp.pl/matura-2020-dariusz-piontkowski-zdradzil-plany-ws-wakacji-i-egzaminow-6502645980874369a"}