{"source_url": "http://fronda.pl", "url": "http://fronda.pl/a/nie-jestes-juz-niewolnikiem-lecz-synem,138522.html", "title": "Nie jeste\u015b ju\u017c niewolnikiem, lecz synem!", "top_image": "https://www.fronda.pl/site_media/media/uploads/article/.thumbnails/jezus_przytula_bog-1200x630.jpg", "meta_img": "https://www.fronda.pl/site_media/media/uploads/article/.thumbnails/jezus_przytula_bog-1200x630.jpg", "images": ["http://fronda.pl/site_media/images/autopromotion/hostel_logo.png", "http://fronda.pl/site_media/images/autopromotion/holland_logo.png", "https://www.fronda.pl/site_media/media/uploads/article/.thumbnails/jezus_przytula_bog-1200x630.jpg", "http://fronda.pl/site_media/images/autopromotion/holender_logo.png", "http://fronda.pl/site_media/images/logo.png", "http://fronda.pl/site_media/media/uploads/article/.thumbnails/jezus_przytula_bog-746x280.jpg\n", "http://fronda.pl/site_media/images/aniol.jpg", "http://fronda.pl/site_media/vendor/facebox/closelabel.png", "http://fronda.pl/site_media/media/uploads/avatar/.thumbnails/default-50x50.png", "http://fronda.pl/site_media/media/uploads/article/.thumbnails/Walesa%20fot%20Olivier%20Ezratty%20cc30-190x100.jpg", "http://fronda.pl/site_media/images/blank.gif", "http://fronda.pl/site_media/images/autopromotion/fort24_logo.png", "http://fronda.pl/site_media/images/facebook.png"], "movies": [], "text": "PIERWSZE CZYTANIE\n\nLb 6, 22-27\n\nB\u0142ogos\u0142awie\u0144stwo Bo\u017ce\n\nCzytanie z Ksi\u0119gi Liczb\n\nPan m\u00f3wi\u0142 do Moj\u017cesza tymi s\u0142owami: \u00abPowiedz Aaronowi i jego synom: Tak oto macie b\u0142ogos\u0142awi\u0107 Izraelitom.\n\nPowiecie im: \u201eNiech ci\u0119 Pan b\u0142ogos\u0142awi i strze\u017ce. Niech Pan rozpromieni oblicze swe nad tob\u0105, niech ci\u0119 obdarzy sw\u0105 \u0142ask\u0105. Niech zwr\u00f3ci ku tobie oblicze swoje i niech ci\u0119 obdarzy pokojem\u201d.\n\nTak b\u0119d\u0105 wzywa\u0107 imienia mojego nad izraelitami, a Ja im b\u0119d\u0119 b\u0142ogos\u0142awi\u0142\u00bb.\n\nDRUGIE CZYTANIE\n\nGa 4, 4-7\n\nB\u00f3g zes\u0142a\u0142 swego Syna, zrodzonego z Niewiasty\n\nCzytanie z Listu \u015awi\u0119tego Paw\u0142a Aposto\u0142a do Galat\u00f3w\n\nBracia:\n\nGdy nadesz\u0142a pe\u0142nia czasu, zes\u0142a\u0142 B\u00f3g Syna swego, zrodzonego z Niewiasty, zrodzonego pod Prawem, aby wykupi\u0142 tych, kt\u00f3rzy podlegali Prawu, by\u015bmy mogli otrzyma\u0107 przybrane synostwo.\n\nNa dow\u00f3d tego, \u017ce jeste\u015bcie synami, B\u00f3g zes\u0142a\u0142 do serc naszych ducha Syna swego, kt\u00f3ry wo\u0142a: \u00abAbba, Ojcze!\u00bb A zatem nie jeste\u015b ju\u017c niewolnikiem, lecz synem. Je\u017celi za\u015b synem, to i dziedzicem z woli Bo\u017cej.\n\nEWANGELIA\n\n\u0141k 2, 16-21\n\nNadano Mu imi\u0119 Jezus\n\nS\u0142owa Ewangelii wed\u0142ug \u015awi\u0119tego \u0141ukasza\n\nPasterze po\u015bpiesznie udali si\u0119 do Betlejem i znale\u017ali Maryj\u0119, J\u00f3zefa oraz le\u017c\u0105ce w \u017c\u0142obie Niemowl\u0119. Gdy Je ujrzeli, opowiedzieli, co im zosta\u0142o objawione o tym dzieci\u0119ciu. A wszyscy, kt\u00f3rzy to s\u0142yszeli, zdumieli si\u0119 tym, co im pasterze opowiedzieli.\n\nLecz Maryja zachowywa\u0142a wszystkie te sprawy i rozwa\u017ca\u0142a je w swoim sercu. A pasterze wr\u00f3cili, wielbi\u0105c i wys\u0142awiaj\u0105c Boga za wszystko, co s\u0142yszeli i widzieli, jak im to zosta\u0142o przedtem powiedziane.\n\nGdy nadszed\u0142 dzie\u0144 \u00f3smy i nale\u017ca\u0142o obrzeza\u0107 dzieci\u0119, nadano Mu imi\u0119 Jezus, kt\u00f3rym Je nazwa\u0142 Anio\u0142, zanim si\u0119 pocz\u0119\u0142o w \u0142onie Matki.", "keywords": [], "meta_keywords": ["B\u00f3g", "wiara", "ko\u015bci\u00f3\u0142", "ewangelia", "b\u0142ogos\u0142awie\u0144stwo", "liturgia"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "B\u00f3g, wiara, ko\u015bci\u00f3\u0142, ewangelia, b\u0142ogos\u0142awie\u0144stwo, liturgia", "og": {"title": "Nie jeste\u015b ju\u017c niewolnikiem, lecz synem!", "type": "article", "image": {"identifier": "https://www.fronda.pl/site_media/media/uploads/article/.thumbnails/jezus_przytula_bog-1200x630.jpg", "width": 1200, "height": 630}, "url": "https://www.fronda.pl/a/nie-jestes-juz-niewolnikiem-lecz-synem,138522.html"}}, "canonical_link": "https://www.fronda.pl/a/nie-jestes-juz-niewolnikiem-lecz-synem,138522.html"}