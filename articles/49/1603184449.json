{"source_url": "https://www.rmf24.pl", "url": "https://www.rmf24.pl/fakty/polska/news-news-rmf-fm-za-falszywymi-alarmami-bombowymi-w-trakcie-zeszl,nId,4487638", "title": "News RMF FM: Za fa\u0142szywymi alarmami bombowymi w trakcie zesz\u0142orocznych matur stoj\u0105 rosyjskie specs\u0142u\u017cby", "top_image": "https://i.iplsc.com/-/000A3TCKABQSSLJ1-C411.jpg", "meta_img": "https://i.iplsc.com/-/000A3TCKABQSSLJ1-C411.jpg", "images": ["https://www.rmf24.pl/s/classic/p.gif", "https://i.iplsc.com/-/000A3TCKABQSSLJ1-C411.jpg", "https://www.rmf24.pl/s/classic/img/facebook-messenger.png", "https://i.iplsc.com/patrol-policji-przed-i-lo-w-rzeszowie/000A3TCHNVEDPEXJ-C123-F4.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/rmf-fm/00073CCEGV5YJQ4C-C326.jpg", "https://www.rmf24.pl/s/classic/img/close.png?c=1", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Za seri\u0105 fa\u0142szywych alarm\u00f3w bombowych podczas zesz\u0142orocznych egzamin\u00f3w maturalnych stoj\u0105 rosyjskie specs\u0142u\u017cby. Jak dowiedzieli si\u0119 reporterzy \u015bledczy RMF FM, takie s\u0105 pierwszoplanowe ustalenia polskich \u015bledczych badaj\u0105cych ten internetowy atak. Przypomnijmy, \u017ce w trakcie egzamin\u00f3w maturalnych maile z gro\u017abami dotar\u0142y do prawie 700 szk\u00f3\u0142 w ca\u0142ej Polsce.\n\nPatrol policji przed I LO w Rzeszowie / Dariusz Delmanowicz / PAP\n\n\u015aledczy wskazuj\u0105 na Rosjan na podstawie szczeg\u00f3\u0142owych analiz po\u0142\u0105cze\u0144 internetowych. Dok\u0142adnie badanie tre\u015bci e-maili z fa\u0142szywymi informacjami naprowadzi\u0142o naszych ekspert\u00f3w na serwery usytuowane w Sankt Petersburgu.\n\nUstalono, \u017ce by\u0142y ju\u017c w przesz\u0142o\u015bci wykorzystywane do rozsy\u0142ania r\u00f3\u017cnych tre\u015bci, kt\u00f3re mia\u0142y wywo\u0142a\u0107 zamieszanie w r\u00f3\u017cnych cz\u0119\u015bciach \u015bwiata. Uda\u0142o si\u0119 te\u017c ustali\u0107 autor\u00f3w ca\u0142ej akcji - to osoby zalogowane na kontach wykorzystywanych przez GRU - rosyjski wywiad wojskowy.\n\nJak przebiega\u0142a akcja?\n\nNa rosyjskich kontach wykorzystywanych przez tamtejsze specs\u0142u\u017cby pojawi\u0142y si\u0119 komunikaty z fa\u0142szywymi alarmami - to by\u0142o kilka szablon\u00f3w. Moderator namawia\u0142 internaut\u00f3w do rozsy\u0142ania ich do poszczeg\u00f3lnych szk\u00f3\u0142, w kt\u00f3rych mia\u0142y si\u0119 odby\u0107 matury.\n\nReszt\u0119 wykonali ju\u017c nie\u015bwiadomi, \u017ce dzia\u0142aj\u0105 dla Rosjan internauci, kt\u00f3rzy zainspirowani rozsy\u0142ali fa\u0142szywe informacje. Cz\u0119\u015b\u0107 alarm\u00f3w wysy\u0142anych by\u0142o te\u017c z automatycznych kont.\n\nO co chodzi w takich dzia\u0142aniach?\n\nTen cyberatak na zesz\u0142oroczne matury, wygl\u0105da na element dzia\u0142a\u0144 hybrydowych Rosji przeciwko Polsce - m\u00f3wi RMF FM by\u0142y szef Agencji Wywiadu Grzegorz Ma\u0142ecki. W takich dzia\u0142aniach chodzi o wprowadzeni chaosu w kluczowych dla pa\u0144stwa instytucjach. Po drugie, to testowanie polskich system\u00f3w cyberobrony. Dzi\u0119ki temu testuje si\u0119 nasze zdolno\u015bci i identyfikuje si\u0119 procedury reagowania, sprawno\u015b\u0107 tych struktur, a przede wszystkim dojrza\u0142o\u015b\u0107 ca\u0142ego systemu - zwraca uwag\u0119 ekspert.\n\nSpecs\u0142u\u017cby wykorzystuj\u0105 te\u017c tego rodzaju dzia\u0142ania, do odwracania uwagi od operacji prowadzonych w zupe\u0142nie innych obszarach.\n\nTrzeba jednak zaznaczy\u0107, \u017ce takie ataki, to tylko element dzia\u0142a\u0144 hybrydowych, na kt\u00f3re sk\u0142adaj\u0105 si\u0119 te\u017c mi\u0119dzy innymi oddzia\u0142ywanie polityczne, czy informacyjne - na przyk\u0142ad poprzez media. Te dzia\u0142ania mo\u017cemy okre\u015bli\u0107 jako poligon do\u015bwiadczalny pod k\u0105tem operacji militarnych, ale pami\u0119tajmy te\u017c, \u017ce to, co nazywamy wojn\u0105 hybrydow\u0105, czy dzia\u0142aniami hybrydowymi, to mieszanka wykorzystania r\u00f3\u017cnego rodzaju instrument\u00f3w pa\u0144stwa. Mieszanka dzia\u0142a\u0144 militarnych ze strukturami wywiadowczymi, politycznymi, czy te\u017c informacyjnymi - stwierdzi\u0142 ekspert.\n\nIch istot\u0105 jest to, \u017ce one s\u0105 realizowane poni\u017cej progu wojny, progu konfliktu zbrojnego, w zwi\u0105zku z tym nie mo\u017cemy tego traktowa\u0107 w kategoriach agresji na pa\u0144stwo - m\u00f3wi Ma\u0142ecki.\n\nTwierdzi te\u017c, \u017ce wci\u0105\u017c nie jeste\u015bmy w stanie w pe\u0142ni wyprzedzaj\u0105co zareagowa\u0107 na takie ataki. Tym bardziej - jak doda\u0142 - \u017ce Rosja, to \u015bwiatowy lider w stosowaniu tego rodzaju technik oddzia\u0142ywania.", "keywords": [], "meta_keywords": [""], "tags": [], "authors": ["Rmf Fm", "Krzysztof Zasada", "Marek Balawajder", "Arkadiusz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "seri\u0105, fa\u0142szywych, alarm\u00f3w, bombowych, podczas, zesz\u0142orocznych, egzamin\u00f3w, maturalnych, stoj\u0105, rosyjskie, specs\u0142u\u017cby, dowiedzieli, reporterzy, \u015bledczy, takie, pierwszoplanowe, ustalenia, polskich, \u015bledczych, badaj\u0105cych, internetowy, atak, Przypomnijmy, trakcie, maile", "Description": "News RMF FM: Za fa\u0142szywymi alarmami bombowymi w trakcie zesz\u0142orocznych matur stoj\u0105 rosyjskie specs\u0142u\u017cby - RMF24.pl - Za seri\u0105 fa\u0142szywych alarm\u00f3w bombowych podczas zesz\u0142orocznych egzamin\u00f3w maturalnych stoj\u0105 rosyjskie specs\u0142u\u017cby. Jak dowiedzieli si\u0119", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A3TCKABQSSLJ1-C411.jpg"}, "og": {"type": "article", "title": "News RMF FM: Za fa\u0142szywymi alarmami bombowymi w trakcie zesz\u0142orocznych matur stoj\u0105 rosyjskie specs\u0142u\u017cby", "description": "Za seri\u0105 fa\u0142szywych alarm\u00f3w bombowych podczas zesz\u0142orocznych egzamin\u00f3w maturalnych stoj\u0105 rosyjskie specs\u0142u\u017cby. Jak dowiedzieli si\u0119 reporterzy \u015bledczy RMF FM, takie s\u0105 pierwszoplanowe ustalenia polskich \u015bledczych badaj\u0105cych ten internetowy atak. Przypomnijmy, \u017ce w trakcie egzamin\u00f3w maturalnych maile z gro\u017abami dotar\u0142y do prawie 700 szk\u00f3\u0142 w ca\u0142ej Polsce.", "image": "https://i.iplsc.com/-/000A3TCKABQSSLJ1-C411.jpg", "url": "https://www.rmf24.pl/fakty/polska/news-news-rmf-fm-za-falszywymi-alarmami-bombowymi-w-trakcie-zeszl,nId,4487638"}, "news_keywords": "RMF24.pl, matury 2019, alarmy bombowe, RMF FM, rosyjskie specs\u0142u\u017cby, S\u0142u\u017cby specjalne, \u015aledztwo, polska, fakty, najnowsze", "article": {"section": "documentation"}}, "canonical_link": "https://www.rmf24.pl/fakty/polska/news-news-rmf-fm-za-falszywymi-alarmami-bombowymi-w-trakcie-zeszl,nId,4487638"}