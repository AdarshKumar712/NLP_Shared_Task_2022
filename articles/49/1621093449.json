{"source_url": "https://www.rmf24.pl", "url": "https://www.rmf24.pl/fakty/swiat/news-protest-przed-ambasada-usa-w-berlinie-liczba-uczestnikow-zas,nId,4526487", "title": "Protest przed ambasad\u0105 USA w Berlinie. Liczba uczestnik\u00f3w zaskoczy\u0142a s\u0142u\u017cby", "top_image": "https://i.iplsc.com/-/000A5SYY2LR48SA5-C411.jpg", "meta_img": "https://i.iplsc.com/-/000A5SYY2LR48SA5-C411.jpg", "images": ["https://i.iplsc.com/berlin-protest-przed-ambasada-usa/000A5SXIPLUK7C6S-C461.jpg", "https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://i.iplsc.com/uczestnicy-protestu/000A5SYZRW8ITLIS-C123-F4.jpg", "https://i.iplsc.com/berlin-protest-przed-ambasada-usa/000A5SX2II2QIDBH-C427.jpg", "https://i.iplsc.com/berlin-protest-przed-ambasada-usa/000A5SXD6NRWBUAV-C427.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/-/000A5SYY2LR48SA5-C411.jpg", "https://i.iplsc.com/pap/0009A6098CYXTC6T-C326.jpg", "https://i.iplsc.com/berlin-protest-przed-ambasada-usa/000A5SXFO5P4I6B6-C427.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://i.iplsc.com/berlin-protest-przed-ambasada-usa/000A5SXK89J2LS9W-C427.jpg", "https://www.rmf24.pl/s/classic/ajax-loader.gif"], "movies": [], "text": "Oko\u0142o 2 tysi\u0119cy os\u00f3b wzi\u0119\u0142o udzia\u0142 w demonstracji przed gmachem ambasady USA w Berlinie. Demonstranci protestowali przeciwko rasizmowi i brutalno\u015bci policji, kt\u00f3rej symbolem sta\u0142a si\u0119 \u015bmier\u0107 Afroamerykanina George'a Floyda w Minneapolis.\n\nUczestnicy protestu / Michele Tantussi / PAP/EPA\n\nJak przyzna\u0142a rzeczniczka niemieckiej policji, liczebno\u015b\u0107 zgromadzenia zorganizowanego poprzez media spo\u0142eczno\u015bciowe zaskoczy\u0142a s\u0142u\u017cby. Manifestacja przebieg\u0142a jednak spokojnie, a demonstranci w maskach ochronnych z powodu pandemii koronawirusa wznosili has\u0142a z \u017c\u0105daniem ukarania winnych \u015bmierci Floyda.\n\nWiele os\u00f3b przynios\u0142o te\u017c transparenty z napisem \"Nie mog\u0119 oddycha\u0107\". To nawi\u0105zanie do ostatnich s\u0142\u00f3w Floyda, kt\u00f3ry zmar\u0142 w poniedzia\u0142ek w Minneapolis po brutalnej interwencji policji. Nagranie ukazuj\u0105ce policjanta kl\u0119cz\u0105cego na szyi m\u0119\u017cczyzny, kt\u00f3ry b\u0142aga\u0142 o pomoc sta\u0142o si\u0119 zarzewiem gwa\u0142townych protest\u00f3w i zamieszek w Minneapolis, a potem te\u017c w innych ameryka\u0144skich miastach.\n\n\n\nZgromadzenie przed ambasad\u0105 USA by\u0142o najliczniejsz\u0105 spo\u015br\u00f3d kilku demonstracji organizowanych w sobot\u0119 w niemieckiej stolicy w sprawie \u015bmierci Floyda.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Magdalena Party\u0142a"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Oko\u0142o, tysi\u0119cy, os\u00f3b, wzi\u0119\u0142o, udzia\u0142, demonstracji, przed, gmachem, ambasady, Berlinie, Demonstranci, protestowali, przeciwko, rasizmowi, brutalno\u015bci, policji, kt\u00f3rej, symbolem, sta\u0142a, \u015bmier\u0107, Afroamerykanina, Georgea, Floyda", "Description": "Protest przed ambasad\u0105 USA w Berlinie. Liczba uczestnik\u00f3w zaskoczy\u0142a s\u0142u\u017cby - RMF24.pl - Oko\u0142o 2 tysi\u0119cy os\u00f3b wzi\u0119\u0142o udzia\u0142 w demonstracji przed gmachem ambasady USA w Berlinie. Demonstranci protestowali przeciwko rasizmowi i brutalno\u015bci policji, kt\u00f3rej", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A5SYY2LR48SA5-C411.jpg"}, "og": {"type": "article", "title": "Protest przed ambasad\u0105 USA w Berlinie. Liczba uczestnik\u00f3w zaskoczy\u0142a s\u0142u\u017cby", "description": "Oko\u0142o 2 tysi\u0119cy os\u00f3b wzi\u0119\u0142o udzia\u0142 w demonstracji przed gmachem ambasady USA w Berlinie. Demonstranci protestowali przeciwko rasizmowi i brutalno\u015bci policji, kt\u00f3rej symbolem sta\u0142a si\u0119 \u015bmier\u0107 Afroamerykanina George'a Floyda w Minneapolis.", "image": "https://i.iplsc.com/-/000A5SYY2LR48SA5-C411.jpg", "url": "https://www.rmf24.pl/fakty/swiat/news-protest-przed-ambasada-usa-w-berlinie-liczba-uczestnikow-zas,nId,4526487"}, "news_keywords": "RMF24.pl, \u015bwiat, fakty, najnowsze, magdalena party\u0142a - redaktor, magdalena party\u0142a - dziennikarz", "article": {"section": "documentation"}}, "canonical_link": "https://www.rmf24.pl/fakty/swiat/news-protest-przed-ambasada-usa-w-berlinie-liczba-uczestnikow-zas,nId,4526487"}