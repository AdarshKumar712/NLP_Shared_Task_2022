{"source_url": "https://web.archive.org", "url": "https://web.archive.org/web/20200404083536id_/https://wiadomosci.dziennik.pl/polityka/artykuly/6475461,koronawirus-wybory-prezydenckie-szymon-holownia.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Ho\u0142ownia: Kaczy\u0144ski bawi si\u0119, podczas gdy my walczymy o \u017cycie", "top_image": "https://ocdn.eu/pulscms-transforms/1/DfpktkuTURBXy9kNzkwZWZmYS0yMmQ4LTRiYTYtOGU2NC1mNTUxZDg2N2I1NDcuanBlZ5GTBc0EsM0CdA", "meta_img": "https://ocdn.eu/pulscms-transforms/1/DfpktkuTURBXy9kNzkwZWZmYS0yMmQ4LTRiYTYtOGU2NC1mNTUxZDg2N2I1NDcuanBlZ5GTBc0EsM0CdA", "images": ["https://ocdn.eu/pulscms-transforms/1/DfpktkuTURBXy9kNzkwZWZmYS0yMmQ4LTRiYTYtOGU2NC1mNTUxZDg2N2I1NDcuanBlZ5GTBc0EsM0CdA", "https://ocdn.eu/pulscms/MDA_/9d551d7f5f62499c89213f0135191fea.png", "https://ocdn.eu/pulscms-transforms/1/bl2k9kuTURBXy9kNzkwZWZmYS0yMmQ4LTRiYTYtOGU2NC1mNTUxZDg2N2I1NDcuanBlZ5GTBc0DFM0BvIGhMAE", "https://web.archive.org/web/20200404083536id_/https://wiadomosci.dziennik.pl/polityka/artykuly/6475461,koronawirus-wybory-prezydenckie-szymon-holownia.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "data:"], "movies": [], "text": "Ho\u0142ownia na konferencji prasowej przestrzega\u0142, \u017ce w zwi\u0105zku z epidemi\u0105 koronawirusa wchodzimy w miesi\u0105c, kt\u00f3ry b\u0119dzie najtrudniejszym miesi\u0105cem dla polskiej gospodarki od lat. To jest miesi\u0105c, w kt\u00f3rym wielu Polak\u00f3w ju\u017c otrzyma\u0142o wypowiedzenia, a wielu jeszcze za chwil\u0119 je otrzyma - m\u00f3wi\u0142 Ho\u0142ownia.\n\nReklama\n\nOceni\u0142, \u017ce przygotowana przez rz\u0105d tarcza antykryzysowa nie rozwi\u0105\u017ce obecnych problem\u00f3w i nie wychodzi na przeciw ludziom, kt\u00f3rzy dzisiaj id\u0105 na bezrobocie. Tymczasem - jak stwierdzi\u0142 - prezes PiS Jaros\u0142aw Kaczy\u0144ski \"bawi si\u0119, podczas kiedy my walczymy o \u017cycie\", forsuj\u0105c przeprowadzenie wybor\u00f3w prezydenckich 10 maja.\n\nWybor\u00f3w 10 maja nie da si\u0119 przeprowadzi\u0107, nie ma takiej fizycznej mo\u017cliwo\u015bci, oczywi\u015bcie mo\u017cna to robi\u0107 przy u\u017cyciu wojska, policji, mo\u017cna powymienia\u0107 samorz\u0105dowc\u00f3w na komisarzy, kt\u00f3rych przy\u015ble rz\u0105d, (ale) nadal pozostanie otwarta kwestia, sk\u0105d wzi\u0105\u0107 listonoszy, \u017ceby obs\u0142u\u017cyli ca\u0142y ten proces, pozostanie otwarta kwestia, co z prawami wyborczymi Polak\u00f3w za granic\u0105, kt\u00f3rym projekt z\u0142o\u017cony wczoraj przez PiS zamierza przyzna\u0107 r\u00f3wnie\u017c prawo do powszechnego g\u0142osowania korespondencyjnego, w jaki spos\u00f3b to wyegzekwowa\u0107, nie ma takiej fizycznej mo\u017cliwo\u015bci - m\u00f3wi\u0142 Ho\u0142ownia.\n\nO\u015bwiadczy\u0142, \u017ce je\u015bli wybory odb\u0119d\u0105 si\u0119 10 maja, to nie b\u0119d\u0105 ani r\u00f3wne, ani powszechne. Prezydent wybrany w tych wyborach b\u0119dzie nielegalnie wybranym prezydentem Rzeczypospolitej Polskiej, a te wybory b\u0119d\u0105 po prostu nielegalne, ich wa\u017cno\u015b\u0107 nie powinna by\u0107 uznana - powiedzia\u0142 Ho\u0142ownia.\n\nDoda\u0142, \u017ce by\u0107 mo\u017ce rz\u0105d i PiS \"w jakim\u015b akcie szale\u0144stwa, jest na to 10 proc. szans, zdecyduj\u0105 si\u0119 wybory 10 maja pod broni\u0105, z komisarzami politycznymi przy 10-procentowej frekwencji przeprowadzi\u0107\".\n\nPos\u0142owie PiS z\u0142o\u017cyli we wtorek w Sejmie projekt ustawy ws. szczeg\u00f3lnych zasad przeprowadzania g\u0142osowania korespondencyjnego w wyborach prezydenckich zarz\u0105dzonych w 2020 r., zgodnie z kt\u00f3rym w wyborach tych mo\u017cliwo\u015b\u0107 g\u0142osowania korespondencyjnego ma przys\u0142ugiwa\u0107 wszystkim wyborcom.\n\nW uzasadnieniu projektu ustawy dot. g\u0142osowania korespondecyjnego autorzy ocenili, \u017ce w zwi\u0105zku z rozprzestrzenianiem koronawirusa, og\u0142oszonym stanem epidemii, a wcze\u015bniej zagro\u017cenia epidemicznego, istnieje pilna potrzeba wprowadzenia szczeg\u00f3lnych rozwi\u0105za\u0144 w zakresie modyfikacji niekt\u00f3rych przepis\u00f3w Kodeksu wyborczego.", "keywords": [], "meta_keywords": [""], "tags": [], "authors": ["Buraki Z Poko", "Bezsilni W Kupie", "Ty Nic Nie Umiesz", "To Jest Czrk \u0141", "Czytanie Z Twarzy", "Suweren", "Krzysztof M."], "publish_date": "Wed Apr  1 14:11:33 2020", "summary": "", "article_html": "", "meta_description": "Je\u015bli wybory prezydenckie odb\u0119d\u0105 si\u0119 10 maja, to nie b\u0119d\u0105 one ani r\u00f3wne, ani powszechne; b\u0119d\u0105 nielegalne, a wybrany w nich prezydent b\u0119dzie wybrany nielegalnie - oceni\u0142 kandydat na prezydenta Szymon Ho\u0142ownia. Jak m\u00f3wi\u0142, nie da si\u0119 m.in. zagwarantowa\u0107 praw wyborczych Polakom za granic\u0105.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "e99fa7e7-ed14-4806-933b-05e50d5c9784", "pkg-uuid": "e99fa7e7-ed14-4806-933b-05e50d5c9784", "serviceUuid": "86dd851f-edb7-4e66-8829-57dac10280ad", "description": "Je\u015bli wybory prezydenckie odb\u0119d\u0105 si\u0119 10 maja, to nie b\u0119d\u0105 one ani r\u00f3wne, ani powszechne; b\u0119d\u0105 nielegalne, a wybrany w nich prezydent b\u0119dzie wybrany nielegalnie - oceni\u0142 kandydat na prezydenta Szymon Ho\u0142ownia. Jak m\u00f3wi\u0142, nie da si\u0119 m.in. zagwarantowa\u0107 praw wyborczych Polakom za granic\u0105.", "og": {"title": "Ho\u0142ownia: Kaczy\u0144ski bawi si\u0119, podczas gdy my walczymy o \u017cycie", "description": "Je\u015bli wybory prezydenckie odb\u0119d\u0105 si\u0119 10 maja, to nie b\u0119d\u0105 one ani r\u00f3wne, ani powszechne; b\u0119d\u0105 nielegalne, a wybrany w nich prezydent b\u0119dzie wybrany nielegalnie - oceni\u0142 kandydat na prezydenta Szymon Ho\u0142ownia. Jak m\u00f3wi\u0142, nie da si\u0119 m.in. zagwarantowa\u0107 praw wyborczych Polakom za granic\u0105.", "image": {"identifier": "https://ocdn.eu/pulscms-transforms/1/DfpktkuTURBXy9kNzkwZWZmYS0yMmQ4LTRiYTYtOGU2NC1mNTUxZDg2N2I1NDcuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/polityka/artykuly/6475461,koronawirus-wybory-prezydenckie-szymon-holownia.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-04-01 14:11:33+0200"}, "twitter": {"card": "summary_large_image", "description": "Je\u015bli wybory prezydenckie odb\u0119d\u0105 si\u0119 10 maja, to nie b\u0119d\u0105 one ani r\u00f3wne, ani powszechne; b\u0119d\u0105 nielegalne, a wybrany w nich prezydent b\u0119dzie wybrany nielegalnie - oceni\u0142 kandydat na prezydenta Szymon Ho\u0142ownia. Jak m\u00f3wi\u0142, nie da si\u0119 m.in. zagwarantowa\u0107 praw wyborczych Polakom za granic\u0105.", "title": "Ho\u0142ownia: Kaczy\u0144ski bawi si\u0119, podczas gdy my walczymy o \u017cycie", "image": "https://ocdn.eu/pulscms-transforms/1/DfpktkuTURBXy9kNzkwZWZmYS0yMmQ4LTRiYTYtOGU2NC1mNTUxZDg2N2I1NDcuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/polityka/artykuly/6475461,koronawirus-wybory-prezydenckie-szymon-holownia.html"}