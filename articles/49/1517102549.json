{"source_url": "https://tvn24.pl", "url": "https://tvn24.pl/polska/wybory-prezydenckie-2020-dokumenty-sztabow-wyborczych-czworga-kandydatow-w-pkw-3908708?source=rss", "title": "Dokumenty czworga kandydat\u00f3w z\u0142o\u017cone w PKW", "top_image": "https://tvn24.pl/najnowsze/cdn-zdjecie-ivx64y-pkw-3913204/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-ivx64y-pkw-3913204/alternates/LANDSCAPE_1280", "images": ["https://tvn24.pl/najnowsze/cdn-zdjecie-ivx64y-pkw-3913204/alternates/LANDSCAPE_1280"], "movies": [], "text": "W poniedzia\u0142ek z\u0142o\u017cone zosta\u0142y dokumenty konieczne do rejestracji komitetu wyborczego kandydatki PO na prezydenta Ma\u0142gorzaty Kidawy-B\u0142o\u0144skiej - poinformowali rzecznik sztabu wyborczego Adam Sz\u0142apka i pos\u0142anka Aleksandra Gajewska. Dokumenty z\u0142o\u017cy\u0142 te\u017c niezale\u017cny kandydat Szymon Ho\u0142ownia. PKW zarejestrowa\u0142a r\u00f3wnie\u017c komitety wyborcze W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Wybory odb\u0119d\u0105 si\u0119 10 maja.\n\n- Ruszamy, jeste\u015bmy pewni, \u017ce te wybory b\u0119d\u0105 wygrane, pani marsza\u0142ek jest codziennie w r\u00f3\u017cnych miejscach w Polsce - powiedzia\u0142 rzecznik sztabu wyborczego Adam Sz\u0142apka przed siedzib\u0105 Pa\u0144stwowej Komisji Wyborczej. Razem z pos\u0142ank\u0105 Aleksandr\u0105 Gajewsk\u0105 poinformowali, \u017ce w poniedzia\u0142ek z\u0142o\u017cone zosta\u0142y dokumenty konieczne do rejestracji komitetu wyborczego kandydatki PO na prezydenta Ma\u0142gorzaty Kidawy-B\u0142o\u0144skiej.\n\nMa\u0142gorzata Kidawa-B\u0142o\u0144ska przemawia podczas Rady Krajowej PO w Warszawie PAP/Tomasz Gzell\n\n- Jeste\u015bmy gotowi, zmotywowani i chcemy zmiany w Pa\u0142acu Prezydenckim, wierzymy, \u017ce t\u0119 zmian\u0119 mo\u017ce przeprowadzi\u0107 w\u0142a\u015bnie Ma\u0142gorzata Kidawa-B\u0142o\u0144ska - powiedzia\u0142a Aleksandra Gajewska.\n\nMa\u0142gorzata Kidawa-B\u0142o\u0144ska zaprezentowa\u0142a sw\u00f3j sztab wyborczy 06.02| Europose\u0142 Bartosz Ar\u0142ukowicz pokieruje kampani\u0105 kandydatki PO na prezydenta Ma\u0142gorzaty Kidawy-B\u0142o\u0144skiej. W sztabie wyborczym pracowa\u0107 b\u0119d\u0105 m.in. Izabela Leszczyna, Monika Wielichowska, Tomasz Siemoniak i Adam Sz\u0142apka. Operacyjnie sztabem na zarz\u0105dza\u0107 Micha\u0142 Gramatyka.\n\nTVN24\n\nJak poinformowano, pod wnioskiem o zarejestrowanie komitetu wyborczego z\u0142o\u017cono 3 tys. podpis\u00f3w (wymagane minimum to tysi\u0105c podpis\u00f3w). Sz\u0142apka i Gajewska nie chcieli powiedzie\u0107, ile podpis\u00f3w pod kandydatur\u0105 Kidawy-B\u0142o\u0144skiej chc\u0105 zebra\u0107, skoro np. prezydent Andrzej Duda ma zebra\u0107 milion.\n\n- My si\u0119 \u015bcigamy na g\u0142osy wyborc\u00f3w, nie b\u0119dziemy si\u0119 \u015bciga\u0107 na list\u0119 zebranych podpis\u00f3w. Chcemy zaanga\u017cowa\u0107 jak najwi\u0119ksz\u0105 liczb\u0119 os\u00f3b, \u017ceby te podpisy zebra\u0107 - powiedzia\u0142 Sz\u0142apka.\n\nW\u0142adys\u0142aw Kosiniak-Kamysz na ul. Piotrkowskiej w \u0141odzi PAP/Grzegorz Micha\u0142owski\n\nZarejestrowane komitety Kosiniaka-Kamysza i Bosaka\n\nPKW zarejestrowa\u0142a r\u00f3wnie\u017c w poniedzia\u0142ek komitety wyborcze W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja).\n\nZawiadomienia o utworzeniu komitet\u00f3w wyborczych Kosiniaka-Kamysza i Bosaka wp\u0142yn\u0119\u0142y do PKW w pi\u0105tek.\n\nKrzysztof Bosak i rzeczniczka jego kampanii wyborczej Anna Bry\u0142ka PAP/Wojciech Olku\u015bnik\n\nHo\u0142ownia z\u0142o\u017cy\u0142 dokumenty\n\nSzymon Ho\u0142ownia, kandydat niezale\u017cny, w poniedzia\u0142ek po po\u0142udniu z\u0142o\u017cy\u0142 w Pa\u0144stwowej Komisji Wyborczej wymagane dokumenty. - To bardzo wa\u017cny dzie\u0144, ju\u017c na starcie kampanii pierwsza bardzo oficjalna czynno\u015b\u0107 - powiedzia\u0142.\n\nHo\u0142ownia doda\u0142, \u017ce do swojego komitetu wyborczego zaprosi\u0142 bliskie mu osoby. - To nie s\u0105 ludzie z pierwszych stron polityki. To s\u0105 lekarze, ludzie kultury, dzia\u0142acze spo\u0142eczni - powiedzia\u0142. Na konferencji wymieni\u0142 mi\u0119dzy innymi Janin\u0119 Ochojsk\u0105, europos\u0142ank\u0119 Koalicji Europejskiej, za\u0142o\u017cycielk\u0119 Polskiej Akcji Humanitarnej, kt\u00f3r\u0105 - jak powiedzia\u0142 - \"niezwykle ceni\".\n\nSzymon Ho\u0142ownia przed Pa\u0144stwow\u0105 Komisj\u0105 Wyborcz\u0105 PAP/Pawe\u0142 Supernak\n\nKto mo\u017ce utworzy\u0107 komitet?\n\nKomitet wyborczy kandydata na prezydenta mo\u017ce utworzy\u0107 co najmniej 15 obywateli maj\u0105cych prawo wybierania. Do utworzenia komitetu wymagane s\u0105: pisemna zgoda kandydata na kandydowanie oraz na utworzenie jego komitetu. Kandydaci urodzeni przed 1 sierpnia 1972 r. musz\u0105 do\u0142\u0105czy\u0107 o\u015bwiadczenie lustracyjne.\n\nPonadto, do zg\u0142oszenia do\u0142\u0105cza si\u0119 podpisy 1000 obywateli popieraj\u0105cych kandydata. Na utworzenie komitetu wyborczego jest czas do 16 marca.\n\nPKW ma trzy dni na wydanie postanowienia o przyj\u0119ciu zawiadomienia ws. utworzenia komitetu wyborczego (czyli na tzw. rejestracj\u0119 komitetu) albo daje pe\u0142nomocnikowi trzy dni na usuni\u0119cie wad zg\u0142oszenia. Dopiero po rejestracji komitetu przez Pa\u0144stwow\u0105 Komisj\u0119 Wyborcz\u0105, mo\u017ce on prowadzi\u0107 agitacj\u0119, a tak\u017ce pozyskiwanie i wydatkowanie \u015brodk\u00f3w.\n\nPrzem\u00f3wienie Ma\u0142gorzaty Kidawy-B\u0142o\u0144skiej 08.02 |Totalna opozycja to nie jest dobre rozwi\u0105zanie; ja nie b\u0119d\u0119 ani totalna, ani boja\u017aliwa - zadeklarowa\u0142a w sobot\u0119 kandydatka PO na prezydenta Ma\u0142gorzata Kidawa-B\u0142o\u0144ska podczas posiedzenia Rady Krajowej PO.\n\nTVN24\n\nWybory 10 maja\n\nDo PKW wp\u0142yn\u0119\u0142y te\u017c ju\u017c zawiadomienia o utworzeniu komitet\u00f3w wyborczych kandydat\u00f3w na prezydenta Krzysztofa Bosaka (Konfederacja) i W\u0142adys\u0142awa Kosiniaka-Kamysza (PSL). Poza nimi i Kidaw\u0105-B\u0142o\u0144sk\u0105 w wyborach zamierzaj\u0105 wystartowa\u0107 tak\u017ce m.in.: urz\u0119duj\u0105cy prezydent Andrzej Duda, Robert Biedro\u0144 (Lewica) oraz Szymon Ho\u0142ownia (kandydat niezale\u017cny).\n\nAby zarejestrowa\u0107 kandydata w wyborach prezydenckich, trzeba zebra\u0107 minimum 100 tys. podpis\u00f3w; jest na to czas do 26 marca.\n\nWybory prezydenckie odb\u0119d\u0105 si\u0119 10 maja; je\u015bli \u017caden z kandydat\u00f3w nie uzyska ponad po\u0142owy wa\u017cnie oddanych g\u0142os\u00f3w, 24 maja odb\u0119dzie si\u0119 druga tura wybor\u00f3w.\n\nSonda\u017c prezydencki dla \"Fakt\u00f3w\" TVN i TVN24\n\nJak wynika z najnowszego sonda\u017cu przeprowadzonego przez Kantar dla \"Fakt\u00f3w\" TVN i TVN24, 44 procent ankietowanych deklaruje, \u017ce w tegorocznych wyborach prezydenckich odda\u0142oby sw\u00f3j g\u0142os na ubiegaj\u0105cego si\u0119 o reelekcj\u0119 Andrzeja Dud\u0119. Na drugim miejscu znalaz\u0142aby si\u0119 Ma\u0142gorzata Kidawa-B\u0142o\u0144ska (PO) z 24-procentowym poparciem.\n\nKandydata niezale\u017cnego Szymona Ho\u0142owni\u0119 wskaza\u0142o 9 procent badanych, a na Roberta Biedronia (Lewica) - 8 procent. 4 procent respondent\u00f3w twierdzi, \u017ce zag\u0142osowa\u0142oby na W\u0142adys\u0142awa Kosiniaka-Kamysza (PSL), a 3 procent badanych, \u017ce na Krzysztofa Bosaka (Konfederacja).\n\nGdyby dosz\u0142o do drugiej tury i spotka\u0142aby si\u0119 w niej dw\u00f3jka Andrzej Duda - Ma\u0142gorzata Kidawa-B\u0142o\u0144ska, to 54 procent badanych sw\u00f3j g\u0142os odda\u0142oby na obecnego prezydenta, a 42 procent - na wicemarsza\u0142ek Sejmu.\n\nmart\\mtom\n\n\u0179r\u00f3d\u0142o: PAP, TVN24", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "W poniedzia\u0142ek z\u0142o\u017cone zosta\u0142y dokumenty konieczne do rejestracji komitetu wyborczego kandydatki PO na prezydenta Ma\u0142gorzaty Kidawy-B\u0142o\u0144skiej - poinformowali rzecznik sztabu wyborczego Adam Sz\u0142apka i pos\u0142anka Aleksandra Gajewska. Dokumenty z\u0142o\u017cy\u0142 te\u017c niezale\u017cny kandydat Szymon Ho\u0142ownia. PKW zarejestrowa\u0142a r\u00f3wnie\u017c komitety wyborcze W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Wybory odb\u0119d\u0105 si\u0119 10 maja.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "W poniedzia\u0142ek z\u0142o\u017cone zosta\u0142y dokumenty konieczne do rejestracji komitetu wyborczego kandydatki PO na prezydenta Ma\u0142gorzaty Kidawy-B\u0142o\u0144skiej - poinformowali rzecznik sztabu wyborczego Adam Sz\u0142apka i pos\u0142anka Aleksandra Gajewska. Dokumenty z\u0142o\u017cy\u0142 te\u017c niezale\u017cny kandydat Szymon Ho\u0142ownia. PKW zarejestrowa\u0142a r\u00f3wnie\u017c komitety wyborcze W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Wybory odb\u0119d\u0105 si\u0119 10 maja.", "mobile-web-app-capable": "yes", "theme-color": "#000", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "website", "site_name": "TVN24", "url": "https://tvn24.pl/polska/wybory-prezydenckie-2020-dokumenty-sztabow-wyborczych-czworga-kandydatow-w-pkw-3908708", "title": "Dokumenty czworga kandydat\u00f3w z\u0142o\u017cone w PKW", "description": "W poniedzia\u0142ek z\u0142o\u017cone zosta\u0142y dokumenty konieczne do rejestracji komitetu wyborczego kandydatki PO na prezydenta Ma\u0142gorzaty Kidawy-B\u0142o\u0144skiej - poinformowali rzecznik sztabu wyborczego Adam Sz\u0142apka i pos\u0142anka Aleksandra Gajewska. Dokumenty z\u0142o\u017cy\u0142 te\u017c niezale\u017cny kandydat Szymon Ho\u0142ownia. PKW zarejestrowa\u0142a r\u00f3wnie\u017c komitety wyborcze W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Wybory odb\u0119d\u0105 si\u0119 10 maja.", "image": "https://tvn24.pl/najnowsze/cdn-zdjecie-ivx64y-pkw-3913204/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-ivx64y-pkw-3913204/alternates/LANDSCAPE_1280"}, "next-head-count": 51}, "canonical_link": "https://tvn24.pl/polska/wybory-prezydenckie-2020-dokumenty-sztabow-wyborczych-czworga-kandydatow-w-pkw-3908708"}