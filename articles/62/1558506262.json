{"source_url": "https://www.durushaber.com.tr", "url": "https://www.durushaber.com.tr/yasam/profesorden-yikici-bir-deprem-uyarisi-h44883.html", "title": "Profes\u00f6rden y\u0131k\u0131c\u0131 bir deprem uyar\u0131s\u0131", "top_image": "https://www.durushaber.com.tr/images/haberler/2020/03/deprem-profesorunden-yikici-bir-deprem-uyarisi_3b9b1.jpg", "meta_img": "https://www.durushaber.com.tr/images/haberler/2020/03/deprem-profesorunden-yikici-bir-deprem-uyarisi_3b9b1.jpg", "images": ["https://www.durushaber.com.tr/images/album/thumbs/e293460f1659adf5.jpg", "https://www.durushaber.com.tr/images/album/thumbs/2ac3006a65fd797a.jpg", "https://www.durushaber.com.tr/images/album/thumbs/4_19.jpg", "https://www.durushaber.com.tr/images/album/thumbs/parti-kapak_16_9_1581323625.jpg", "https://www.durushaber.com.tr/images/haberler/2020/03/mecliste-kayyim-tartismasi-kurt-dusmanligi-yapiyorsunuz_7b544.jpg", "https://www.durushaber.com.tr/images/haberler/2020/03/deprem-profesorunden-yikici-bir-deprem-uyarisi_3b9b1.jpg", "https://www.durushaber.com.tr/images/haberler/2020/03/tahir-elci-iddianamesi-5-yil-sonra-tamamlandi_01f16.jpg", "https://www.durushaber.com.tr/images/haberler/2020/03/selahattin-demirtas-tan-newroz-mesaji_b7ef2.jpg", "https://www.durushaber.com.tr/images/security_code.jpg", "https://mc.yandex.ru/watch/40909959", "https://www.durushaber.com.tr/images/haberler/2020/03/meclis-adalet-komisyonu-uyesinden-infaz-duzenlemesi-hakkinda-aciklama_b25da.jpg", "https://www.durushaber.com.tr/images/banner/logo_1_1.png", "https://www.durushaber.com.tr/images/haberler/2020/03/hdp-li-4-belediyeye-kayyim-atandi-esbaskanlar-gozaltina-alindi_e2a02.jpg", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/haberler/2020/03/paylan-dan-erdogan-a-vatandas-tedbirleri-duymak-isterken-o-kolonya-diyor_a3261.jpg", "https://www.durushaber.com.tr/images/banner/duruslogo.png"], "movies": [], "text": "Bal\u0131kesir'de d\u00fcn meydana gelen 4,1 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan Prof. Dr. Ahmet Ercan, 'Bal\u0131kesir'in yak\u0131nda y\u0131k\u0131c\u0131 bir deprem g\u00f6r\u00fclmesi beklenebilir' dedi.\n\nBal\u0131kesir'in Alt\u0131eyl\u00fcl il\u00e7esinde d\u00fcn saat 12.20'de meydana gelen 4,1 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan deprem bilimci Prof. Dr. \u00d6vg\u00fcn Ahmet Ercan,coronavir\u00fcs (Covid-19) salg\u0131n\u0131 nedeniye g\u00fcndemden d\u00fc\u015fen deprem tehlikesini yeniden hat\u0131rlatt\u0131.\n\nYIKICI B\u0130R DEPREM GELEB\u0130L\u0130R\n\nS\u00f6zc\u00fc'den Mustafa Sar\u0131 \u0130pek'e konu\u015fan Prof. Dr. Ercan, bir s\u00fcredir Manisa\u2019n\u0131n Akhisar ile K\u0131rka\u011fa\u00e7 il\u00e7eleri aras\u0131nda b\u00fcy\u00fckl\u00fc\u011f\u00fc 6'dan k\u00fc\u00e7\u00fck depremler oldu\u011funu hat\u0131rlatarak, \"Bal\u0131kesir'in yak\u0131nda y\u0131k\u0131c\u0131 bir deprem g\u00f6rmesi beklenebilir\" uyar\u0131s\u0131 yapt\u0131:\n\n\"Bal\u0131kesir civar\u0131nda 10 ile 20 y\u0131lda bir 6.0-7.0 aras\u0131nda y\u0131k\u0131c\u0131 deprem oluyor. 45 y\u0131ld\u0131r Bal\u0131kesir'de bu b\u00fcy\u00fckl\u00fckte deprem olmamas\u0131, Son y\u0131k\u0131c\u0131 deprem 1975 y\u0131l\u0131nda 6,7 b\u00fcy\u00fckl\u00fc\u011f\u00fcnde ve Edremit Koyu'nda meydana gelmi\u015fti. Bal\u0131kesir'de yap\u0131la\u015fmada g\u00f6z \u00f6n\u00fcnde bulundurulacak deprem b\u00fcy\u00fckl\u00fc\u011f\u00fc 7,5, depremi yaratan yer i\u015fleyi\u015fi ise Kuzey Anadolu K\u0131r\u0131\u011f\u0131n\u0131n Ege'ye uzanan en bat\u0131 kesiminde gerginlik birikimi olabilir.\"\n\n'ALANIN JEOTERMAL OLMASI, KIRIKLARIN DEPREM \u00dcRETKEN OLDU\u011eUNUN G\u00d6STERGES\u0130'\n\nBal\u0131kesir ve \u00e7evresinde ya\u015fanabilecek depremlerle ilgili bilgiler veren Ercan, \"Biga Yar\u0131madas\u0131nda yeni b\u00fcy\u00fck depremler Mudanya-Band\u0131rma-Erdek- Biga \u00e7izgisi ile Edremit-Alt\u0131noluk-Bababurnu \u00e7izgisi aras\u0131nda olacakt\u0131r. Bu iki \u00e7izgi aras\u0131nda bir\u00e7ok K\u0131z\u0131k alan\u0131n (jeotermal) olmas\u0131, bu k\u0131r\u0131klar\u0131n diri, deprem \u00fcretken oldu\u011funun bir g\u00f6stergesi\" dedi.\n\n'O BEKLENEN DEPREM OLDU'\n\nDaha \u00f6ce yapt\u0131\u011f\u0131 uyar\u0131larda, 'Akhisar- Gelenbe K\u0131r\u0131\u011f\u0131 ile Simav g\u00f6\u00e7\u00fcnt\u00fc k\u0131r\u0131\u011f\u0131n\u0131n kesim yerinde bir deprem gelirse \u00e7ekinirim' dedi\u011fini hat\u0131rlatan deprem bilimci Ercan, \u015f\u00f6yle devam etti:\n\n\"Bereketli'de b\u00fcy\u00fck olmasa da o beklenen deprem oldu. Deprem Sava\u015ftepe'nin do\u011fusunda, Bal\u0131kesir'in g\u00fcneyinde, K\u0131rka\u011fa\u00e7'\u0131n 60 km kuzeyinde olu\u015ftu. Simav K\u0131r\u0131\u011f\u0131n\u0131n en kuzey-bat\u0131 ucu olan, S\u0131nd\u0131rg\u0131'dan do\u011fru giren, ikincil k\u0131r\u0131klar \u00fczerinde olu\u015fan deprem, Kuzey Anadolu K\u0131r\u0131\u011f\u0131n\u0131n Bal\u0131kesir-Akhisar \u00fczerinden Sisam'a do\u011fru uzanan kolunun Bal\u0131kesir b\u00f6lgesinde yerkabu\u011funun yukar\u0131 katman\u0131 i\u00e7inde, 5 km derinde olmu\u015ftur.\n\nKandilli deprem alg\u0131lma a\u011f\u0131 g\u00f6zlemlerine g\u00f6re, depremin son 30 g\u00fcn i\u00e7inde olan bir \u00f6nc\u00fcs\u00fc yoktur\u201d diyerek, \u201cDepremin y\u0131k\u0131m g\u00fcc\u00fcne bakt\u0131\u011f\u0131m\u0131z zaman g\u00f6\u00e7\u00fck yap\u0131n\u0131n olmay\u0131\u015f\u0131 tabii ki sevindirici. Kimi minarelerin dikmen ba\u015fl\u0131klar\u0131 (k\u00fclahlar\u0131) salland\u0131. Ta\u015f, kerpi\u00e7, eski k\u00f6y evlerinde, duvar d\u00fc\u015fmeleri, k\u00f6t\u00fc yap\u0131lm\u0131\u015f k\u00f6y evlerinde, yer yer \u00e7atlamalar, camlarda k\u0131r\u0131lmalar oldu. O nedenle, Kap\u0131da\u011f-Edremit \u00e7izgisi aras\u0131 s\u0131k\u0131 yak\u0131n deprem g\u00f6zlemi alt\u0131na al\u0131nmal\u0131, 15 \u00f6zellikli jeofizik izleme a\u011f\u0131 acilen kurulmal\u0131d\u0131r. Yap\u0131lar\u0131n 7,5'luk depreme dayanma g\u00fcc\u00fcne bak\u0131lmal\u0131d\u0131r.\"\n\nCORONAV\u0130R\u00dcS VE DEPREM\n\nBereketli'deki deprem sonras\u0131 korku ya\u015fayanlara da \u00f6nerilerede bulunan Prof. Dr. \u00d6vg\u00fcn Ahmet Ercan, \"G\u00fcney Marmara'da olu\u015fan depremler, Kuzey Marmara'da deprem tetikleyemez. Bereketli'de olu\u015fan bu deprem ve di\u011fer yanda bula\u015fk\u0131 (kornavir\u00fcs) korkusu. \u00c7ok korkanlar, bula\u015fmamaya \u00f6zen g\u00f6stererek yak\u0131nlar\u0131n\u0131n sa\u011flam evlerinde gelecek 2-3 g\u00fcn konaklamas\u0131n\u0131 \u00f6neririm.\"", "keywords": [], "meta_keywords": ["deprem", "Prof. Dr. Ahmet Ercan", "Bal\u0131kesir"], "tags": [], "authors": ["Duru\u015f Haber"], "publish_date": null, "summary": "", "article_html": "", "meta_description": "Bal\u0131kesir'de d\u00fcn meydana gelen 41 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan Prof. Dr. Ahmet Ercan 'Bal\u0131kesir'in yak\u0131nda y\u0131k\u0131c\u0131", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "Bal\u0131kesir'de d\u00fcn meydana gelen 41 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan Prof. Dr. Ahmet Ercan 'Bal\u0131kesir'in yak\u0131nda y\u0131k\u0131c\u0131", "keywords": "deprem, Prof. Dr. Ahmet Ercan, Bal\u0131kesir", "news_keywords": "deprem, Prof. Dr. Ahmet Ercan, Bal\u0131kesir", "robots": "noodp", "author": "Duru\u015f Haber", "fb": {"admins": 10213183142234014, "pages": 146530245918925}, "theme-color": "#34495e", "og": {"type": "article", "site_name": "Duru\u015f Haber", "title": "Profes\u00f6rden y\u0131k\u0131c\u0131 bir deprem uyar\u0131s\u0131", "description": "Bal\u0131kesir'de d\u00fcn meydana gelen 41 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan Prof. Dr. Ahmet Ercan 'Bal\u0131kesir'in yak\u0131nda y\u0131k\u0131c\u0131", "url": "https://www.durushaber.com.tr/yasam/profesorden-yikici-bir-deprem-uyarisi-h44883.html", "image": "https://www.durushaber.com.tr/images/haberler/2020/03/deprem-profesorunden-yikici-bir-deprem-uyarisi_3b9b1.jpg"}, "twitter": {"card": "summary_large_image", "url": "http://www.durushaber.com.tr/yasam/profesorden-yikici-bir-deprem-uyarisi-h44883.html", "domain": "https://www.durushaber.com.tr/", "site": "durushabercom", "title": "Profes\u00f6rden y\u0131k\u0131c\u0131 bir deprem uyar\u0131s\u0131", "description": "Bal\u0131kesir'de d\u00fcn meydana gelen 41 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan Prof. Dr. Ahmet Ercan 'Bal\u0131kesir'in yak\u0131nda y\u0131k\u0131c\u0131", "image": {"src": "https://www.durushaber.com.tr/images/haberler/2020/03/deprem-profesorunden-yikici-bir-deprem-uyarisi_3b9b1.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "Profes\u00f6rden y\u0131k\u0131c\u0131 bir deprem uyar\u0131s\u0131", "dc.keywords": "deprem, Prof. Dr. Ahmet Ercan, Bal\u0131kesir", "dc.description": "Bal\u0131kesir'de d\u00fcn meydana gelen 41 b\u00fcy\u00fckl\u00fc\u011f\u00fcndeki depremle ilgili uyar\u0131larda bulunan Prof. Dr. Ahmet Ercan 'Bal\u0131kesir'in yak\u0131nda y\u0131k\u0131c\u0131"}, "canonical_link": "https://www.durushaber.com.tr/yasam/profesorden-yikici-bir-deprem-uyarisi-h44883.html"}