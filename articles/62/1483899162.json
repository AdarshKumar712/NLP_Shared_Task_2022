{"source_url": "https://web.archive.org", "url": "https://web.archive.org/web/20200102170441id_/https://www.wnp.pl/rynki-zagraniczne/indonezja-powodzie-zabily-co-najmniej-cztery-osoby,364129.html", "title": "Indonezja: Powodzie zabi\u0142y co najmniej cztery osoby", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://i.wnp.pl/d/34/61/46/346146_r2_300.jpg", "https://www.wnp.pl/images/2019/icons/tw-red.png", "https://i.wnp.pl/d/34/97/21/349721_r0_300.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://i.wnp.pl/d/37/01/43/370143_r0_300.jpg", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/28/93/372893_r2_300.jpg", "https://www.wnp.pl/images/wnp_fb.png", "https://i.wnp.pl/d/35/50/34/355034_r0_300.jpg", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://i.wnp.pl/d/35/33/29/353329_r0_300.jpg", "https://www.wnp.pl/images/2019/icons/menu/in.png", "https://www.wnp.pl/images/logotypes/partners/lukasiewicz1.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/2019/icons/article/print.png", "https://i.wnp.pl/d/31/89/09/318909_r0_300.jpg", "https://www.wnp.pl/images/icons/rodo-close.png", "https://i.wnp.pl/d/36/84/62/368462_r2_300.jpg", "https://i.wnp.pl/d/37/28/28/372828_r0_300.jpg"], "movies": [], "text": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe, zamkni\u0119te jest jedno lotnisko.\n\nJedna z ofiar to 16-letni ch\u0142opiec, kt\u00f3ry zosta\u0142 \u015bmiertelnie pora\u017cony pr\u0105dem. Wskutek hipotermii zmar\u0142y trzy inne osoby, m.in. dwoje starszych ludzi, uwi\u0119zionych w swoim domu przez wod\u0119 z miejscowej rzeki, kt\u00f3ra wyla\u0142a z koryta po tym, jak jej poziom podwy\u017cszy\u0142 si\u0119 o cztery metry.\n\n\"Mamy nadziej\u0119, \u017ce pow\u00f3d\u017a wkr\u00f3tce ust\u0105pi, ale je\u015bli deszcz nie przestanie pada\u0107, sytuacja nadal b\u0119dzie bardzo trudna\" - powiedzia\u0142 szef indonezyjskiej agencji zarz\u0105dzania kryzysowego.\n\nWed\u0142ug miejscowej prasy \u015bmiertelnych ofiar jest wi\u0119cej ni\u017c cztery. Medialne doniesienia m\u00f3wi\u0105 o trzech innych osobach w stolicy Indonezji, kt\u00f3re zgin\u0119\u0142y pod osuwiskami w po\u0142udniowej cz\u0119\u015bci miasta.\n\nSp\u00f3\u0142ka dostarczaj\u0105ca do miasta energi\u0119 elektryczn\u0105 poinformowa\u0142a o zawieszeniu dostaw pr\u0105du w wielu lokalizacjach. \"Odci\u0119li\u015bmy zasilanie (w wielu obszarach), aby unikn\u0105\u0107 dalszych pora\u017ce\u0144 pr\u0105dem\" - zakomunikowano.\n\nMinisterstwo transportu poinformowa\u0142o z kolei, \u017ce powodu zalanych pas\u00f3w startowych odwo\u0142ane zosta\u0142y loty z lotniska Halim Perdanakusuma, kt\u00f3re obs\u0142uguje samoloty komercyjne i wojskowe. Wiele po\u0142\u0105cze\u0144 zosta\u0142o przeniesionych na g\u0142\u00f3wne mi\u0119dzynarodowe lotnisko w D\u017cakarcie.\n\nW Indonezji trwa obecnie pora deszczowa, kt\u00f3ra rozpocz\u0119\u0142a si\u0119 w listopadzie.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe,", "meta_lang": "pl", "meta_favicon": "https://www.wnp.pl/images/favicon2.ico", "meta_data": {"description": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe,", "og": {"type": "website", "site_name": "wnp.pl", "title": "Indonezja: Powodzie zabi\u0142y co najmniej cztery osoby - rynki zagraniczne", "description": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe,", "url": "https://www.wnp.pl/rynki-zagraniczne/indonezja-powodzie-zabily-co-najmniej-cztery-osoby,364129.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/indonezja-powodzie-zabily-co-najmniej-cztery-osoby,364129.html"}