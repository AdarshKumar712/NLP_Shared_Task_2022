{"source_url": "https://www.haberler.com", "url": "https://www.haberler.com/erkenci-yem-bezelyesi-arda-ciftcinin-yuzunu-13105277-haberi/", "title": "Erkenci yem bezelyesi 'Arda' \u00e7ift\u00e7inin y\u00fcz\u00fcn\u00fc g\u00fcld\u00fcr\u00fcyor", "top_image": "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg", "meta_img": "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg", "images": ["https://www.haberler.com/static/img/tasarim/logo-finans.svg", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362", "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg"], "movies": [], "text": "Erkenci yem bezelyesi 'Arda' \u00e7ift\u00e7inin y\u00fcz\u00fcn\u00fc g\u00fcld\u00fcr\u00fcyor Ayd\u0131n'\u0131n S\u00f6ke il\u00e7esinde \u0131slah edilip geli\u015ftirildikten sonra ekimi yap\u0131lan 'Arda' isimli yem bezelyesi 5 ay sonra hasat edildi.\n\nAyd\u0131n'\u0131n S\u00f6ke il\u00e7esinde \u0131slah edilip geli\u015ftirildikten sonra ekimi yap\u0131lan 'Arda' isimli yem bezelyesi 5 ay sonra hasat edildi. Y\u0131llarca tek \u00fcr\u00fcn olarak pamuk eken b\u00f6lge \u00e7ift\u00e7isi, alternatif \u00fcr\u00fcn yeti\u015ftirmenin mutlulu\u011funu ya\u015fad\u0131.\n\nTekirda\u011f'da bir firma taraf\u0131ndan geli\u015ftirip \u0131slah edilen ve Tar\u0131m ve Orman Bakanl\u0131\u011f\u0131nca desteklenen 'Arda' isimli yem bezelyesi, Kas\u0131m ay\u0131nda ekiminin ard\u0131ndan Nisan ay\u0131nda bi\u00e7ilmeye ba\u015fland\u0131. Yem bezelyesi \u00e7e\u015fidini eken ve bi\u00e7ime ba\u015flayan \u00e7ift\u00e7i Kemal Kocaba\u015f, S\u00f6ke Ovas\u0131'nda hem pamuk hem de hayvanc\u0131l\u0131k yapt\u0131\u011f\u0131n\u0131, yem bezelyesini hayvanc\u0131l\u0131kta kaba yem ihtiya\u00e7lar\u0131n\u0131 kar\u015f\u0131lamak i\u00e7in ektiklerini s\u00f6yledi. Kocaba\u015f yeni ektikleri \u00fcr\u00fcn \u00e7e\u015fidi ile ilgili olarak, \"Hem yem bezelyesinin erkenci olup k\u0131sa s\u00fcrede yeti\u015fmesi, hem y\u00fczde 14 protein oran\u0131 ile kaliteli bir ot olmas\u0131, hem de k\u00f6klerinde organik azot toplamas\u0131 sebebiyle g\u00fcbre tasarrufu bizim i\u00e7in bir avantaj. Bunun yerine ikinci bir \u00fcr\u00fcn olarak pamu\u011fumuzu nisan sonuna kadar rahat bir \u015fekilde ekebiliyoruz. Ot ve silajdaki yemleme de\u011ferleri yoncaya yak\u0131n oldu\u011fu i\u00e7in bu y\u00fczden tercih ediyoruz\" dedi.\n\n5 ay gibi k\u0131sa bir s\u00fcrede bi\u00e7tikleri yem bezelyesi sayesinde hem m\u00fcnavebe yapt\u0131klar\u0131n\u0131 hem de tarlan\u0131n azot ihtiyac\u0131 sa\u011fland\u0131\u011f\u0131 i\u00e7in azotlu g\u00fcbreyi pamukta daha az kulland\u0131klar\u0131n\u0131 anlatan \u00e7ift\u00e7i Kocaba\u015f, S\u00f6ke b\u00f6lgesinde pamukta g\u00f6r\u00fclen k\u00f6k hastal\u0131klar\u0131n\u0131 bu sayede \u00e7ok daha az g\u00f6rd\u00fcklerini dile getirdi.\n\nFirma sahibi Ziraat M\u00fchendisi \u0130rfan Ekmen, geli\u015ftirdikleri yerli \u00fcr\u00fcn hakk\u0131nda bilgi verdi. Bakanl\u0131k\u00e7a \u00fcr\u00fcn \u00e7e\u015fidinin dekara 60 lira, ot ve veya silaja 20 lira sertifikal\u0131 tohum deste\u011fi, 21 lira g\u00fcbre mazot deste\u011fi ile birlikte toplamda dekara 101 lira olarak desteklendi\u011fini kaydeden Ekmen, sadece pamuk de\u011fil nisan ay\u0131nda ekilmesi gereken ay\u00e7i\u00e7e\u011fi, patates, m\u0131s\u0131r, domates, \u00e7eltik ve soya gibi bir\u00e7ok tar\u0131m \u00fcr\u00fcn\u00fc \u00f6ncesi tarlan\u0131n bo\u015f kald\u0131\u011f\u0131 aylar i\u00e7erisinde ekilip k\u0131\u015f ya\u011fmurlar\u0131 ile yeti\u015fti\u011fini s\u00f6yledi. Ekmen, \u00fcr\u00fcn\u00fcn k\u00f6klerinde organik azot biriktirdi\u011fi i\u00e7in ekildi\u011fi tarlan\u0131n organik madde art\u0131\u015f\u0131n\u0131 sa\u011flad\u0131\u011f\u0131n\u0131 s\u00f6zlerine ekledi. - AYDIN\n\nKaynak: \u0130HA", "keywords": [], "meta_keywords": ["Ayd\u0131n", "S\u00f6ke", "Ekonomi"], "tags": [], "authors": [], "publish_date": null, "summary": "", "article_html": "", "meta_description": "Ayd\u0131n'\u0131n S\u00f6ke il\u00e7esinde \u0131slah edilip geli\u015ftirildikten sonra ekimi yap\u0131lan 'Arda' isimli yem bezelyesi 5 ay sonra hasat edildi.", "meta_lang": "tr", "meta_favicon": "/touch-icon-iphone.png", "meta_data": {"description": "Ayd\u0131n'\u0131n S\u00f6ke il\u00e7esinde \u0131slah edilip geli\u015ftirildikten sonra ekimi yap\u0131lan 'Arda' isimli yem bezelyesi 5 ay sonra hasat edildi.", "keywords": "Ayd\u0131n, S\u00f6ke, Ekonomi", "image": "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg", "robots": "index, follow", "medium": "news", "dateCreated": "2020-04-09T16:20:31+03:00", "dateUpdated": "2020-04-09T16:20:31+03:00", "msapplication-starturl": "https://www.haberler.com", "article": {"id": 13105277, "author": "Haberler.com", "section": {"identifier": "ekonomi", "type": "Detail Page", "list": "ekonomi"}, "tag": "Ayd\u0131n, S\u00f6ke, Ekonomi"}, "og": {"url": "https://www.haberler.com/erkenci-yem-bezelyesi-arda-ciftcinin-yuzunu-13105277-haberi/", "site_name": "Haberler.com", "locale": "tr_TR", "type": "article", "title": "Erkenci yem bezelyesi 'Arda' \u00e7ift\u00e7inin y\u00fcz\u00fcn\u00fc g\u00fcld\u00fcr\u00fcyor", "description": "Ayd\u0131n'\u0131n S\u00f6ke il\u00e7esinde \u0131slah edilip geli\u015ftirildikten sonra ekimi yap\u0131lan 'Arda' isimli yem bezelyesi 5 ay sonra hasat edildi.", "image": {"identifier": "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg", "secure_url": "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/erkenci-yem-bezelyesi-arda-ciftcinin-yuzunu-13105277-haberi/", "card": "summary_large_image", "site": "Haberler", "title": "Erkenci yem bezelyesi 'Arda' \u00e7ift\u00e7inin y\u00fcz\u00fcn\u00fc g\u00fcld\u00fcr\u00fcyor", "description": "Ayd\u0131n'\u0131n S\u00f6ke il\u00e7esinde \u0131slah edilip geli\u015ftirildikten sonra ekimi yap\u0131lan 'Arda' isimli yem bezelyesi 5 ay sonra hasat edildi.", "image": "https://foto.haberler.com/haber/2020/04/09/erkenci-yem-bezelyesi-arda-ciftcinin-yuzunu-13105277_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/erkenci-yem-bezelyesi-arda-ciftcinin-yuzunu-13105277-haberi/"}