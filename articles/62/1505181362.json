{"source_url": "https://www.turkiyegazetesi.com.tr", "url": "https://www.turkiyegazetesi.com.tr/spor/677520.aspx", "title": "Mehmet \u00d6zdilek: \u201cYukar\u0131larda k\u0131r\u0131lma ad\u0131na \u00f6nemli bir m\u00fcsabakayd\u0131\u201d", "top_image": "https://icdn.turkiyegazetesi.com.tr/images/haberler/2020_01/buyuk/mehmet-ozdilek-yukarilarda-kirilma-adina-onemli-bir-musabakaydi--1580049784.jpg", "meta_img": "https://icdn.turkiyegazetesi.com.tr/images/haberler/2020_01/buyuk/mehmet-ozdilek-yukarilarda-kirilma-adina-onemli-bir-musabakaydi--1580049784.jpg", "images": ["http://img2.cdn.turkiyegazetesi.com.tr/images/videolar/2020_01/depreme-trafikte-yakalandilar-1580047347.jpg", "http://img2.cdn.turkiyegazetesi.com.tr/images/videolar/2020_01/depremzedenin-drami-canli-yayinda-tgrt-haber-muhabirini-aglatti-1580046693.jpg", "http://img2.cdn.turkiyegazetesi.com.tr/images/videolar/2020_01/istanbullular-depreme-hazir-mi--1580044930.jpg", "https://icdn.turkiyegazetesi.com.tr/images/albumler/2020_01/orta/cumhurbaskani-erdogan-hastanede-yaralilari-ziyaret-etti-1579965961.jpg", "https://icdn.turkiyegazetesi.com.tr/Templates/v1/images/twitter_share.png", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/images/albumler/2020_01/orta/sporcular-ve-kuluplerden-elazig-daki-deprem-icin-paylasimlar--1579942366.jpg", "https://icdn.turkiyegazetesi.com.tr/images/albumler/2020_01/orta/sergen-yalcin-acikladi-besiktas-ile--1580022790.jpg", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/images/haberler/2020_01/buyuk/mehmet-ozdilek-yukarilarda-kirilma-adina-onemli-bir-musabakaydi--1580049784.jpg", "https://icdn.turkiyegazetesi.com.tr/Templates/v1/images/yorum.png", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/Templates/v1/images/logo.png", "https://d5nxst8fruw4z.cloudfront.net/atrk.gif?account=brRyo1IWx810Y8"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nDenizlispor, S\u00fcper Lig'in 19. haftas\u0131nda evinde Antalyaspor\u2019a 3-0 ma\u011flup oldu. Kar\u015f\u0131la\u015fma sonras\u0131 d\u00fczenlenen bas\u0131n toplant\u0131s\u0131nda a\u00e7\u0131klamalarda bulunan Teknik Direkt\u00f6r Mehmet \u00d6zdilek, Elaz\u0131\u011f\u2019daki depremden dolay\u0131 t\u00fcm T\u00fcrkiye gibi kendilerinin de \u00e7ok \u00fczg\u00fcn oldu\u011funu belirterek, \u201c\u00dczg\u00fcn\u00fcz tabii ki ama \u015funu s\u00f6yleyeyim; 2 g\u00fcnd\u00fcr \u00fclke olarak, millet olarak, bence \u00e7ok daha \u00fczg\u00fcn\u00fcz. \u00d6zellikle hem Elaz\u0131\u011f\u2019da hem Malatya\u2019da hayat\u0131n\u0131 kaybeden bir \u00e7ok vatanda\u015f\u0131m\u0131z var. Hayatlar\u0131n\u0131 kaybedenlere Allah\u2019tan rahmet, ailelerine ve \u00fclkemize sab\u0131rlar diliyorum\u201d ifadelerini kulland\u0131.\n\n\u201cFutbolun do\u011fall\u0131\u011f\u0131ndan olan bir \u015fey\u201d\n\nKar\u015f\u0131la\u015fman\u0131n \u00fcst s\u0131ralara t\u0131rmanma ad\u0131na kendileri i\u00e7in \u00f6nemli oldu\u011funu ancak bunu ba\u015faramad\u0131klar\u0131n\u0131 kaydeden Mehmet \u00d6zdilek, \u201cMa\u00e7a gelince tabii bizim i\u00e7in, yukar\u0131larda k\u0131r\u0131lma ad\u0131na \u00f6nemli bir m\u00fcsabakayd\u0131. Evimizde kazan\u0131p, yukar\u0131daki puan fark\u0131n\u0131 biraz daha daraltma ad\u0131na \u00e7\u0131kt\u0131k. Eksikler var, sakatl\u0131klar var, hastal\u0131ktan gelenler var ve bir\u00e7ok eksi\u011fimiz var. Bunlar\u0131 \u00e7ok fazla ifade etmiyoruz ama sonucunda da 11\u2019e 11 oynanan bir oyun. Rakibin sadece \u00e7abuk h\u00fccumda gol yapabilece\u011fini d\u00fc\u015f\u00fcn\u00fcyorduk ki bunu da arkada\u015flar\u0131m\u0131zla payla\u015ft\u0131k. \u0130\u015fte Fredy\u2019in, Jahovic\u2019in arkaya ko\u015fular\u0131yla gol\u00fc bulabilece\u011fini biliyorduk. O mevkide oynayan arkada\u015flar\u0131m\u0131z\u0131n ilk defa yan yana olmas\u0131, sol tarafta sa\u011f bekin g\u00f6rev almas\u0131, \u0130smail\u2019in, Barrow\u2019un ciddi hastal\u0131klarla m\u00fccadele etmesi kolay de\u011fil bu ortamda bu ma\u00e7\u0131 oynamak. Ama rakibin ilk ata\u011f\u0131nda da gol\u00fc bulmas\u0131 futbolun do\u011fall\u0131\u011f\u0131ndan olan bir \u015fey. Ondan \u00f6nce bizim ciddi pozisyonlar\u0131m\u0131z var. Gol\u00fc bulsak belki ivme bizim lehimize gidecek ama en \u00f6nemli unsurlardan bir tanesi evimizdeki bu potansiyel g\u00fcc\u00fc galibiyetle bitiremedik, bunun \u00fcz\u00fcnt\u00fcs\u00fc i\u00e7erisindeyiz\u201d \u015feklinde konu\u015ftu.\n\n\u201c15 hafta var, \u00e7ok uzun bir maraton\u201d\n\nA\u00e7\u0131klamas\u0131nda ligin uzun bir maraton oldu\u011funa da de\u011finen \u00d6zdilek, konu\u015fmas\u0131n\u0131 \u015f\u00f6yle s\u00fcrd\u00fcrd\u00fc:\n\n\u201cBitime 15 hafta var, \u00e7ok uzun bir maraton. Ligdeki pozisyonumuz k\u00f6t\u00fc de\u011fil, dolay\u0131s\u0131yla bir galibiyet bizi \u00e7ok daha farkl\u0131 bir yere ta\u015f\u0131yabilirdi. Bunu biraz \u00f6teledik gibi g\u00f6r\u00fcn\u00fcyor. Dolay\u0131s\u0131yla ben oyuncular\u0131m\u0131 yine ortaya koydu\u011fu m\u00fccadelen dolay\u0131 tebrik ediyorum.\u201d", "keywords": [], "meta_keywords": ["Mehmet \u00d6zdilek"], "tags": [], "authors": [], "publish_date": null, "summary": "", "article_html": "", "meta_description": "Denizlispor Teknik Direkt\u00f6r\u00fc Mehmet \u00d6zdilek, 3-0\u2019l\u0131k Antalyaspor yenilgisi ile ilgili olarak, \u201cYukar\u0131larda k\u0131r\u0131lma ad\u0131na \u00f6nemli bir m\u00fcsabakayd\u0131. En \u00f6nemli unsurlardan biri evimizdeki bu potansiyel g\u00fcc\u00fc galibiyetle bitiremedik, bunun \u00fcz\u00fcnt\u00fcs\u00fc i\u00e7erisindeyiz\u201d dedi.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Denizlispor Teknik Direkt\u00f6r\u00fc Mehmet \u00d6zdilek, 3-0\u2019l\u0131k Antalyaspor yenilgisi ile ilgili olarak, \u201cYukar\u0131larda k\u0131r\u0131lma ad\u0131na \u00f6nemli bir m\u00fcsabakayd\u0131. En \u00f6nemli unsurlardan biri evimizdeki bu potansiyel g\u00fcc\u00fc galibiyetle bitiremedik, bunun \u00fcz\u00fcnt\u00fcs\u00fc i\u00e7erisindeyiz\u201d dedi.", "keywords": "Mehmet \u00d6zdilek", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "Mehmet \u00d6zdilek: \u201cYukar\u0131larda k\u0131r\u0131lma ad\u0131na \u00f6nemli bir m\u00fcsabakayd\u0131\u201d", "description": "", "image": "https://icdn.turkiyegazetesi.com.tr/images/haberler/2020_01/buyuk/mehmet-ozdilek-yukarilarda-kirilma-adina-onemli-bir-musabakaydi--1580049784.jpg", "url": "https://www.turkiyegazetesi.com.tr/spor/677520.aspx"}, "og": {"type": "Article", "title": "Mehmet \u00d6zdilek: \u201cYukar\u0131larda k\u0131r\u0131lma ad\u0131na \u00f6nemli bir m\u00fcsabakayd\u0131\u201d", "url": "https://www.turkiyegazetesi.com.tr/spor/677520.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_01/buyuk/mehmet-ozdilek-yukarilarda-kirilma-adina-onemli-bir-musabakaydi--1580049784.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/spor/677520.aspx"}