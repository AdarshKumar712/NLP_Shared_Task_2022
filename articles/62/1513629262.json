{"source_url": "https://www.polityka.pl", "url": "https://www.polityka.pl/tygodnikpolityka/rynek/1941344,1,sa-wybory-sa-rekompensaty-za-prad-ale-nie-dla-wszystkich.read?utm_source=rss&utm_medium=rss&utm_campaign=rss", "title": "S\u0105 wybory, s\u0105 rekompensaty za pr\u0105d. Ale nie dla wszystkich", "top_image": "https://static.polityka.pl/_resource/res/path/b5/39/b539e34b-e3ba-499f-8735-ac37f23d3de8", "meta_img": "https://static.polityka.pl/_resource/res/path/b5/39/b539e34b-e3ba-499f-8735-ac37f23d3de8", "images": ["https://www.facebook.com/tr?id=275455996648735&ev=PageView&noscript=1", "https://static.polityka.pl/_resource/res/path/20/8e/208ec7ac-9750-4ff0-a35e-34c744fb6d37_f178x178", "https://static.polityka.pl/_resource/res/path/b5/39/b539e34b-e3ba-499f-8735-ac37f23d3de8_f1400x900", "https://static.polityka.pl/_resource/res/path/b5/39/b539e34b-e3ba-499f-8735-ac37f23d3de8", "https://googleads.g.doubleclick.net/pagead/viewthroughconversion/1034796340/?value=0&guid=ON&script=0"], "movies": [], "text": "Mamy dro\u017csz\u0105 energi\u0119, ale mamy te\u017c wybory. By prezydent Duda nie musia\u0142 \u015bwieci\u0107 oczami za drogi pr\u0105d, minister Sasin zapowiedzia\u0142 rekompensaty. Wiadomo wreszcie, ile wynios\u0105 i kto skorzysta.\n\nSytuacja w energetyce robi si\u0119 coraz powa\u017cniejsza. Lista przyczyn tego stanu jest d\u0142uga \u2013 zaczynaj\u0105c od polskiego miksu energetycznego, w kt\u00f3rym dominuje w\u0119giel, i g\u00f3rnik\u00f3w, kt\u00f3rych politycy panicznie si\u0119 boj\u0105, przez unijn\u0105 polityk\u0119 energetyczno-klimatyczn\u0105, kt\u00f3ra zak\u0142ada forsown\u0105 dekarbonizacj\u0119, ko\u0144cz\u0105c na wys\u0142u\u017conych blokach w elektrowniach i braku pomys\u0142u, co z tym wszystkim zrobi\u0107.\n\nEfektem jest wzrost cen pr\u0105du, do kt\u00f3rego dosz\u0142o raptownie ju\u017c w 2018 r. To by\u0142o spore zaskoczenie dla polityk\u00f3w PiS, przekonanych, \u017ce r\u0119czne sterowanie bran\u017c\u0105 nale\u017c\u0105c\u0105 do pa\u0144stwa b\u0119dzie dziecinnie proste. Mo\u017cna przecie\u017c nakaza\u0107, by elektrownie przej\u0119\u0142y kopalnie i ze swoich zysk\u00f3w pokry\u0142y straty g\u00f3rnictwa, mo\u017cna jednocze\u015bnie zakaza\u0107 podnoszenia cen, bo podwy\u017cki stan\u0105 si\u0119 paliwem dla konkurent\u00f3w i dowodem na nieudolno\u015b\u0107 rz\u0105dz\u0105cych. W 2019, roku wyborczym, nie mo\u017cna sobie by\u0142o na to pozwoli\u0107, wi\u0119c uchwalono ustaw\u0119 pr\u0105dow\u0105, kt\u00f3ra mia\u0142a tworzy\u0107 z\u0142udzenie, \u017ce mimo dro\u017cej\u0105cego pr\u0105du nic si\u0119 nie zmieni. Inaczej m\u00f3wi\u0105c, nakazano sp\u00f3\u0142kom energetycznym sprzedawa\u0107 energi\u0119 ze strat\u0105.\n\nCzytaj tak\u017ce: Czego Polska chce za neutralno\u015b\u0107 klimatyczn\u0105\n\nZwyci\u0119stwo wyborcze zamiast transformacji energetycznej\n\nAle cud\u00f3w nie ma. Koncerny energetyczne, nawet pa\u0144stwowe, a mo\u017ce w\u0142a\u015bnie one, z czego\u015b \u017cy\u0107 musz\u0105, bo z ich zysk\u00f3w trzeba utrzymywa\u0107 kopalnie i budowa\u0107 nowe elektrownie w\u0119glowe. Tak narodzi\u0142a si\u0119 tzw. ustawa pr\u0105dowa, kt\u00f3ra mia\u0142a s\u0142u\u017cy\u0107 dotowaniu cen energii sprzedawanej domowym odbiorcom. Trzeba si\u0119 by\u0142o nie\u017ale nag\u0142owi\u0107, jak to zorganizowa\u0107, by Bruksela nie uzna\u0142a tego za niedozwolon\u0105 pomoc publiczn\u0105. Jako\u015b si\u0119 uda\u0142o wm\u00f3wi\u0107 Komisji Europejskiej, \u017ce to nie jest subsydiowanie firm, ale wspieranie konsument\u00f3w.\n\nJaki by\u0142 tego koszt? Forum Energii szacowa\u0142o, \u017ce posz\u0142o 9 mld z\u0142. \u201eTo r\u00f3wnowarto\u015b\u0107 rocznych wydatk\u00f3w na szkolnictwo w Polsce. Za t\u0119 kwot\u0119 mo\u017cna wymieni\u0107 ok. 30 proc. \u00bbkopciuch\u00f3w\u00ab, kt\u00f3re s\u0105 przyczyn\u0105 z\u0142ej jako\u015bci powietrza. Rz\u0105d jednak zdecydowa\u0142 si\u0119 dop\u0142aci\u0107 do konsumpcji energii\u201d \u2013 oburzali si\u0119 eksperci. Ale zwyci\u0119stwo wyborcze to rzecz bezcenna, wi\u0119c politycznie wydatek si\u0119 op\u0142aci\u0142. Zw\u0142aszcza \u017ce zosta\u0142 sfinansowany z pieni\u0119dzy, jakie rz\u0105d inkasuje za sprzeda\u017c uprawnie\u0144 do emisji CO2. Teoretycznie maj\u0105 by\u0107 one wykorzystywane na transformacj\u0119 energetyczn\u0105, w Polsce jednak od dawna stanowi\u0105 rodzaj wp\u0142ywu podatkowego p\u0142aconego przez gospodark\u0119, a trafiaj\u0105cego do bud\u017cetu. I teraz pieni\u0105dze si\u0119 przyda\u0142y, bo pos\u0142u\u017cy\u0142y na dofinansowanie energetyki w\u0119glowej. To troch\u0119 absurdalne, ale nie do takich absurd\u00f3w przyzwyczaili\u015bmy si\u0119 w energetyce.\n\nCzytaj tak\u017ce: Energetyka pr\u00f3buje odklei\u0107 si\u0119 od w\u0119gla\n\nKolejne wybory, kolejne rekompensaty\n\nUstawa pr\u0105dowa by\u0142a aktem epizodycznym i zako\u0144czy\u0142a \u017cywot wraz z ko\u0144cem ubieg\u0142ego roku. By\u0142a dzie\u0142em Krzysztofa Tch\u00f3rzewskiego, by\u0142ego ministra by\u0142ego Ministerstwa Energii, i mia\u0142a na celu ukrycie problem\u00f3w, do kt\u00f3rych ten polityk doprowadzi\u0142. Teraz jego obowi\u0105zki przej\u0105\u0142 minister aktyw\u00f3w pa\u0144stwowych Jacek Sasin, kt\u00f3ry nie chce zacz\u0105\u0107 urz\u0119dowania od podwy\u017cki, bo wyjdzie, \u017ce za Tch\u00f3rzewskiego by\u0142o dobrze, a ledwo on wzi\u0105\u0142 stery w swoje r\u0119ce, a ju\u017c ceny id\u0105 w g\u00f3r\u0119. A podwy\u017cki mamy, bo sp\u00f3\u0142ki energetyczne wywojowa\u0142y u prezesa URE wzrost taryf dla odbiorc\u00f3w domowych. Nic nie pomog\u0142y ostrze\u017cenia Sasina kierowane do prezes\u00f3w sp\u00f3\u0142ek energetycznych, by nie podnosi\u0107 cen. Prezes URE d\u0142ugo si\u0119 targowa\u0142, ale podwy\u017cki zaakceptowa\u0142, cho\u0107 du\u017co ni\u017csze ni\u017c te, kt\u00f3rych domaga\u0142y si\u0119 sp\u00f3\u0142ki. Wi\u0119c natychmiast zacz\u0119\u0142o si\u0119 t\u0142umaczenie, \u017ce r\u00f3wnie\u017c w tym roku b\u0119d\u0105 rekompensaty. No bo zn\u00f3w mamy wybory i chodzi o to, \u017ceby prezydent Duda nie musia\u0142 \u015bwieci\u0107 oczami za drogi pr\u0105d.\n\nDla kogo rekompensaty za wy\u017csze ceny pr\u0105du\n\nProjekt firmowany przez ministra Sasina \u2013 do kt\u00f3rego dotar\u0142 \u201eDziennik Gazeta Prawna\u201d \u2013 jest jednak inny ni\u017c Tch\u00f3rzewskiego. O ile w 2019 r. ceny pr\u0105du by\u0142y zamro\u017cone, o tyle w 2020 ju\u017c je odmro\u017cono i odbiorcy domowi dostan\u0105 zrycza\u0142towane rekompensaty, ale dopiero na pocz\u0105tku przysz\u0142ego roku. I to nie wszyscy, a tylko ci, kt\u00f3rzy o to poprosz\u0105 i udowodni\u0105, \u017ce im si\u0119 nie przelewa, czyli mieszcz\u0105 si\u0119 w pierwszym progu podatkowym. A mie\u015bci si\u0119 \u2013 czyli zarabia maksymalnie 7 tys. z\u0142 brutto miesi\u0119cznie \u2013 95 proc. podatnik\u00f3w PIT. Pytanie tylko, jak to zostanie wyliczone w przypadku rolnik\u00f3w, kt\u00f3rzy PIT nie p\u0142ac\u0105.\n\nOczywi\u015bcie nikt pieni\u0119dzy do r\u0119ki nie dostanie \u2013 rekompensata zostanie odliczona od pierwszego rachunku za pr\u0105d w 2021 r. Przewidziano cztery stawki rycza\u0142tu: 34,08; 82,80; 190,86 i 306,75 z\u0142 \u2013 w zale\u017cno\u015bci od rocznego zu\u017cycia energii. Maksymalna rekompensata dotyczy zu\u017cycia 2800 kWh rocznie. Minister Sasin przewiduje, \u017ce z rekompensaty skorzysta 15 mln gospodarstw, a pa\u0144stwo wyda na ten cel 2,4 mld z\u0142 (nie wiadomo, jaki b\u0119dzie koszt obs\u0142ugi tego systemu).\n\nCzas podwy\u017cek. Nie tylko pr\u0105d w g\u00f3r\u0119\n\nTo oczywi\u015bcie wielko\u015b\u0107 teoretyczna, bo tym razem operacja jest zorganizowana tak, by zniech\u0119ci\u0107 do dochodzenia rekompensaty. Zapewne wiele os\u00f3b nie b\u0119dzie mia\u0142o cierpliwo\u015bci do sk\u0142adania wniosku i udowadniania dochod\u00f3w dla kilkudziesi\u0119ciu z\u0142otych oszcz\u0119dno\u015bci. W ko\u0144cu dzi\u015b musimy stawia\u0107 czo\u0142a du\u017co wy\u017cszym podwy\u017ckom, kt\u00f3rych nikt nawet nie my\u015bli rekompensowa\u0107. No bo czy kto\u015b nam rekompensowa\u0142 wzrost cen mas\u0142a albo pietruszki?\n\nCzytaj tak\u017ce: W 2020 r. b\u0119dzie dro\u017cej. Dlaczego?", "keywords": [], "meta_keywords": [""], "tags": [], "authors": ["Adam Grzeszak", "Z Wykszta\u0142cenia Prawnik", "Zawodowo Dziennikarz Specjalizuj\u0105cy Si\u0119 W Tematyce Motoryzacyjnej Oraz Energetyczno-Infrastrukturalnej. Z", "Polityk\u0105", "Od Pocz\u0105tku Lat Zdoby\u0142 Laur Libertas Et Auxilium", "Dwukrotnie", "Za Tekst Po\u015bwi\u0119cony Ochronie Konkurencji I Praw Konsument\u00f3w. Laureat Nagrody Nbp Im. Grabskiego", "Dwukrotnie Nominowany Do Grand Press Za Publicystyk\u0119 Ekonomiczn\u0105. Laureat Nagrody Dziennikarstwa Ekonomicznego Press Club Polska Za R.", "Joanna Solska", "Robert Tomaszewski"], "publish_date": "Wed Feb  5 20:18:30 2020", "summary": "", "article_html": "", "meta_description": "", "meta_lang": "pl", "meta_favicon": "/img/favicon.ico", "meta_data": {"robots": "noarchive", "Description": "Mamy dro\u017csz\u0105 energi\u0119, ale mamy te\u017c wybory. By prezydent Duda nie musia\u0142 \u015bwieci\u0107 oczami za drogi pr\u0105d, minister Sasin zapowiedzia\u0142 rekompensaty. Wiadomo wreszcie, ile wynios\u0105 i kto skorzysta.", "Keywords": "energetyka, pr\u0105d, ceny pr\u0105du, ustawa pr\u0105dowa, Jacek Sasin,", "application-name": "Polityka", "format-detection": "telephone=no", "viewport": "width=device-width, minimum-scale=1.0, initial-scale=1.0", "google-site-verification": "FE_R1b3gH6UUc04OPU6Xi2DcI0AbyAE9HE9NxPPUUGo", "adcategory": "rynek<!-- end: category -->", "og": {"image": "https://static.polityka.pl/_resource/res/path/b5/39/b539e34b-e3ba-499f-8735-ac37f23d3de8", "title": "S\u0105 wybory, s\u0105 rekompensaty za pr\u0105d. Ale nie dla wszystkich", "description": "Mamy dro\u017csz\u0105 energi\u0119, ale mamy te\u017c wybory. By prezydent Duda nie musia\u0142 \u015bwieci\u0107 oczami za drogi pr\u0105d, minister Sasin zapowiedzia\u0142 rekompensaty. Wiadomo wreszcie, ile wynios\u0105 i kto skorzysta.", "type": "article", "url": "https://www.polityka.pl/tygodnikpolityka/rynek/1941344,1,sa-wybory-sa-rekompensaty-za-prad-ale-nie-dla-wszystkich.read"}, "article": {"author": "Adam Grzeszak", "published_time": "20200205T201830+0100"}, "twitter": {"card": "summary_large_image", "site": "@Polityka_pl"}}, "canonical_link": "https://www.polityka.pl/tygodnikpolityka/rynek/1941344,1,sa-wybory-sa-rekompensaty-za-prad-ale-nie-dla-wszystkich.read"}