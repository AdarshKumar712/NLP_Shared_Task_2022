{"source_url": "https://www.haberturk.com", "url": "https://www.haberturk.com/sofralik-zeytinin-yuzde-60-i-avrupa-ulkelerine-gonderildi-2655077-ekonomi", "title": "Sofral\u0131k zeytinin y\u00fczde 60'\u0131 Avrupa \u00fclkelerine g\u00f6nderildi", "top_image": "https://im.haberturk.com/2020/04/22/ver1587561267/2655077_1200x627.jpg", "meta_img": "https://im.haberturk.com/2020/04/22/ver1587561267/2655077_1200x627.jpg", "images": ["https://im.haberturk.com/2020/04/22/ver1587561267/2655077_1200x627.jpg", "https://im.haberturk.com/assets/images/v4/canli-yayin-logo.svg", "https://im.haberturk.com/2020/04/22/ver1587561267/2655077_810x458.jpg", "https://im.haberturk.com/assets/images/auth-popup/facebook.svg", "https://im.haberturk.com/2020/04/30/ver1588237895/2663703_100x100.jpg", "https://im.haberturk.com/assets/images/brand/htkulup-white-new.svg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/assets/images/v3/transparent.gif", "https://im.haberturk.com/assets/images/auth-popup/close-black.svg", "https://im.haberturk.com/assets/images/brand-other/vodafone-disi-logo-business.png", "https://im.haberturk.com/assets/images/brand/ciner-logo.svg", "https://im.haberturk.com/assets/images/v3/logo/haberturk-white.svg", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg"], "movies": [], "text": "AA\n\nT\u00fcrkiye'den bu sezon yap\u0131lan 80 milyon dolarl\u0131k sofral\u0131k zeytin ihracat\u0131n\u0131n 48 milyon dolar\u0131 Avrupa \u00fclkelerine ger\u00e7ekle\u015fti.\n\nEge \u0130hracat\u00e7\u0131 Birliklerinden derlenen verilere g\u00f6re, T\u00fcrkiye, zeytin ihracat\u0131n\u0131n ba\u015flad\u0131\u011f\u0131 Ekim 2019'dan Nisan 2020'ye kadar yakla\u015f\u0131k 80 milyon dolarl\u0131k ihracata imza att\u0131.\n\nSiyah ve ye\u015fil olarak ihra\u00e7 edilen zeytinde en fazla talep ise Avrupa'dan geldi. Toplam ihracat\u0131n y\u00fczde 60'\u0131n\u0131 olu\u015fturan 48 milyon dolarl\u0131k zeytin Avrupa \u00fclkelerine g\u00f6nderildi.\n\nEN FAZLA TALEP ALMANYA'DAN\n\nYeni tip koronavir\u00fcs (Kovid-19) \u00f6ncesi art\u0131\u015f trendine giren ancak salg\u0131n sonras\u0131 yatay seyreden siyah zeytin ihracat\u0131 ise 61 milyon dolar olarak ger\u00e7ekle\u015fti.\n\nSiyah zeytin ihracat\u0131nda 20 milyon dolarla Almanya ilk s\u0131rada yer ald\u0131. Geleneksel zeytin pazar\u0131 aras\u0131nda bulunan Romanya'ya ise 10 milyon 100 bin dolarl\u0131k ihracat yap\u0131ld\u0131.\n\nT\u00fcrkiye'nin kom\u015fu \u00fclkesi Irak'a ise 9,1 milyon dolarl\u0131k siyah zeytin g\u00f6nderildi. Siyah zeytini a\u011f\u0131rl\u0131k olarak g\u0131da sanayinde kullanan ABD'ye ise 4,3 milyon dolarl\u0131k \u00fcr\u00fcn g\u00f6nderildi.\n\nYe\u015fil zeytin ihracat\u0131nda ise ihracat 19 milyon dolarda kald\u0131.\n\nYe\u015fil zeytine sofralar\u0131nda yer veren Irak'a 4,2 milyon dolarl\u0131k ihracat ger\u00e7ekle\u015firken, bunu 3,8 milyon dolarla Almanya ve 1,8 milyon dolarla ABD izledi.\n\nZEYT\u0130NYA\u011eI \u0130HRACATINDA D\u00dc\u015e\u00dc\u015e\n\nZeytinya\u011f\u0131 ihracat\u0131nda ise d\u00fc\u015f\u00fc\u015f e\u011filimi dikkati \u00e7ekti.\n\nKas\u0131m 2019 - Nisan 2020 aras\u0131nda ger\u00e7ekle\u015ftirilen zeytinya\u011f\u0131 ihracat\u0131, ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 31 d\u00fc\u015ferek, 84 milyon 410 bin dolardan 58 milyon 300 bin dolara geriledi.\n\nZeytinya\u011f\u0131 ihracat\u0131nda ilk s\u0131rada 16 milyon 200 bin dolarla ABD yer ald\u0131. Bunu 8 milyon 600 bin dolarla \u0130spanya ve 3,2 milyon dolarla Japonya izledi.\n\nAfrika \u00fclkelerine yap\u0131lan zeytinya\u011f\u0131 ihracat\u0131 ise gelecek ad\u0131na umut verdi. Afrika'ya yap\u0131lan zeytinya\u011f\u0131 ihracat\u0131 ge\u00e7en sezona g\u00f6re y\u00fczde 16 artarak 3 milyon 800 bin dolara \u00e7\u0131kt\u0131.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Wed Apr 22 16:14:27 2020", "summary": "", "article_html": "", "meta_description": "T\u00fcrkiye'den bu sezon yap\u0131lan yakla\u015f\u0131k 80 milyon dolarl\u0131k sofral\u0131k zeytin ihracat\u0131n\u0131n yar\u0131dan fazlas\u0131 Avrupa \u00fclkelerine ger\u00e7ekle\u015fti. Bu sezon zeytinya\u011f\u0131 ihracat\u0131nda d\u00fc\u015f\u00fc\u015f ya\u015fan\u0131rken, Afrika \u00fclkelerine y\u00f6nelik y\u00fczde 16'l\u0131k art\u0131\u015f y\u00fczleri g\u00fcld\u00fcrd\u00fc", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "T\u00fcrkiye'den bu sezon yap\u0131lan yakla\u015f\u0131k 80 milyon dolarl\u0131k sofral\u0131k zeytin ihracat\u0131n\u0131n yar\u0131dan fazlas\u0131 Avrupa \u00fclkelerine ger\u00e7ekle\u015fti. Bu sezon zeytinya\u011f\u0131 ihracat\u0131nda d\u00fc\u015f\u00fc\u015f ya\u015fan\u0131rken, Afrika \u00fclkelerine y\u00f6nelik y\u00fczde 16'l\u0131k art\u0131\u015f y\u00fczleri g\u00fcld\u00fcrd\u00fc", "news_keywords": "haberler, Sofral\u0131k zeytin ihracat,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "hthayat.haberturk.com", "title": "En fazla talep Almanya'dan", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/04/22/ver1587561267/2655077_1200x627.jpg", "url": "https://www.haberturk.com/sofralik-zeytinin-yuzde-60-i-avrupa-ulkelerine-gonderildi-2655077-ekonomi", "type": "article", "article": {"tag": "Sofral\u0131k zeytinin y\u00fczde 60'\u0131 Avrupa \u00fclkelerine g\u00f6nderildi", "published_time": "2020-04-22T16:14:27+03:00", "section": "is-yasam", "author": "Habert\u00fcrk"}, "locale": "tr_TR"}, "eng": {"Id": 4060556, "categoryName": "is-yasam"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/sofralik-zeytinin-yuzde-60-i-avrupa-ulkelerine-gonderildi-2655077-ekonomi", "title": "En fazla talep Almanya'dan", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/04/22/ver1587561267/2655077_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/sofralik-zeytinin-yuzde-60-i-avrupa-ulkelerine-gonderildi-2655077-ekonomi"}