{"source_url": "https://www.rmf24.pl", "url": "https://www.rmf24.pl/fakty/swiat/news-trump-nie-chce-i-nie-przewiduje-wojny-z-iranem,nId,4238352", "title": "Trump: Nie chc\u0119 i nie przewiduj\u0119 wojny z Iranem", "top_image": "https://i.iplsc.com/-/0009PZ7QC9BRW9J0-C411.jpg", "meta_img": "https://i.iplsc.com/-/0009PZ7QC9BRW9J0-C411.jpg", "images": ["https://i.iplsc.com/donald-trump/0009PZ7PB6W2KPU6-C123-F4.png", "https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/pap/0009A6098CYXTC6T-C326.jpg", "https://i.iplsc.com/-/0009PZ7QC9BRW9J0-C411.jpg", "https://www.rmf24.pl/s/classic/img/close.png?c=1", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Nie chc\u0119 i nie przewiduj\u0119 wojny z Iranem - o\u015bwiadczy\u0142 we wtorek wieczorem prezydent Donald Trump podczas rozmowy z dziennikarzami. Wcze\u015bniejsze wypowiedzi ameryka\u0144skiego lidera ws. Iranu by\u0142y jednak bardziej bu\u0144czuczne. M\u00f3wi\u0142, \u017ce Teheran \"zap\u0142aci wysok\u0105 cen\u0119\".\n\nDonald Trump / KEVIN LIM / THE STRAITS TIMES / PAP/EPA\n\nBia\u0142y Dom uwa\u017ca, \u017ce za obecnymi, gwa\u0142townymi protestami przed ambasad\u0105 ameryka\u0144sk\u0105 w Bagdadzie stoi Iran. Ameryka\u0144skie media podkre\u015blaj\u0105, \u017ce manifestacja zosta\u0142a zwo\u0142ana przez szyickie boj\u00f3wki w Bagdadzie znane ze swych proira\u0144skich sympatii.\n\nIran b\u0119dzie poci\u0105gni\u0119ty do odpowiedzialno\u015bci za ka\u017cde odebrane \u017cycie lub szkod\u0119 materialn\u0105 jakiejkolwiek cz\u0119\u015bci naszej infrastruktury w Bagdadzie- napisa\u0142 na Twitterze Donald Trump. Wyja\u015bni\u0142, \u017ce jego s\u0142owa \"nie s\u0105 ostrze\u017ceniem, ale gro\u017ab\u0105\".\n\n\"Lubi\u0119 pok\u00f3j\"\n\nCzy ja chc\u0119 tego (wojny z Iranem)? Nie. Ja chc\u0119 pokoju. Lubi\u0119 pok\u00f3j. I Iran te\u017c zapewne chcia\u0142by pokoju bardziej ni\u017c jakiekolwiek pa\u0144stwo. Dlatego nie s\u0105dz\u0119, by mia\u0142o do tego doj\u015b\u0107 - powiedzia\u0142 Trump kilka godzin p\u00f3\u017aniej.\n\n\n\nTrump by\u0142 w doskona\u0142ym nastroju - podkre\u015blaj\u0105 media. Z nie mniejszym optymizmem podkre\u015bli\u0142 w rozmowie z dziennikarzami, \u017ce przyw\u00f3dca innego \"trudnego przeciwnika\" - Korei P\u0142n. \"jest cz\u0142owiekiem dotrzymuj\u0105cym s\u0142owa, co ka\u017ce wierzy\u0107, i\u017c nie wycofa si\u0119 z moratorium na pr\u00f3by atomowe\" - wbrew wtorkowej deklaracji samego Kim Dzong Una.\n\n\n\nProtesty w Bagdadzie\n\nOd wtorku rano nie ustaj\u0105 gwa\u0142towne protesty przed ambasad\u0105 USA w Bagdadzie. W ramach protestu przeciw ameryka\u0144skim nalotom na cele zwi\u0105zane z szyick\u0105 milicj\u0105 Kataib Hezbollah kilkuset demonstrant\u00f3w podpala\u0142o opony, wznosi\u0142o okrzyki i rzuca\u0142o kamieniami w funkcjonariuszy ochrony i policj\u0119. Demonstranci wy\u0142amali jedn\u0105 z bram plac\u00f3wki i wtargn\u0119li na jej teren.\n\nPo zdemolowaniu wartowni, demonstranci mieli si\u0119 zatrzyma\u0107 si\u0119 ok. 200 metr\u00f3w od g\u0142\u00f3wnego gmachu, kt\u00f3rego broni\u0105 ameryka\u0144scy komandosi. \u017bo\u0142nierze u\u017cyli granat\u00f3w hukowych oraz gazu \u0142zawi\u0105cego, by zmusi\u0107 demonstrant\u00f3w do odwrotu.\n\n\n\nW obawie przed dalsz\u0105 eskalacj\u0105 do Iraku skierowano w trybie natychmiastowym 750 \u017co\u0142nierzy z 82. Dywizji Powietrznodesantowej stacjonuj\u0105cej w Fort Bragg - poinformowa\u0142 sekretarz obrony Mark Esper.\n\n\n\nWe wtorek po po\u0142udniu Donald Trump rozmawia\u0142 przez telefon z premierem Iraku Adilem Abdem al-Mahdim.\n\n\n\nZar\u00f3wno on, jak i prezydent Barham Salih pot\u0119pili akcj\u0119 protestu. Jak zaznaczy\u0142 iracki prezydent pokojowe akcje protestacyjne s\u0105 przywilejem i konstytucyjnym prawem obywateli, ale \"atak na zagraniczne misje dyplomatyczne narusza interesy kraju i podwa\u017ca jego reputacj\u0119 na arenie mi\u0119dzynarodowej\".\n\n\n\nTrump przyj\u0105\u0142 z zadowoleniem stanowisko kierownictwa Iraku, kt\u00f3ry sta\u0142 si\u0119 scen\u0105 najpowa\u017cniejszego kryzysu w relacjach na linii Waszyngton-Bagdad od 2003 r., gdy rozpocz\u0119\u0142a si\u0119 ameryka\u0144ska interwencja w tym kraju.\n\nWed\u0142ug USA za atak na ambasad\u0119 odpowiada Iran\n\nZdaniem Bia\u0142ego Domu za bezprecedensowym atakiem na ameryka\u0144sk\u0105 plac\u00f3wk\u0119 dyplomatyczn\u0105 stoi Iran. Szef ameryka\u0144skiej dyplomacji, Mike Pompeo zakwalifikowa\u0142 zaj\u015bcia przed budynkiem ambasady USA w Bagdadzie jako akt terroru, za kt\u00f3ry odpowiada Teheran.\n\n\n\nStosunki mi\u0119dzy Iranem i USA sta\u0142y si\u0119 pe\u0142ne napi\u0119\u0107 po wycofaniu si\u0119 w maju 2018 r. przez Bia\u0142y Dom z porozumienia nuklearnego z Iranem i przywr\u00f3ceniu antyira\u0144skich sankcji gospodarczych.\n\n\n\nW niedziel\u0119 Pentagon poinformowa\u0142, \u017ce ameryka\u0144skie si\u0142y powietrzne przeprowadzi\u0142y naloty na zwi\u0105zane z Kataib Hezbollah cele w Iraku i w Syrii. Dwa dni wcze\u015bniej - w pi\u0105tek w p\u00f3\u0142nocnej cz\u0119\u015bci Oceanu Indyjskiego rozpocz\u0119\u0142y si\u0119 manewry z udzia\u0142em marynarki wojennej Iranu i okr\u0119t\u00f3w z Rosji oraz Chin. Ameryka\u0144skie czynniki wojskowe po\u015bpieszy\u0142y z o\u015bwiadczeniami, \u017ce obawiaj\u0105 si\u0119 ira\u0144skich prowokacji w pa\u0144stwach s\u0105siaduj\u0105cych, m.in. w Iraku i w Syrii.\n\n\n\nW okresie od maja br. Pentagon skierowa\u0142 dodatkowo do regionu 14 tys. \u017co\u0142nierzy oraz lotniskowiec, by powstrzyma\u0107 Iran przed akcjami militarnymi oraz przechwytywaniem jednostek p\u0142ywaj\u0105cych pod bander\u0105 innych pa\u0144stw pod pretekstem, \u017ce wesz\u0142y w obszar w\u00f3d terytorialnych Iranu.", "keywords": [], "meta_keywords": [""], "tags": [], "authors": ["Rmf Fm", "Arkadiusz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "chc\u0119, przewiduj\u0119, wojny, Iranem, o\u015bwiadczy\u0142, wtorek, wieczorem, prezydent, Donald, Trump, podczas, rozmowy, dziennikarzami, Wcze\u015bniejsze, wypowiedzi, ameryka\u0144skiego, lidera, Iranu, by\u0142y, jednak, bardziej, bu\u0144czuczne, M\u00f3wi\u0142, Teheran, zap\u0142aci", "Description": "Trump: Nie chc\u0119 i nie przewiduj\u0119 wojny z Iranem - RMF24.pl - Nie chc\u0119 i nie przewiduj\u0119 wojny z Iranem - o\u015bwiadczy\u0142 we wtorek wieczorem prezydent Donald Trump podczas rozmowy z dziennikarzami. Wcze\u015bniejsze wypowiedzi ameryka\u0144skiego lidera ws. Iranu by\u0142y", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009PZ7QC9BRW9J0-C411.jpg"}, "og": {"type": "article", "title": "Trump: Nie chc\u0119 i nie przewiduj\u0119 wojny z Iranem", "description": "Nie chc\u0119 i nie przewiduj\u0119 wojny z Iranem - o\u015bwiadczy\u0142 we wtorek wieczorem prezydent Donald Trump podczas rozmowy z dziennikarzami. Wcze\u015bniejsze wypowiedzi ameryka\u0144skiego lidera ws. Iranu by\u0142y jednak bardziej bu\u0144czuczne. M\u00f3wi\u0142, \u017ce Teheran \"zap\u0142aci wysok\u0105 cen\u0119\".", "image": "https://i.iplsc.com/-/0009PZ7QC9BRW9J0-C411.jpg", "url": "https://www.rmf24.pl/fakty/swiat/news-trump-nie-chce-i-nie-przewiduje-wojny-z-iranem,nId,4238352"}, "news_keywords": "RMF24.pl, Donald Trump, Wojna, Iran, \u015bwiat, fakty, najnowsze, arkadiusz grochot - redaktor, arkadiusz grochot - dziennikarz", "article": {"section": "documentation"}}, "canonical_link": "https://www.rmf24.pl/fakty/swiat/news-trump-nie-chce-i-nie-przewiduje-wojny-z-iranem,nId,4238352"}