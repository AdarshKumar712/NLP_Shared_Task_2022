{"source_url": "https://www.haberler.com", "url": "https://www.haberler.com/plajlara-serilen-kuvars-tozu-deniz-cayirlarini-yok-13310716-haberi/?utm_source=feedburner&utm_medium=feed&utm_campaign=Feed%3A+son-dakika-haberleri+%28Haberler.com+Son+Dakika+Haberleri%29", "title": "'Plajlara serilen kuvars tozu deniz \u00e7ay\u0131rlar\u0131n\u0131 yok ediyor'", "top_image": "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg", "meta_img": "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg", "images": ["https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_o.jpg", "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "'Plajlara serilen kuvars tozu deniz \u00e7ay\u0131rlar\u0131n\u0131 yok ediyor' MU\u011eLA'n\u0131n d\u00fcnyaca \u00fcnl\u00fc Bodrum il\u00e7esindeki sahillere 'beyaz kum' diye serilen kuvars tozu ile ilgili \u00e7arp\u0131c\u0131 bir iddia ortaya at\u0131ld\u0131.\n\nMU\u011eLA'n\u0131n d\u00fcnyaca \u00fcnl\u00fc Bodrum il\u00e7esindeki sahillere 'beyaz kum' diye serilen kuvars tozu ile ilgili \u00e7arp\u0131c\u0131 bir iddia ortaya at\u0131ld\u0131. Bodrum Kent Konseyi Ba\u015fkan\u0131 Arif Y\u0131lmaz, sahile serilen tozlar\u0131n, deniz \u00e7ay\u0131rlar\u0131n\u0131 yok etti\u011fini ileri s\u00fcrd\u00fc.\n\nBodrum il\u00e7e genelindeki baz\u0131 sahillere 'beyaz kum' diye kuvars tozu d\u00f6k\u00fcld\u00fc\u011f\u00fc y\u00f6n\u00fcndeki \u015fikayetler \u00fczerine, Mu\u011fla \u00c7evre ve \u015eehircilik \u0130l M\u00fcd\u00fcrl\u00fc\u011f\u00fc ve Bodrum Belediyesi ekiplerince \u00e7al\u0131\u015fma ba\u015flat\u0131ld\u0131. Ara\u015ft\u0131rmada, bu tozlar\u0131n Yal\u0131kavak, G\u00fcndo\u011fan, K\u00fc\u00e7\u00fckb\u00fck, Bitez ile Torba Mahalleri'nde turizm sezonu \u00f6ncesinde sahile d\u00f6k\u00fcld\u00fc\u011f\u00fc ve do\u011fal alana i\u015f makineleri ile m\u00fcdahale edildi\u011fi tespit edildi. Sahilden numune alan ekipler, b\u00f6lgedeki site, tatil k\u00f6y\u00fc, rezidans, restoran, beach kul\u00fcp ve otellerde inceleme yap\u0131p, tutanak tuttu. Tutanaklar\u0131n \u00c7evre ve \u015eehircilik \u0130l M\u00fcd\u00fcrl\u00fc\u011f\u00fc'ne iletilece\u011fi ve tahlillerin ard\u0131ndan i\u015fletmelere gerekli yapt\u0131r\u0131mlar\u0131n uygulanaca\u011f\u0131 belirtildi. Plajlar\u0131n eski haline getirilmesi i\u00e7in de i\u015fletme yetkililerine uyar\u0131lar yap\u0131ld\u0131. Yetkililerin kuvars tozu oldu\u011funu bildirdi\u011fi 'beyaz kum' ile ilgili incelemeler s\u00fcrerken, Bodrum Kent Konseyi Ba\u015fkan\u0131 Arif Y\u0131lmaz ise \u015funlar\u0131 s\u00f6yledi:\n\n\"Sahile serilen tozlar, deniz \u00e7ay\u0131rlar\u0131n\u0131 yok ediyor. Deniz \u00e7ay\u0131rlar\u0131 i\u00e7in 'k\u0131y\u0131da nas\u0131l olsa yok ettik denizin dibinde \u00e7ok var' diyemiyoruz. Bu \u00e7ay\u0131rlar, g\u00fcne\u015f \u0131\u015f\u0131\u011f\u0131yla geli\u015fen canl\u0131lard\u0131r. K\u0131yaya yak\u0131n yerlerde oluyor. \u00c7ok daha derinlerde olmuyor. Deniz \u00e7ay\u0131rlar\u0131 suyun oksijenini \u00fcreten, do\u011fal ya\u015fama ev sahipli\u011fi yapan ve k\u0131y\u0131 erozyonuna olumlu katk\u0131s\u0131 olan canl\u0131lard\u0131r. Koruma alt\u0131ndaki canl\u0131lar\u0131n bulundu\u011fu yerlere kum d\u00f6kt\u00fcler, i\u015f makinelerini sahile soktular. Bu yap\u0131lanlar tamamen yanl\u0131\u015ft\u0131r. \u0130nsanlar\u0131m\u0131z bir yeri do\u011fal haliyle be\u011feniyor. \u0130zin almadan, plan projesiz yap\u0131lan \u00e7al\u0131\u015fmalara asla izin vermeyece\u011fiz.\"\n\nY\u0131lmaz, \"Pandemi s\u00fcrecinden sonra kum serme i\u015fi aniden ba\u015flad\u0131. Kalabal\u0131k olmad\u0131\u011f\u0131 i\u00e7in serilen kumlar, g\u00f6zlem yapan sivil toplum kurulu\u015fu \u00fcyelerince an\u0131nda g\u00f6r\u00fcl\u00fcp, tespit edildi\" dedi.\n\nKaynak: DHA", "keywords": [], "meta_keywords": ["Kent Konseyi", "Arif Y\u0131lmaz", "Bodrum", "Mu\u011fla", "G\u00fcncel", "Mu\u011fla"], "tags": [], "authors": [], "publish_date": null, "summary": "", "article_html": "", "meta_description": "MU\u011eLA'n\u0131n d\u00fcnyaca \u00fcnl\u00fc Bodrum il\u00e7esindeki sahillere 'beyaz kum' diye serilen kuvars tozu ile ilgili \u00e7arp\u0131c\u0131 bir iddia ortaya at\u0131ld\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "MU\u011eLA'n\u0131n d\u00fcnyaca \u00fcnl\u00fc Bodrum il\u00e7esindeki sahillere 'beyaz kum' diye serilen kuvars tozu ile ilgili \u00e7arp\u0131c\u0131 bir iddia ortaya at\u0131ld\u0131.", "keywords": "Kent Konseyi, Arif Y\u0131lmaz, Bodrum, Mu\u011fla, G\u00fcncel, Mu\u011fla", "image": "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg", "medium": "news", "dateCreated": "2020-06-10T17:39:41+03:00", "dateUpdated": "2020-06-10T18:42:42+03:00", "msapplication-starturl": "https://www.haberler.com", "article": {"id": 13310716, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Kent Konseyi, Arif Y\u0131lmaz, Bodrum, Mu\u011fla, G\u00fcncel"}, "og": {"url": "https://www.haberler.com/plajlara-serilen-kuvars-tozu-deniz-cayirlarini-yok-13310716-haberi/", "site_name": "Haberler.com", "locale": "tr_TR", "type": "article", "title": "'Plajlara serilen kuvars tozu deniz \u00e7ay\u0131rlar\u0131n\u0131 yok ediyor'", "description": "MU\u011eLA'n\u0131n d\u00fcnyaca \u00fcnl\u00fc Bodrum il\u00e7esindeki sahillere 'beyaz kum' diye serilen kuvars tozu ile ilgili \u00e7arp\u0131c\u0131 bir iddia ortaya at\u0131ld\u0131.", "image": {"identifier": "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg", "secure_url": "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg", "width": 1200, "height": 1076}}, "fb": {"pages": 130833686950210, "app_id": 1094461860619988}, "twitter": {"url": "https://www.haberler.com/plajlara-serilen-kuvars-tozu-deniz-cayirlarini-yok-13310716-haberi/", "card": "summary_large_image", "site": "Haberler", "title": "'Plajlara serilen kuvars tozu deniz \u00e7ay\u0131rlar\u0131n\u0131 yok ediyor'", "description": "MU\u011eLA'n\u0131n d\u00fcnyaca \u00fcnl\u00fc Bodrum il\u00e7esindeki sahillere 'beyaz kum' diye serilen kuvars tozu ile ilgili \u00e7arp\u0131c\u0131 bir iddia ortaya at\u0131ld\u0131.", "image": "https://foto.haberler.com/haber/2020/06/10/plajlara-serilen-kuvars-tozu-deniz-cayirlarin-13310716_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/plajlara-serilen-kuvars-tozu-deniz-cayirlarini-yok-13310716-haberi/"}