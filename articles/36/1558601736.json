{"source_url": "https://web.archive.org", "url": "https://web.archive.org/web/20200326225459id_/https://www.sondakika.com/haber/haber-abb-den-saglik-personeline-market-alisverisi-ve-su-13053009/", "title": "ABB'den sa\u011fl\u0131k personeline market al\u0131\u015fveri\u015fi ve su kart\u0131na bakiye y\u00fckleme kolayl\u0131\u011f\u0131", "top_image": "https://foto.sondakika.com/haber/2020/03/25/abb-den-saglik-personeline-market-alisverisi-13053009_o.jpg", "meta_img": "https://foto.sondakika.com/haber/2020/03/25/abb-den-saglik-personeline-market-alisverisi-13053009_o.jpg", "images": ["https://mc.yandex.ru/watch/14078032", "https://foto.sondakika.com/haber/2020/03/27/fransa-sitma-tedavisinde-basvurulan-klorokinin-13058041_3310_170.jpg", "https://web.archive.org/static/images/Desktop_icon_2x_ios.png", "https://foto.sondakika.com/haber/2020/03/25/abb-den-saglik-personeline-market-alisverisi-13053009_osd.jpg", "http://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/Desktop_icon_2x_android.png", "https://web.archive.org/static/reklam/advertisement.gif?ads=1", "https://web.archive.org/static/images/blank.gif", "https://foto.sondakika.com/haber/2020/03/27/ronaldo-ya-sert-elestiri-havuzda-fotograf-13058043_4897_170.jpg", "https://web.archive.org/static/images/sosyal/icons/facebook.png", "https://web.archive.org/static/images/sosyal/icons/twitter.png", "https://foto.sondakika.com/haber/2020/03/27/thy-koronavirus-salgini-nedeniyle-new-york-13058056_9858_170.jpg", "https://web.archive.org/static/images/huawei-app-gallery-apk-download-link@2x.png", "https://web.archive.org/static/images/Logo2x.png", "https://foto.sondakika.com/haber/2020/03/27/abd-koronavirus-vakalarinda-cin-i-geride-13058057_4443_170.jpg", "https://foto.sondakika.com/haber/2020/03/25/abb-den-saglik-personeline-market-alisverisi-13053009_o.jpg", "https://web.archive.org/static/images/sosyal/icons/whatsapp.png"], "movies": [], "text": "Ba\u015fkentte g\u00f6rev yapan sa\u011fl\u0131k personeli, market al\u0131\u015fveri\u015flerini ve kartl\u0131 su saya\u00e7lar\u0131na bakiye y\u00fcklemelerini evlerinden yapabilecek.\n\nAnkara B\u00fcy\u00fck\u015fehir Belediyesinden (ABB) yap\u0131lan a\u00e7\u0131klamaya g\u00f6re, vatanda\u015flar\u0131n hizmetlere eri\u015fimlerini kolayla\u015ft\u0131rmak i\u00e7in \"Ba\u015fkent Mobil\" uygulamas\u0131na yeni tip koronavir\u00fcs (Kovid-19) salg\u0131n\u0131 ile m\u00fccadele kapsam\u0131nda yeni mod\u00fcller eklendi.\n\nSalg\u0131n s\u00fcrecindeki talep ve ihtiya\u00e7lar\u0131n cep telefonlar\u0131ndan ve internet \u00fczerinden Ba\u015fkent Mobil ile anl\u0131k olarak bildirilebilece\u011fi uygulamada, \"salg\u0131n hastal\u0131klara kar\u015f\u0131 al\u0131nacak \u00f6nlemler\", \"g\u00f6n\u00fcll\u00fc \u00e7al\u0131\u015fmak isteyenler i\u00e7in talep formu\" ile \"evlere servis hizmeti sa\u011flayan marketler\"in listesi ve konumlar\u0131 yer al\u0131yor.\n\nBa\u015fkent Mobil uygulamas\u0131yla sa\u011fl\u0131k personeli i\u00e7in de baz\u0131 kolayl\u0131klar sa\u011fland\u0131. Kuryelerin yapt\u0131\u011f\u0131 market al\u0131\u015fveri\u015fi ve kartl\u0131 su saya\u00e7lar\u0131na bakiye y\u00fckleme hizmetinden evinden faydalanmak isteyen sa\u011fl\u0131k personeli, belediyenin mobil uygulamas\u0131ndan bildirimde bulunacak ya da \"Mavi Masa\" hatt\u0131n\u0131 arayacak.\n\n\"Sa\u011fl\u0131k \u00e7al\u0131\u015fanlar\u0131na minnettar\u0131z\"\n\nA\u00e7\u0131klamada g\u00f6r\u00fc\u015flerine yer verilen Ankara B\u00fcy\u00fck\u015fehir Belediye Ba\u015fkan\u0131 Mansur Yava\u015f, ya\u015fl\u0131lar\u0131 sosyal medyada rencide edenleri ele\u015ftirerek, sayg\u0131n\u0131n en b\u00fcy\u00fck erdem oldu\u011funu ifade etti.\n\nMobil uygulamaya \"EvdeKalAnkara\" mod\u00fcl\u00fcn\u00fcn de eklendi\u011fini belirten Yava\u015f, \"K\u0131ymetli sa\u011fl\u0131k \u00e7al\u0131\u015fanlar\u0131 \u00fcst\u00fcn fedakarl\u0131klarla \u00e7al\u0131\u015farak, kendinize ve sevdiklerinize vakit ay\u0131ramad\u0131n\u0131z. Hepinize minnettar\u0131z.\" ifadelerini kulland\u0131.", "keywords": [], "meta_keywords": [""], "tags": [], "authors": [], "publish_date": "Wed Mar 25 16:56:03 2020", "summary": "", "article_html": "", "meta_description": "Ba\u015fkentte g\u00f6rev yapan sa\u011fl\u0131k personeli, market al\u0131\u015fveri\u015flerini ve kartl\u0131 su saya\u00e7lar\u0131na bakiye y\u00fcklemelerini evlerinden yapabilecek.", "meta_lang": "tr", "meta_favicon": "/favicon.ico", "meta_data": {"description": "Ba\u015fkentte g\u00f6rev yapan sa\u011fl\u0131k personeli, market al\u0131\u015fveri\u015flerini ve kartl\u0131 su saya\u00e7lar\u0131na bakiye y\u00fcklemelerini evlerinden yapabilecek.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-03-25T16:56:03+03:00"}, "title": "ABB'den sa\u011fl\u0131k personeline market al\u0131\u015fveri\u015fi ve su kart\u0131na bakiye y\u00fckleme kolayl\u0131\u011f\u0131 - Son Dakika", "description": "Ba\u015fkentte g\u00f6rev yapan sa\u011fl\u0131k personeli, market al\u0131\u015fveri\u015flerini ve kartl\u0131 su saya\u00e7lar\u0131na bakiye y\u00fcklemelerini evlerinden yapabilecek.", "type": "Article", "site_name": "Sondakika.com", "url": "https://www.sondakika.com/haber/haber-abb-den-saglik-personeline-market-alisverisi-ve-su-13053009/", "locale": "tr", "image": "https://foto.sondakika.com/haber/2020/03/25/abb-den-saglik-personeline-market-alisverisi-13053009_o.jpg"}, "msapplication-starturl": "https://www.sondakika.com", "article": {"modified": "2020-03-25T17:03:08+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-03-25T17:03:08+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-abb-den-saglik-personeline-market-alisverisi-ve-su-13053009/"}