{"source_url": "https://trybuna.info", "url": "https://trybuna.info/polska/czwarta-tarcza-antypracownicza/", "title": "Czwarta tarcza antypracownicza", "top_image": "https://i1.wp.com/trybuna.info/wp-content/uploads/2018/05/baner-prenumerata.jpg?fit=283%2C240&ssl=1", "meta_img": "", "images": ["https://i0.wp.com/trybuna.info/wp-content/uploads/2020/05/0-0as.jpg?resize=120%2C120&ssl=1", "https://i0.wp.com/trybuna.info/wp-content/uploads/2020/05/Jerzy_Trela_2011-Ja-Fryta-Wikimedia.jpg?resize=120%2C120&ssl=1", "https://i2.wp.com/trybuna.info/wp-content/uploads/2020/05/kozice2015-007k.jpg?resize=120%2C120&ssl=1", "https://trybuna.info/wp-content/uploads/2018/03/logo_trybuna.png", "https://i1.wp.com/trybuna.info/wp-content/uploads/2020/05/Jan.Szczepanski.foto_.jpg?resize=120%2C120&ssl=1", "https://i0.wp.com/trybuna.info/wp-content/uploads/2020/05/XxjpbeE007280_20190906_PEPFN0A001.jpg?resize=120%2C120&ssl=1", "https://i1.wp.com/trybuna.info/wp-content/uploads/2018/05/baner-prenumerata.jpg?fit=283%2C240&ssl=1"], "movies": [], "text": "Je\u015bli czwarta tarcza antykryzysowa zostanie przyj\u0119ta w postaci, o jakiej dowiedzia\u0142y si\u0119 media, to mamy do czynienia z kolejnym przerzuceniem ci\u0119\u017caru kryzysu na pracownik\u00f3w.\n\nRz\u0105d nie kryje si\u0119 nawet specjalnie z tym, \u017ce jego celem jest ratowanie firm, a tylko przy okazji \u2013 ludzi. R\u00f3wnocze\u015bnie organizacje pracodawc\u00f3w nieustannie sugeruj\u0105 mu dalsze \u201euelastycznianie\u201d (czytaj: demonta\u017c) kodeksu pracy. Do tego w czwartej \u201etarczy\u201d na razie nie dochodzi, ale zapis\u00f3w znacz\u0105co zabezpieczaj\u0105cych pracownik\u00f3w czy bezrobotnych r\u00f3wnie\u017c nie wida\u0107.\n\nZwi\u0105zki zawodowe oburza zw\u0142aszcza rozwa\u017cane odebranie pracownikom mo\u017cliwo\u015bci samodzielnego decydowania o terminie wykorzystania zaleg\u0142ego urlopu. To pracodawca mia\u0142by zdecydowa\u0107, kiedy zatrudniane przez niego osoby skorzystaj\u0105 z urlopu.\n\nNowe prerogatywy pracodawc\u00f3w\n\nJe\u015bli projekt zostanie przyj\u0119ty, pracodawcy b\u0119d\u0105 mogli pomija\u0107 postanowienia uk\u0142ad\u00f3w zbiorowych lub regulamin\u00f3w wynagrodze\u0144, je\u015bli te przewiduj\u0105 wy\u017csz\u0105 wysoko\u015b\u0107 odpisu na zak\u0142adowy fundusz socjalny ni\u017c wymagane ustawowo minimum. Inne obowi\u0105zki zwi\u0105zane z prowadzeniem zak\u0142adowego funduszu socjalnego r\u00f3wnie\u017c b\u0119d\u0105 mog\u0142y zosta\u0107 anulowane, ale tutaj pracodawca b\u0119dzie ju\u017c musia\u0142 uzyska\u0107 akceptacj\u0119 ze strony zwi\u0105zk\u00f3w zawodowych. Dodatkowo tarcza nr 4 narzuca maksymaln\u0105 wysoko\u015b\u0107 odprawy: dziesi\u0119ciokrotno\u015b\u0107 pensji minimalnej. Z tym, \u017ce wi\u0119kszo\u015b\u0107 pracownik\u00f3w i tak nie mo\u017ce liczy\u0107 na tak\u0105 kwot\u0119.\n\nMamy do\u015b\u0107!\n\nOPZZ komentuje projektowane zapisy tarczy bardzo kr\u00f3tko. \u2013 Mamy do\u015b\u0107 antypracowniczych rozwi\u0105za\u0144 \u2013 czytamy na stronie centrali zwi\u0105zkowej. OPZZ negatywnie odnosi\u0142 si\u0119 r\u00f3wnie\u017c do poprzednich zapis\u00f3w tarcz, w kt\u00f3rych deklarowano wsparcie dla pracodawc\u00f3w, a od pracownik\u00f3w \u017c\u0105dano zaciskania pasa. Rz\u0105d pu\u015bci\u0142 jednak te zastrze\u017cenia mimo uszu.", "keywords": [], "meta_keywords": [""], "tags": ["Tarcza Antykryzysowa", "PiS", "zwi\u0105zki zawodowe", "pracodawcy"], "authors": ["Ma\u0142gorzata Kulbaczewska-Figat"], "publish_date": "Sun May 24 22:56:00 2020", "summary": "", "article_html": "", "meta_description": "", "meta_lang": "pl", "meta_favicon": "", "meta_data": {"viewport": "width=device-width, initial-scale=1", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Czwarta tarcza antypracownicza - Dziennik Trybuna", "description": "Je\u015bli czwarta tarcza antykryzysowa zostanie przyj\u0119ta w postaci, o jakiej dowiedzia\u0142y si\u0119 media, to mamy do czynienia z kolejnym przerzuceniem\u2026", "url": "https://trybuna.info/polska/czwarta-tarcza-antypracownicza/", "site_name": "Dziennik Trybuna", "updated_time": "2020-05-23T23:33:21+00:00"}, "article": {"tag": "zwi\u0105zki zawodowe", "section": "Polska", "published_time": "2020-05-24T22:56:00+00:00", "modified_time": "2020-05-23T23:33:21+00:00"}, "twitter": {"card": "summary_large_image", "description": "Je\u015bli czwarta tarcza antykryzysowa zostanie przyj\u0119ta w postaci, o jakiej dowiedzia\u0142y si\u0119 media, to mamy do czynienia z kolejnym przerzuceniem\u2026", "title": "Czwarta tarcza antypracownicza - Dziennik Trybuna"}, "generator": "WooCommerce 3.3.5"}, "canonical_link": "https://trybuna.info/polska/czwarta-tarcza-antypracownicza/"}