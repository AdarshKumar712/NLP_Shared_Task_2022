{"source_url": "https://www.birgun.net", "url": "https://www.birgun.net/haber/kizilay-dan-koronavirus-stresine-karsi-9-oneri-292498", "title": "K\u0131z\u0131lay'dan koronavir\u00fcs stresine kar\u015f\u0131 9 \u00f6neri", "top_image": "https://static.birgun.net/resim/haber-detay-resim/2020/03/20/kizilay-dan-koronavirus-stresine-karsi-9-oneri-703402-5.jpg", "meta_img": "https://static.birgun.net/resim/haber-detay-resim/2020/03/20/kizilay-dan-koronavirus-stresine-karsi-9-oneri-703402-5.jpg", "images": ["https://static.birgun.net/belge/2020/02/04/alt-pdivur.jpg", "https://static.birgun.net/static/images/birgun-logo.png", "https://static.birgun.net/belge/2020/02/04/cagri-czgfxv.jpg", "https://static.birgun.net/resim/video-snapshot-resim/2020/03/09/8-mart-ta-gozaltina-alinan-kadin-siddet-koridoru-nda-575-8.jpg", "https://static.birgun.net/resim/haber-liste-resim/2020/03/20/koronavirus-hakkinda-dogru-bilinen-yanlislar-703375-6.jpg", "https://static.birgun.net/resim/haber-liste-resim/2020/03/20/koronaviruse-yakalananlarin-yuzde-90-i-iyilesti-703487-6.jpg", "https://static.birgun.net/resim/haber-liste-resim/2020/03/20/sanayi-ve-teknoloji-bakani-acikladi-kolonya-ureticileri-fiyatta-anlasti-703587-6.jpg", "https://static.birgun.net/resim/haber-liste-resim/2020/03/20/cinli-yetkililer-koronavirusu-ilk-duyuran-ve-hayatini-kaybeden-doktor-li-nin-ailesinden-ozur-diledi-703378-6.jpg", "https://static.birgun.net/resim/haber-detay-resim/2020/03/20/kizilay-dan-koronavirus-stresine-karsi-9-oneri-703402-5.jpg", "https://static.birgun.net/resim/haber-liste-resim/2020/03/20/ignaz-semmelweis-ile-el-yikama-videosu-doodle-oldu-703352-6.jpg"], "movies": [], "text": "K\u0131z\u0131lay'dan koronavir\u00fcs stresine kar\u015f\u0131 9 \u00f6neri\n\nT\u00fcrk K\u0131z\u0131lay\u0131 koronavir\u00fcs nedeniyle stres ya\u015fayanlar i\u00e7in \u00f6neriler s\u0131ralad\u0131\n\nD\u00fcnya genelinde koronavir\u00fcsle m\u00fccadele edilirken T\u00fcrkiye'de de vir\u00fcs\u00fcn yay\u0131lmamas\u0131 i\u00e7in \u00e7e\u015fitli \u00f6nemler al\u0131n\u0131yor. Ba\u015fta Sa\u011fl\u0131k Bakanl\u0131\u011f\u0131 olmak \u00fczere \u00e7e\u015fitli kamu kurum ve kurulu\u015flar\u0131 koronavir\u00fcs\u00fcn yay\u0131lmamas\u0131 i\u00e7in 'Evde kal' \u00e7a\u011fr\u0131s\u0131 yapt\u0131. Bunun \u00fczerine kafeterya, e\u011flence merkezi, sinema gibi i\u015fletmelerin \u00e7al\u0131\u015fmalar\u0131 durduruldu. U\u00e7u\u015f yasa\u011f\u0131 olan \u00fclke say\u0131s\u0131 20'ye \u00e7\u0131kt\u0131. Yurt d\u0131\u015f\u0131ndan gelen ve koronavir\u00fcs tehdidi ya\u015fayan vatanda\u015flar karantinaya al\u0131nd\u0131. Deprem, sel, do\u011fal afet gibi olaylarda t\u00fcm d\u00fcnyaya yard\u0131mlar\u0131n\u0131 ula\u015ft\u0131ran T\u00fcrk K\u0131z\u0131lay koronavir\u00fcse kar\u0131\u015f\u0131 m\u00fccadelede \u00e7al\u0131\u015fmalar\u0131n\u0131 art\u0131rd\u0131.\n\nT\u00fcrk K\u0131z\u0131lay, Twitter hesab\u0131ndan, koronavir\u00fcsle ilgili bilgilendirmelerde bulundu. Okullar\u0131n, kafelerin, e\u011flence merkezlerinin ve kalabal\u0131\u011f\u0131n oldu\u011fu bir\u00e7ok alan\u0131n kapanmas\u0131yla vatanda\u015flara #evdekal \u00e7a\u011fr\u0131s\u0131 yap\u0131lan bilgilendirmede, bunun bir tatil olmad\u0131\u011f\u0131n\u0131 hastalarla temas riskine kar\u015f\u0131 tedbirli olunmas\u0131 konusunda Cumhurba\u015fkanl\u0131\u011f\u0131 \u0130leti\u015fim Ba\u015fkanl\u0131\u011f\u0131'n\u0131n yay\u0131nlad\u0131\u011f\u0131 bilgilerle tavsiyelerde bulunuldu.\n\nT\u00fcrk K\u0131z\u0131lay\u2019\u0131n bilgilendirmesinde, m\u00fccadeleye zarar verme amac\u0131 ta\u015f\u0131yan kaosu, \u00e7at\u0131\u015fmay\u0131 ya da ayr\u0131\u015fmay\u0131 te\u015fvik edici i\u00e7eriklerin yay\u0131m\u0131na katk\u0131 sunulmamas\u0131 gerekti\u011fi a\u00e7\u0131kland\u0131. Do\u011frulu\u011fu teyit edilmemi\u015f video, foto\u011fraf ve ses kayd\u0131 gibi kimli\u011fi belirsiz ki\u015filere itibar edilmemesi gerekti\u011fi vurgulan\u0131rken, T\u00fcrk K\u0131z\u0131lay, Sa\u011fl\u0131k Bakanl\u0131\u011f\u0131, Ticaret Bakanl\u0131\u011f\u0131, Milli E\u011fitim Bakanl\u0131\u011f\u0131, K\u00fclt\u00fcr ve Turizm Bakanl\u0131\u011f\u0131, \u0130leti\u015fim Ba\u015fkanl\u0131\u011f\u0131 ya da Diyanet \u0130\u015fleri Ba\u015fkanl\u0131\u011f\u0131 ad\u0131na a\u00e7\u0131lm\u0131\u015f sahte hesaplara dikkat edilmesi ve bu tarz sahte hesaplar\u0131n ilgili resmi kurumlara bildirilmesi \u00e7a\u011fr\u0131s\u0131nda bulunuldu.\n\nKoronavir\u00fcs\u00fcn temas yoluyla her yerden bula\u015fma riski ta\u015f\u0131yan bir hastal\u0131k oldu\u011funu vurgulan\u0131rken, bu y\u00fczden elleri dezenfekte etmeden y\u00fcz b\u00f6lgesine dokunulmamas\u0131 gerekti\u011fi belirtilerek, '#SuyaSabunaDokunuyoruz' hashtagleriyle bilgilendirmede bulunuldu. Koronavir\u00fcs\u00fcn ileri ya\u015ftaki n\u00fcfus \u00fczerinde \u00e7ok daha a\u011f\u0131r ve tehlikeli oldu\u011fu belirtilen bilgilendirmede, bir s\u00fcreli\u011fine b\u00fcy\u00fcklere kar\u015f\u0131 mesafenin korunmas\u0131 gerekti\u011fi belirtilerek, \"B\u00fcy\u00fcklerin ellerini \u00f6pece\u011finiz nice bayramlar\u0131 beraber ya\u015famak i\u00e7in elleri \u00f6pm\u00fcyoruz\" denildi.\n\nT\u00fcrk K\u0131z\u0131lay'\u0131n payla\u015f\u0131mlar\u0131nda \u015fu ifadeler dikkat \u00e7ekti:\n\n\u201cBir s\u00fcre selamla\u015fmay\u0131 elimizle de\u011fil, g\u00f6zlerimizle yap\u0131yoruz, yak\u0131n temasla hastal\u0131\u011fa de\u011fil. Huzurlu bir tatil, ho\u015f bir ziyaret hepimizin ihtiyac\u0131 ama; d\u00fcnyay\u0131 etkisine alan bir salg\u0131n varken seyahatlerimizle huzurumuzu ka\u00e7\u0131rm\u0131yoruz. Ailemizi, arkada\u015flar\u0131m\u0131z\u0131 ya da her g\u00fcn bindi\u011fimiz otob\u00fcs\u00fc hep g\u00f6r\u00fcyoruz. Peki ya g\u00f6rmediklerimiz? G\u00f6rmediklerimiz i\u00e7in el dezenfektan\u0131m\u0131z\u0131 yan\u0131m\u0131zdan ay\u0131rm\u0131yoruz ve #SuyaSabunaDokunuyoruz. Sevgi, k\u00fc\u00e7\u00fcklerimize verebilece\u011fimiz en b\u00fcy\u00fck hazine ama; hastal\u0131k bula\u015fmak i\u00e7in bu hazineyi kolay bir ara\u00e7 yapmas\u0131n. \u00c7ocuklar\u0131m\u0131zla temastan ka\u00e7\u0131n\u0131yoruz.\"\n\nSTRESE KAR\u015eI \u00d6NER\u0130LER\n\nT\u00fcrk K\u0131z\u0131lay\u2019dan yap\u0131lan a\u00e7\u0131klamada, stresin yo\u011fun oldu\u011fu bir d\u00f6nemden ge\u00e7ildi\u011fini 'Covid 19' kaynakl\u0131 stresle ba\u015fa \u00e7\u0131k\u0131labilmesi i\u00e7in \u00f6nerilerde bulunuldu. \u00d6neriler \u015f\u00f6yle s\u0131raland\u0131:\n\n\u201c1. Stres y\u00f6netimi tekniklerini kullan\u0131n. Fiziksel gev\u015feme teknikleri stres seviyesini d\u00fc\u015f\u00fcrebilir, a\u011fr\u0131 ve duygusal ge\u00e7i\u015fleri y\u00f6netmek i\u00e7in faydal\u0131 y\u00f6ntemler olabilir. \u00d6nceki deneyimleriniz de stresle ba\u015f etmek i\u00e7in kulland\u0131\u011f\u0131n\u0131z ve size iyi gelen y\u00f6ntemleri kullanabilirsiniz.\n\n2. Duygular\u0131n\u0131z\u0131 kabul edin. Stresli durumlar farkl\u0131 duygular\u0131n\u0131n a\u00e7\u0131\u011fa \u00e7\u0131kmas\u0131na neden olabilir. \u00d6rne\u011fin; \u00f6fke, hayal k\u0131r\u0131kl\u0131\u011f\u0131, kayg\u0131, pi\u015fmanl\u0131k, i\u00e7e kapanma, kendini su\u00e7lama vb. unutmay\u0131n ki bu duygular anormal durumlara verilen normal tepkilerdir.\n\n3. Sosyal ileti\u015fimi s\u00fcrd\u00fcr\u00fcn. Fiziksel olarak m\u00fcmk\u00fcn olmasa da sevdiklerinizle ileti\u015fimi devam ettirin. (Telefon, sosyal medya vb.) Ya\u015fl\u0131lar\u0131n sosyal olarak izole olmamalar\u0131 i\u00e7in onlara teknolojik cihazlar\u0131 kullanmay\u0131 \u00f6\u011fretin. (\u00d6rne\u011fin; sesli ve g\u00f6r\u00fcnt\u00fcl\u00fc aramay\u0131 \u00f6\u011fretin).\n\n4. Sa\u011fl\u0131kl\u0131 bir ya\u015fam tarz\u0131 s\u00fcrd\u00fcr\u00fcn. Dengeli ve d\u00fczenli beslenme, yeterli uyku, egzersiz ile beden ve ruh sa\u011fl\u0131\u011f\u0131n\u0131z\u0131 koruyabilir, stresin olumsuz etkilerini azaltabilirsiniz. Sigara, alkol ve uyu\u015fturucu vb zararl\u0131 maddelerden uzak durun.\n\n5. Hedefler belirleyin. G\u00fcnl\u00fck yazmak veya yeni beceriler \u00f6\u011frenmek gibi ger\u00e7ek\u00e7i hedefler belirlemek ve onlara ula\u015fmaya \u00e7al\u0131\u015fmak kontrol duygusunu g\u00fc\u00e7lendirir. \u00c7al\u0131\u015fanlar ofis d\u0131\u015f\u0131nda da \u00e7al\u0131\u015fmalar\u0131n\u0131 sa\u011fl\u0131kl\u0131 bir \u015fekilde evlerinden s\u00fcrd\u00fcrebilirler.\n\n6. Aktif olun. Okumak, yazmak, oyun oynamak, kelime oyunlar\u0131, su doku gibi zihinsel aktiviteleri geli\u015ftirmeye y\u00f6nelik \u00e7al\u0131\u015fmalar yapabilirsiniz.\n\n7. Duruma mizah kat\u0131n. Mizah, umutsuzlu\u011fa kar\u015f\u0131 g\u00fc\u00e7l\u00fc bir panzehir olabilir. \u015eakala\u015fma ve g\u00fcl\u00fcmseme endi\u015fe ve hayal k\u0131r\u0131kl\u0131\u011f\u0131n\u0131n azalmas\u0131na yard\u0131mc\u0131 olabilir.\n\n8. Umudunuzu koruyun. Kendiniz, aileniz ve \u00e7evreniz i\u00e7in al\u0131nan tedbirlere uyman\u0131n \u00f6neminin fark\u0131na var\u0131n ve bunlara uymak i\u00e7in gerekli hassasiyeti g\u00f6sterin.\n\n9. Do\u011fru bilgiye ula\u015f\u0131n. D\u00fcnya Sa\u011fl\u0131k \u00d6rg\u00fct\u00fc, Sa\u011fl\u0131k Bakanl\u0131\u011f\u0131 gibi kurum ve kurulu\u015flar\u0131n halk\u0131 do\u011fru bilgilendirmek, vir\u00fcs\u00fcn yay\u0131lmas\u0131n\u0131 \u00f6nleyebilmek, ki\u015filerin ruh sa\u011fl\u0131\u011f\u0131n\u0131 korumalar\u0131na yard\u0131mc\u0131 olabilmek i\u00e7in b\u00fcy\u00fck bir ciddiyet ve \u00f6zveriyle \u00e7al\u0131\u015ft\u0131klar\u0131n\u0131 unutmay\u0131n.\"\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["K\u0131z\u0131lay", "sa\u011fl\u0131k", "koronavir\u00fcs", "stres"], "tags": [], "authors": [], "publish_date": null, "summary": "", "article_html": "", "meta_description": "T\u00fcrk K\u0131z\u0131lay\u0131 koronavir\u00fcs nedeniyle stres ya\u015fayanlar i\u00e7in \u00f6neriler s\u0131ralad\u0131", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "T\u00fcrk K\u0131z\u0131lay\u0131 koronavir\u00fcs nedeniyle stres ya\u015fayanlar i\u00e7in \u00f6neriler s\u0131ralad\u0131", "title": "K\u0131z\u0131lay'dan koronavir\u00fcs stresine kar\u015f\u0131 9 \u00f6neri", "url": "https://www.birgun.net/haber/kizilay-dan-koronavirus-stresine-karsi-9-oneri-292498", "image": "https://static.birgun.net/resim/haber-detay-resim/2020/03/20/kizilay-dan-koronavirus-stresine-karsi-9-oneri-703402-5.jpg", "type": "website", "site_name": "birgun.net"}, "keywords": "K\u0131z\u0131lay, sa\u011fl\u0131k, koronavir\u00fcs, stres", "articleid": 292498, "article": {"published": "2020-03-20"}, "twitter": {"url": "https://www.birgun.net/haber/kizilay-dan-koronavirus-stresine-karsi-9-oneri-292498", "title": "K\u0131z\u0131lay'dan koronavir\u00fcs stresine kar\u015f\u0131 9 \u00f6neri", "description": "T\u00fcrk K\u0131z\u0131lay\u0131 koronavir\u00fcs nedeniyle stres ya\u015fayanlar i\u00e7in \u00f6neriler s\u0131ralad\u0131", "site": "@BirGun_Gazetesi"}, "pdate": 20200320, "utime": 20200320122110, "ptime": 20200320121100, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/kizilay-dan-koronavirus-stresine-karsi-9-oneri-292498"}