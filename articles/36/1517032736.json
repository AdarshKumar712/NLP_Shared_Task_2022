{"source_url": "http://www.sakaryagazetesi.com.tr", "url": "http://www.sakaryagazetesi.com.tr/borsa-haftaya-dususle-basladi-n181248/", "title": "Borsa haftaya d\u00fc\u015f\u00fc\u015fle ba\u015flad\u0131", "top_image": "http://www.sakaryagazetesi.com.tr/uploads/an/anadolugetimage-737049.jpg", "meta_img": "http://www.sakaryagazetesi.com.tr/uploads/an/anadolugetimage-737049.jpg", "images": ["http://www.sakaryagazetesi.com.tr/uploads/an/anadolugetimage-600491_2.jpg", "http://www.sakaryagazetesi.com.tr/uploads/an/anadolugetimage-283768_2.jpg", "http://www.sakaryagazetesi.com.tr/uploads/an/anadolugetimage-737049.jpg", "http://www.sakaryagazetesi.com.tr/uploads/aw/aw932425_01-440573_1.jpg", "http://www.sakaryagazetesi.com.tr/uploads/an/anadolugetimage-46321.jpg", "http://www.sakaryagazetesi.com.tr/livepress/style/img/comments.png", "http://www.sakaryagazetesi.com.tr/uploads/9_/9_odvayxxe6wp5gr4_x4ew-139118_2.jpg", "http://www.sakaryagazetesi.com.tr/uploads/an/anadolugetimage-345743_2.jpg", "http://www.sakaryagazetesi.com.tr/uploads/bl/blz5ah1-n0msa0visp1z5a-616886.jpg", "http://www.sakaryagazetesi.com.tr/uploads/an/anadolugetimage-543137_2.jpg", "http://www.sakaryagazetesi.com.tr/uploads/gr/gry_6965-91471_2.jpg", "http://www.sakaryagazetesi.com.tr/uploads/mu/mustafa-ozer-den-senol-gunes-e-cagri_67406-595702_1.jpg", "http://www.sakaryagazetesi.com.tr/uploads/vl/vlw0ely4ce2cn_8--lxbpa-560193_2.jpg", "http://www.sakaryagazetesi.com.tr/uploads/aw/aw898535_01-598365_2.jpg", "http://www.sakaryagazetesi.com.tr/uploads/31/3197894-520304_1.jpg", "http://www.sakaryagazetesi.com.tr/uploads/im/img-20200209-wa0000-452287_1.jpg", "http://www.sakaryagazetesi.com.tr/uploads/bu/buyuksehirden-24-saat-karla-mucadele-8-46561_2.jpg", "http://www.sakaryagazetesi.com.tr/uploads/an/anadolugetimage-344511.jpg", "http://www.sakaryagazetesi.com.tr/uploads/ta/tarkan-karacanin-ismi-spor-merkezinde-yasayacak-2jpg-904890_1.jpg", "http://www.sakaryagazetesi.com.tr/uploads/an/anadolugetimage-737049_1.jpg", "http://www.sakaryagazetesi.com.tr/uploads/b2/b2muuvpgiu2cuyzulaq2-w-135831.jpg", "http://www.sakaryagazetesi.com.tr/uploads/bs/bsn_2742-635369_2.jpg", "http://www.sakaryagazetesi.com.tr/uploads/20/20200105_2_40166133_50923409-93877_2.jpg", "http://www.sakaryagazetesi.com.tr/uploads/aw/aw892491_01-365083_2.jpg", "http://www.sakaryagazetesi.com.tr/uploads/an/anadolugetimage-24452.jpg", "http://www.sakaryagazetesi.com.tr/uploads/ku/kursjpg-87795_1.jpg", "http://www.sakaryagazetesi.com.tr/uploads/ds/dsc_4764jpg-27654_1.jpg", "http://www.sakaryagazetesi.com.tr/uploads/aw/aw932389_05-851907_1.jpg", "http://www.sakaryagazetesi.com.tr/uploads/sa/SAKARYA 2-782326.jpg", "http://www.sakaryagazetesi.com.tr/uploads/lo/loggooo-731353-621573-576656.jpg", "http://www.sakaryagazetesi.com.tr/uploads/ms/msb_yurek_yakan_sehit_haberini_duyurdu_1573897525_7407-557633_1.jpg", "http://www.sakaryagazetesi.com.tr/uploads/58/584bd691ac1fe344dc637a22-492121_1.jpg", "http://www.sakaryagazetesi.com.tr/uploads/im/img_2083jpg-595193_2.jpg", "http://www.sakaryagazetesi.com.tr/uploads/an/anadolugetimage-183956.jpg", "http://www.sakaryagazetesi.com.tr/uploads/an/anadolugetimage-537574_2.jpg", "http://www.sakaryagazetesi.com.tr/uploads/ul/ul1dzlkn0k6s5mdqu9pacw-499077.jpg", "http://www.sakaryagazetesi.com.tr/uploads/kx/kxf2wo82eecmjmo4e3mydw-218986_2.jpg", "http://www.sakaryagazetesi.com.tr/uploads/wh/whatsapp-image-2020-02-09-at-150128-26159_2.jpg", "http://www.sakaryagazetesi.com.tr/uploads/sa/sakaryaaa-357122.jpg", "http://www.sakaryagazetesi.com.tr/uploads/gi/gimruca6leyopgyvlh4woq-464209_2.jpg", "http://www.sakaryagazetesi.com.tr/uploads/aw/aw884565_01-288021_2.jpg", "http://www.sakaryagazetesi.com.tr/uploads/an/anadolugetimage-414113.jpg", "http://www.sakaryagazetesi.com.tr/uploads/an/anadolugetimage-585193_2.jpg", "http://www.sakaryagazetesi.com.tr/uploads/an/anadolugetimage-926522.jpg"], "movies": [], "text": "10 \u015eubat 2020 10:10\n\nBorsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 0,46 azalarak 120.459,39 puana geriledi.\n\nBorsa \u0130stanbul'da BIST 100 endeksi, a\u00e7\u0131l\u0131\u015fta 555,76 puan ve y\u00fczde 0,46 de\u011fer kaybederek 120.459,39 puana indi. Bankac\u0131l\u0131k endeksi y\u00fczde 0,79 ve holding endeksi y\u00fczde 0,37 d\u00fc\u015f\u00fc\u015f kaydetti.\n\nSekt\u00f6r endeksleri aras\u0131nda en fazla kazand\u0131ran y\u00fczde 0,92 ile sigorta, en \u00e7ok gerileyen ise y\u00fczde 1,60 ile finansal kiralama, faktoring oldu.\n\nBIST 100 endeksi, ge\u00e7en haftan\u0131n son i\u015flem g\u00fcn\u00fcnde etkisini art\u0131ran kar sat\u0131\u015flar\u0131 ile y\u00fczde 1,04 de\u011fer kaybederek g\u00fcn\u00fc 121.015,14 puandan tamamlam\u0131\u015ft\u0131.\n\nAnalistler, cuma g\u00fcn\u00fc d\u00f6viz kurlar\u0131nda, k\u00fcresel piyasalara paralel artan oynakl\u0131\u011f\u0131n Bankac\u0131l\u0131k D\u00fczenleme ve Denetleme Kurumu'nun (BDDK) swap hamlesi ile hafiflemesinin beklendi\u011fini ifade ederek, bankalar\u0131n m\u00fc\u015fterilerinden ald\u0131\u011f\u0131 \u00fccret ve komisyonlara getirilen s\u0131n\u0131rlamalar\u0131n ise a\u00e7\u0131l\u0131\u015fta banka hisseleri \u00fczerinde bask\u0131ya neden oldu\u011funu kaydetti.\n\nBDDK, bankalar\u0131n yurt d\u0131\u015f\u0131 yerle\u015fiklerle yapt\u0131klar\u0131 bir baca\u011f\u0131 d\u00f6viz, di\u011fer baca\u011f\u0131 TL olan ve vadede TL al\u0131m y\u00f6n\u00fcnde ger\u00e7ekle\u015ftirecekleri para swap\u0131, forward, opsiyon ve di\u011fer t\u00fcrev i\u015flemlerin toplam\u0131n\u0131n bankalar\u0131n en son hesaplad\u0131klar\u0131 yasal \u00f6z kaynaklar\u0131n\u0131n y\u00fczde 10\u2019u ile s\u0131n\u0131rland\u0131r\u0131lmas\u0131 karar\u0131 ald\u0131\u011f\u0131n\u0131 duyururken, bug\u00fcnk\u00fc Resmi Gazete'de yer alan tebli\u011f ve y\u00f6netmeliklerle de bankalar\u0131n m\u00fc\u015fterilerinden ald\u0131\u011f\u0131 \u00fccret ve komisyonlara s\u0131n\u0131rlamalar getirildi.\n\nT\u00fcrkiye Cumhuriyet Merkez Bankas\u0131'n\u0131n Resmi Gazete'de yay\u0131mlanan tebli\u011fi do\u011frultusunda, bankalar taraf\u0131ndan ticari m\u00fc\u015fterilerden al\u0131nabilecek \u00fccret, masraf ve komisyonlar\u0131n say\u0131s\u0131 2 bin 400'den 51'e indirildi. BDDK taraf\u0131ndan 2014'te 20 ile s\u0131n\u0131rland\u0131r\u0131lan ticari m\u00fc\u015fterilerden al\u0131nabilecek \u00fccret, masraf ve komisyonlar\u0131n say\u0131s\u0131 ise 16'ya d\u00fc\u015f\u00fcr\u00fcld\u00fc.\n\nBu hafta veri g\u00fcndeminin yan\u0131 s\u0131ra ABD Merkez Bankas\u0131 Ba\u015fkan\u0131 Jerome Powell\u2019\u0131n Kongre'de sal\u0131 ve \u00e7ar\u015famba g\u00fcnleri ger\u00e7ekle\u015ftirece\u011fi sunum, Suriye ba\u015fta olmak \u00fczere jeopolitik geli\u015fmeler, ABD'de \u00f6n se\u00e7imler ve koronavir\u00fcse ili\u015fkin haber ak\u0131\u015f\u0131n\u0131n takip edilece\u011fini belirten analistler, teknik a\u00e7\u0131dan BIST 100 endeksinde 119.500 ve 118.200 seviyelerinin destek, 122.500'\u00fcn diren\u00e7 konumuna geldi\u011fini kaydetti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Borsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 0,46 azalarak 120.459,39 puana geriledi.", "meta_lang": "tr", "meta_favicon": "", "meta_data": {"viewport": "width=device-width, initial-scale=1.0, maximum-scale=1.0, minimum-scale=1.0", "og": {"title": "Borsa haftaya d\u00fc\u015f\u00fc\u015fle ba\u015flad\u0131", "image": "http://www.sakaryagazetesi.com.tr/uploads/an/anadolugetimage-737049.jpg", "site_name": "http://www.sakaryagazetesi.com.tr", "description": "Borsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 0,46 azalarak 120.459,39 puana geriledi.", "url": "http://www.sakaryagazetesi.com.tr/borsa-haftaya-dususle-basladi-n181248/"}, "twitter": {"card": "photo", "site": "@http://www.sakaryagazetesi.com.tr", "image": "http://www.sakaryagazetesi.com.tr/uploads/an/anadolugetimage-737049.jpg", "url": "http://www.sakaryagazetesi.com.tr/borsa-haftaya-dususle-basladi-n181248/", "title": "Borsa haftaya d\u00fc\u015f\u00fc\u015fle ba\u015flad\u0131", "description": "Borsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 0,46 azalarak 120.459,39 puana geriledi."}, "description": "Borsa \u0130stanbul'da BIST 100 endeksi, a\u00e7\u0131l\u0131\u015fta y\u00fczde 0,46 azalarak 120.459,39 puana geriledi."}, "canonical_link": "http://www.sakaryagazetesi.com.tr/borsa-haftaya-dususle-basladi-n181248/"}