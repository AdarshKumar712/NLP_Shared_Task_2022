{"source_url": "https://web.archive.org", "url": "https://web.archive.org/web/20200102154427id_/https://wiadomosci.dziennik.pl/wydarzenia/artykuly/616882,sylwester-2019-nowy-rok-pozary-petardy-pijani-kierowcy.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Sylwester 2019: Po\u017cary, pijani kierowcy, dzieci ranne w wyniku wybuchu petard", "top_image": "https://ocdn.eu/pulscms-transforms/1/x15ktkuTURBXy8xYTZkYmQwMi1iMzkzLTRhNDEtODZlNC1hOTRhZWQyNTFiZTYuanBlZ5GTBc0EsM0CdA", "meta_img": "https://ocdn.eu/pulscms-transforms/1/x15ktkuTURBXy8xYTZkYmQwMi1iMzkzLTRhNDEtODZlNC1hOTRhZWQyNTFiZTYuanBlZ5GTBc0EsM0CdA", "images": ["https://web.archive.org/web/20200102154427id_/https://wiadomosci.dziennik.pl/wydarzenia/artykuly/616882,sylwester-2019-nowy-rok-pozary-petardy-pijani-kierowcy.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/pulscms-transforms/1/x15ktkuTURBXy8xYTZkYmQwMi1iMzkzLTRhNDEtODZlNC1hOTRhZWQyNTFiZTYuanBlZ5GTBc0EsM0CdA", "https://ocdn.eu/pulscms-transforms/1/9ozk9kuTURBXy8xYTZkYmQwMi1iMzkzLTRhNDEtODZlNC1hOTRhZWQyNTFiZTYuanBlZ5GTBc0DFM0BvIGhMAE", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "data:"], "movies": [], "text": "Jak poinformowa\u0142 rzecznik komendanta g\u0142\u00f3wnego PSP w Sylwestra i pierwsze sze\u015b\u0107 godzin Nowego Roku stra\u017cacy wyje\u017cd\u017cali do r\u00f3\u017cnego rodzaju zdarze\u0144 2092 razy, w tym do 1246 po\u017car\u00f3w, w kt\u00f3rych zgin\u0119\u0142y dwie osoby a 12 innych zosta\u0142o rannych oraz do 686 miejscowych zagro\u017ce\u0144 i 160 alarm\u00f3w fa\u0142szywych.\n\nDo najtragiczniejszych po\u017car\u00f3w dosz\u0142o we wtorek w \u0141a\u0144cucie i Ostrowi Mazowieckiej. W \u0141a\u0144cucie po godz. 21 jedna osoba zgin\u0119\u0142a w budynku jednorodzinnym. Kolejna osoba zgin\u0119\u0142a po godz. 23 w Ostrowi Mazowieckiej w po\u017carze, do kt\u00f3rego dosz\u0142o w nieu\u017cytkowanym budynku handlowym. Jak zaznaczy\u0142 Fr\u0105tczak przyczyny tych po\u017car\u00f3w nie s\u0105 jeszcze znane.\n\nZ danych przekazanych przez KG PSP wynika r\u00f3wnie\u017c, \u017ce 83 razy stra\u017cacy interweniowali w zwi\u0105zku z silnym wiatrem - g\u0142\u00f3wnie na Pomorzu, Mazowszu i na Warmii i Mazurach.\n\n17 interwencji dotyczy\u0142o tlenku w\u0119gla. W wyniku podtrucia tlenkiem w\u0119gla jedna osoba zmar\u0142a, a sze\u015b\u0107 innych os\u00f3b trafi\u0142o do szpitali. Ofiara \u015bmiertelna zatrucia czadem to mieszkaniec Mys\u0142owic. Wraz z nim tlenkiem w\u0119gla podtru\u0142y si\u0119 jeszcze dwie osoby, kt\u00f3re przebywa\u0142y w tym samym mieszkaniu.\n\nJak informuje PSP od 1 pa\u017adziernika stra\u017cacy w zwi\u0105zku z tlenkiem w\u0119gla interweniowali 1530 razy. 734 osoby uleg\u0142y podtruciu i wymaga\u0142y hospitalizacji, za\u015b 21 zmar\u0142o.\n\nW Warszawie, w sylwestra i pierwsze sze\u015b\u0107 godzin Nowego Roku stra\u017cacy interweniowali \u0142\u0105cznie 119 razy; dosz\u0142o do 50 po\u017car\u00f3w, z czego 39 powsta\u0142o od \u015brodk\u00f3w pirotechnicznych.\n\nZ danych statystycznych wynika, \u017ce w czasie tegorocznego Sylwestra i pierwszych godzin Nowego roku dosz\u0142o do wi\u0119kszej o kilkaset liczny po\u017car\u00f3w. Tylko we wtorek - w ci\u0105gu ca\u0142ej doby - jak zaznaczaj\u0105 stra\u017cacy - dosz\u0142o do prawie 595 po\u017car\u00f3w, za\u015b w ci\u0105gu pierwszych sze\u015bciu godzin Nowego Roku do 651 po\u017car\u00f3w.\n\nTo by\u0142a bardzo niespokojna i pracowita noc. \u0141\u0105czna liczba 1246 po\u017car\u00f3w na pewno zasmuca i pora\u017ca - powiedzia\u0142 PAP rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak. Doda\u0142, \u017ce w tym samym okresie ubieg\u0142ego roku dosz\u0142o do 1666 zdarze\u0144, z czego 825 stanowi\u0142y po\u017cary.\n\nPolicja: Na drogach w Sylwestra zgin\u0119\u0142o sze\u015b\u0107 os\u00f3b; zatrzymano 96 nietrze\u017awych kierowc\u00f3w\n\nWe wtorek do p\u00f3\u0142nocy na drogach dosz\u0142o do 39 wypadk\u00f3w, w kt\u00f3rych zgin\u0119\u0142o sze\u015b\u0107 os\u00f3b; poszkodowanych zosta\u0142o 41 os\u00f3b i zatrzymano 96 nietrze\u017awych kierowc\u00f3w - poinformowa\u0142 komisarz Dawid Marciniak z Komendy G\u0142\u00f3wnej Policji.\n\nPolicja poinformowa\u0142a, \u017ce do p\u00f3\u0142nocy w Sylwestra dosz\u0142o do 14 tys. 554 interwencji, a ramach kt\u00f3rych zatrzymano na gor\u0105cym uczynku 334 osoby, oraz 189 poszukiwanych.\n\nOdnotowano 39 wypadk\u00f3w drogowych, w kt\u00f3rych zgin\u0119\u0142o 6 os\u00f3b, a 41 zosta\u0142o rannych. Zatrzymano 96 nietrze\u017awych kieruj\u0105cych.\n\nMarciniak podkre\u015bli\u0142, \u017ce masowe imprezy z okazji Sylwestra przebiega\u0142y w bezpieczny spos\u00f3b. Nie odnotowali\u015bmy tam \u017cadnych powa\u017cnych incydent\u00f3w - powiedzia\u0142. Za nami spokojna noc, liczba interwencji nie odbiega\u0142a od \u015bredniej podczas weekend\u00f3w i dni wolnych - doda\u0142.\n\nZaapelowa\u0142 jednocze\u015bnie o to, by przestrzega\u0107 zasad bezpiecze\u0144stwa, je\u015bli chodzi o prowadzenie pojazd\u00f3w.\n\nPrzed sylwestrow\u0105 noc\u0105 funkcjonariusze podkre\u015blali, aby nigdy nie wybiera\u0107 si\u0119 samochodem jako kierowca na imprez\u0119, na kt\u00f3rej b\u0119dziemy chcieli napi\u0107 si\u0119 alkoholu. Nie nale\u017cy r\u00f3wnie\u017c wsiada\u0107 do samochodu z kierowc\u0105, kt\u00f3ry pi\u0142 alkohol.\n\nPolicjanci zaapelowali, aby podczas powrot\u00f3w z zabaw sylwestrowych pami\u0119ta\u0107 o zm\u0119czeniu, kt\u00f3re mo\u017ce wp\u0142yn\u0105\u0107 na kierowanie pojazdem.\n\nPozna\u0144: 6-latek poszkodowany w wyniku wybuchu petardy; straci\u0142 fragment palca\n\nMinionej nocy mieli\u015bmy \u0142\u0105cznie cztery przypadki dzieci i nastolatk\u00f3w poszkodowanych w wyniku wystrza\u0142\u00f3w i wybuch\u00f3w petard. Dwa z tych przypadk\u00f3w dotyczy\u0142y poparze\u0144 g\u00f3rnych partii cia\u0142a, kolejny \u2013 jak t\u0142umaczyli chirurdzy \u2013 uszkodzenia, czy nawet wr\u0119cz przestrzelenia \u0142ydki; petarda zamiast w g\u00f3r\u0119 wystrzeli\u0142a w bok. By\u0142 te\u017c przypadek 6-latka, kt\u00f3remu petarda wybuch\u0142a w r\u0119ce \u2013 t\u0142umaczy\u0142a w \u015brod\u0119 rzeczniczka prasowa Specjalistycznego Zespo\u0142u Opieki Zdrowotnej nad Matk\u0105 i Dzieckiem w Poznaniu Urszula \u0141aszy\u0144ska.\n\n6-letnie dziecko w wyniku wybuchu petardy straci\u0142o fragment palca. \u0141aszy\u0144ska wskaza\u0142a, \u017ce do szpitala z urazami spowodowanymi wybuchem petard trafiaj\u0105 zazwyczaj nastolatkowie. W ostatnich latach do\u015b\u0107 rzadko zdarza\u0142o si\u0119 nam przyjmowa\u0107 tak ma\u0142e dzieci poszkodowane w wyniku wybuchu petardy \u2013 zaznaczy\u0142a.\n\n\u0141aszy\u0144ska podkre\u015bli\u0142a, \u017ce mimo i\u017c w por\u00f3wnaniu z poprzednimi latami zdarze\u0144 spowodowanych wybuchem sztucznych ogni by\u0142o w tym roku mniej, to \u2013 jak wskaza\u0142a - dy\u017cur nale\u017ca\u0142 do trudnych.\n\nDosz\u0142o do wielu zdarze\u0144 zwi\u0105zanych z sam\u0105 zabaw\u0105 sylwestrow\u0105; dzieci np. skaka\u0142y bez opieki na trampolinach i jedno z nich wpad\u0142o na drut. By\u0142 te\u017c przypadek ci\u0119\u017ckiego poparzenia o rozgrzany piekarnik, a tak\u017ce przypadek nastolatki, kt\u00f3ra bawi\u0105c si\u0119 z kole\u017cankami upad\u0142a na kraw\u0119\u017cnik, zbi\u0142a okulary i pokaleczy\u0142a si\u0119 szk\u0142em. Dla chirurg\u00f3w by\u0142 to naprawd\u0119 obci\u0105\u017caj\u0105cy dy\u017cur \u2013 podkre\u015bli\u0142a.\n\n\u0141aszy\u0144ska wskaza\u0142a, \u017ce w noc sylwestrow\u0105 zg\u0142osze\u0144 do Szpitala Dzieci\u0119cego przy ul. Krysiewicza w Poznaniu by\u0142o \u0142\u0105cznie ok. kilkudziesi\u0119ciu.\n\nPomorskie: Spokojna sylwestrowa noc na Pomorzu\n\nJak wynika z informacji zebranych w \u015brod\u0119 przez PAP, zar\u00f3wno stra\u017c po\u017carna jak i policja nie odnotowa\u0142y w noc sylwestrow\u0105 w wojew\u00f3dztwie pomorskim \u017cadnych powa\u017cniejszych zdarze\u0144.\n\nWed\u0142ug dy\u017curnego oficer prasowego Komendy Wojew\u00f3dzkiej Policji w Gda\u0144sku kom. Micha\u0142a Sienkiewicza noc w ca\u0142ym wojew\u00f3dztwie min\u0119\u0142a wyj\u0105tkowo spokojnie. Nie mieli\u015bmy zg\u0142osze\u0144 dotycz\u0105cych powa\u017cniejszych wypadk\u00f3w, incydent\u00f3w. Zatrzymano siedmiu nietrze\u017awych kierowc\u00f3w - powiedzia\u0142 Sienkiewicz.\n\nJak poinformowa\u0142 dy\u017curny Komendy Wojew\u00f3dzkiej Pa\u0144stwowej Stra\u017cy Po\u017carnej w Gda\u0144sku od p\u00f3\u0142nocy do godziny 11 stra\u017cacy interweniowali 72 razy.\n\nNie mieli\u015bmy zg\u0142osze\u0144 dotycz\u0105cych wi\u0119kszych po\u017car\u00f3w. By\u0142o spokojnie - bez rannych i bez ofiar \u015bmiertelnych - podkre\u015bli\u0142 dy\u017curny.\n\nNajwi\u0119cej zdarze\u0144 odnotowano w Gda\u0144sku. By\u0142y to g\u0142\u00f3wnie po\u017cary \u015bmietnik\u00f3w, krzak\u00f3w oraz element\u00f3w ogrodzenia, spowodowane zabaw\u0105 fajerwerkami. W jednym z blok\u00f3w na balkon wpad\u0142a petarda - na szcz\u0119\u015bcie nikomu nic si\u0119 nie sta\u0142o.\n\nJak informuj\u0105 organizatorzy miejskiego sylwestra w Gda\u0144sku - Miasto Gda\u0144sk - na wszystkich sze\u015bciu sylwestrowych koncertach bawi\u0142o si\u0119 ok. 20 tys. mieszka\u0144c\u00f3w i turyst\u00f3w.\n\nPierwszy z nich, dedykowany dzieciom i m\u0142odzie\u017cy, rozpocz\u0105\u0142 si\u0119 ju\u017c o godz. 17.30. Na Targu W\u0119glowym wyst\u0105pi\u0142a uwielbiana przez m\u0142ode pokolenie Roksana W\u0119giel. Fani gwiazdy ju\u017c od godz. 14 zajmowali miejsca pod scen\u0105, aby by\u0107 jak najbli\u017cej swojej ulubienicy.\n\nKoncert g\u0142\u00f3wny Gda\u0144skiej Nocy Sylwestrowej odby\u0142 si\u0119 na D\u0142ugich Ogrodach. Gwiazd\u0105 by\u0142 tam zesp\u00f3\u0142 Zakopower. W pozosta\u0142ych miejscach wyst\u0105pili: w amfiteatrze Parku Oru\u0144skiego grupa Vox, Nocny kochanek przy Hali Olivia na Przymorzu, duet did\u017cej\u00f3w Kalwi&Remi na molo w Brze\u017anie oraz Happysad w Jarze Wilanowskim, na granicy Che\u0142mu i Uje\u015bciska.\n\nTu\u017c przed p\u00f3\u0142noc\u0105 \u017cyczenia mieszka\u0144com Gda\u0144ska i turystom z\u0142o\u017cy\u0142a prezydent Aleksandra Dulkiewicz, kt\u00f3ra Nowy Rok powita\u0142a na scenie zlokalizowanej na D\u0142ugich Ogrodach. W Parku Oru\u0144skim \u017cyczenia noworoczne z\u0142o\u017cy\u0142 wiceprezydent Piotr Kowalczuk, w Oliwie - wiceprezydent Alan Aleksandrowicz, w Brze\u017anie - wiceprezydent Piotr Grzelak, w Jarze Wilanowskim wiceprezydent Piotr Borawski.\n\n\u0141\u00f3dzkie: Noc sylwestrowa i noworoczny poranek bez tragicznych zdarze\u0144\n\nNoc sylwestrowa i noworoczny poranek min\u0119\u0142y w regionie bez powa\u017cniejszych zdarze\u0144 \u2013 poinformowa\u0142y s\u0142u\u017cby. Policja odnotowa\u0142a 660 drobnych interwencji, kilkana\u015bcie kolizji drogowych i jeden wypadek; stra\u017cacy ugasili kilkadziesi\u0105t mniejszych po\u017car\u00f3w.\n\nW pierwszej godzinie nowego roku stra\u017cacy ugasili 48 po\u017car\u00f3w; pali\u0142y si\u0119 krzaki, \u015bmietniki, dwa pustostany, raz dosz\u0142o do zapr\u00f3szenia ognia na balkonie. Prawdopodobnie wi\u0119kszo\u015b\u0107 zdarze\u0144 powsta\u0142a w wyniku wybuch\u00f3w petard \u2013 poinformowa\u0142 PAP rzecznik Komendy Wojew\u00f3dzkiej Pa\u0144stwowej Stra\u017cy Po\u017carnej w \u0141odzi J\u0119drzej Pawlak.\n\nStra\u017cacy pracowali te\u017c przy 12 kolizjach drogowych i 6 razy usuwali skutki silnego wiatru.\n\n\u017badnych powa\u017cnych zdarze\u0144 o charakterze kryminalnym nie odnotowa\u0142a \u0142\u00f3dzka policja. Jak poda\u0142 nadkom. Adam Kolasa z Komendy Wojew\u00f3dzkiej Policji w \u0141odzi, funkcjonariusze w wojew\u00f3dztwie przeprowadzili \u0142\u0105cznie 660 interwencji, a w samej stolicy wojew\u00f3dztwa by\u0142o ich 200.\n\nDwukrotnie podczas niebezpiecznych incydent\u00f3w na ulicy interweniowali policjanci, b\u0119d\u0105cy po s\u0142u\u017cbie. W \u0141odzi na skrzy\u017cowaniu al. Pi\u0142sudskiego i Piotrkowskiej funkcjonariusz by\u0142 \u015bwiadkiem napa\u015bci na m\u0119\u017cczyzn\u0119; ruszy\u0142 w po\u015bcig za jednym z domniemanych sprawc\u00f3w pobicia i dopom\u00f3g\u0142 w zatrzymaniu 33-latka. Po sprawdzeniu w policyjnych bazach okaza\u0142o si\u0119, \u017ce jest on poszukiwany do osadzenia w zak\u0142adzie karnym. Za pobicie grozi mu do 3 lat pozbawienia wolno\u015bci.\n\nZ kolei nad ranem w Kutnie, w samoch\u00f3d policjantki wracaj\u0105cej po nocnej s\u0142u\u017cbie do domu, kt\u00f3ry zatrzyma\u0142 si\u0119 przed przej\u015bciem dla pieszych, uderzy\u0142a skoda felicia. Od kieruj\u0105cego ni\u0105 m\u0119\u017cczyzny funkcjonariuszka poczu\u0142a alkohol, wi\u0119c o zdarzeniu powiadomi\u0142a dy\u017curnego. Zbadano, \u017ce 28-letni kieruj\u0105cy mia\u0142 w organizmie blisko 1,5 promila alkoholu. Zosta\u0142 zatrzymany; za jazd\u0119 w stanie nietrze\u017awo\u015bci oraz spowodowanie kolizji odpowie przed s\u0105dem. Do wi\u0119zienia mo\u017ce trafi\u0107 nawet na 2 lata.\n\nW sylwestrow\u0105 noc ponad 250 interwencji Krakowskiego Pogotowia Ratunkowego\n\nPonad 250 interwencji odnotowa\u0142a w sylwestrow\u0105 noc dyspozytornia Krakowskiego Pogotowia Ratunkowego. Najwi\u0119cej zdarze\u0144 by\u0142o zwi\u0105zanych z nadu\u017cyciem alkoholu \u2013 poinformowa\u0142a rzeczniczka krakowskiego pogotowia Joanna Sieradzka.\n\nWyje\u017cd\u017cali\u015bmy do b\u00f3jek, uraz\u00f3w g\u0142owy, uraz\u00f3w ko\u0144czyn dolnych. Jak co roku, du\u017cy problem dla zespo\u0142\u00f3w ratownictwa medycznego stanowi\u0142y wezwania do pacjent\u00f3w pijanych le\u017c\u0105cych na ulicy, pozostawionych bez opieki znajomych czy rodziny. Zwykle, po przeprowadzeniu badania, okazywa\u0142o si\u0119, \u017ce takie osoby nie wymaga\u0142y pomocy medycznej \u2013 powiedzia\u0142a Sieradzka.\n\nKilkana\u015bcie os\u00f3b dozna\u0142o uraz\u00f3w spowodowanych przez odpalone petardy, g\u0142\u00f3wnie by\u0142y to oparzenia twarzy i oczu oraz urazy d\u0142oni. Zespo\u0142y pogotowia ratunkowego pomaga\u0142y te\u017c osobom poranionym przez pot\u0142uczone szk\u0142o.\n\nZ najwi\u0119ksz\u0105 intensywno\u015bci\u0105 zg\u0142oszenia zacz\u0119\u0142y nap\u0142ywa\u0107 od oko\u0142o godziny drugiej w nocy i trwa\u0142y do 6 rano.\n\nPodczas nocnych interwencji nie oby\u0142o si\u0119 bez agresywnych zachowa\u0144 pacjent\u00f3w lub os\u00f3b im towarzysz\u0105cych wobec ratownik\u00f3w, ale do powa\u017cnych incydent\u00f3w nie dosz\u0142o. W Krakowie pijany m\u0119\u017cczyzna wszcz\u0105\u0142 awantur\u0119 pod jednym z naszych miejsc stacjonowania, chcia\u0142 wedrze\u0107 si\u0119 do \u015brodka i wyzywa\u0142 pr\u00f3buj\u0105cych go uspokoi\u0107 ratownik\u00f3w medycznych \u2013 m\u00f3wi\u0142a Sieradzka.\n\nW 22 miejscach stacjonowania Krakowskiego Pogotowia Ratunkowego w Krakowie, powiecie wielickim, krakowskim i olkuskim pracowa\u0142o w Sylwestra ponad sto os\u00f3b w zespo\u0142ach ratownictwa medycznego i zespo\u0142ach transportowych oraz w dyspozytorni. Liczba interwencji Krakowskiego Pogotowia Ratunkowego przed rokiem by\u0142a podobna \u2013 ponad 260.", "keywords": [], "meta_keywords": [""], "tags": [], "authors": [], "publish_date": "Wed Jan  1 16:08:00 2020", "summary": "", "article_html": "", "meta_description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 w rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak. We wtorek do p\u00f3\u0142nocy na drogach dosz\u0142o do 39 wypadk\u00f3w, w kt\u00f3rych zgin\u0119\u0142o sze\u015b\u0107 os\u00f3b.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "8e32e692-ccb1-4fa4-a67d-4f3c4027a544", "pkg-uuid": "8e32e692-ccb1-4fa4-a67d-4f3c4027a544", "serviceUuid": "86dd851f-edb7-4e66-8829-57dac10280ad", "description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 w rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak. We wtorek do p\u00f3\u0142nocy na drogach dosz\u0142o do 39 wypadk\u00f3w, w kt\u00f3rych zgin\u0119\u0142o sze\u015b\u0107 os\u00f3b.", "og": {"title": "Sylwester 2019: Po\u017cary, pijani kierowcy, dzieci ranne w wyniku wybuchu petard", "description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 w rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak. We wtorek do p\u00f3\u0142nocy na drogach dosz\u0142o do 39 wypadk\u00f3w, w kt\u00f3rych zgin\u0119\u0142o sze\u015b\u0107 os\u00f3b.", "image": {"identifier": "https://ocdn.eu/pulscms-transforms/1/x15ktkuTURBXy8xYTZkYmQwMi1iMzkzLTRhNDEtODZlNC1hOTRhZWQyNTFiZTYuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/wydarzenia/artykuly/616882,sylwester-2019-nowy-rok-pozary-petardy-pijani-kierowcy.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 16:08:00+0100"}, "twitter": {"card": "summary_large_image", "description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 w rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak. We wtorek do p\u00f3\u0142nocy na drogach dosz\u0142o do 39 wypadk\u00f3w, w kt\u00f3rych zgin\u0119\u0142o sze\u015b\u0107 os\u00f3b.", "title": "Sylwester 2019: Po\u017cary, pijani kierowcy, dzieci ranne w wyniku wybuchu petard", "image": "https://ocdn.eu/pulscms-transforms/1/x15ktkuTURBXy8xYTZkYmQwMi1iMzkzLTRhNDEtODZlNC1hOTRhZWQyNTFiZTYuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/wydarzenia/artykuly/616882,sylwester-2019-nowy-rok-pozary-petardy-pijani-kierowcy.html"}