{"source_url": "https://www.yenicaggazetesi.com.tr", "url": "https://www.yenicaggazetesi.com.tr/turkiyede-iflaslar-yuzde-5-artacak-264744h.htm", "title": "T\u00fcrkiye'de iflaslar y\u00fczde 5 artacak", "top_image": "https://cdn.yenicaggazetesi.com.tr/news/355416.jpg", "meta_img": "https://cdn.yenicaggazetesi.com.tr/news/355416.jpg", "images": ["https://cdn.yenicaggazetesi.com.tr/news/355170.jpg", "https://www.yenicaggazetesi.com.tr/s/i/img-rep.gif", "https://www.yenicaggazetesi.com.tr/d/other/ds-002.png", "https://cdn.yenicaggazetesi.com.tr/news/355156.jpg", "https://cdn.yenicaggazetesi.com.tr/gallery/4694_1.jpg", "https://cdn.yenicaggazetesi.com.tr/news/355426.jpg", "https://cdn.yenicaggazetesi.com.tr/news/355430.jpg", "https://www.yenicaggazetesi.com.tr/d/banner/2611DOK01_2018.gif", "https://cdn.yenicaggazetesi.com.tr/news/355411.jpg", "https://cdn.yenicaggazetesi.com.tr/news/355518.jpg", "https://cdn.yenicaggazetesi.com.tr/news/355458.jpg", "https://cdn.yenicaggazetesi.com.tr/news/355415.jpg", "https://www.yenicaggazetesi.com.tr/d/other/cen-001.jpg", "https://www.yenicaggazetesi.com.tr/s/i/1x1.gif", "https://www.yenicaggazetesi.com.tr/d/banner/gazteler.jpeg", "https://cdn.yenicaggazetesi.com.tr/news/355416.jpg", "https://cdn.yenicaggazetesi.com.tr/news/355162.jpg", "https://www.yenicaggazetesi.com.tr/d/birincisayfa/1901YC01_2019.gif", "https://www.yenicaggazetesi.com.tr/d/banner/261101GUN_2018.gif", "https://cdn.yenicaggazetesi.com.tr/news_t/355452.jpg", "https://www.yenicaggazetesi.com.tr/s/i/logo.png", "https://cdn.yenicaggazetesi.com.tr/news/355477.jpg"], "movies": [], "text": "Siyasi belirsizlik, sosyal gerilimler ve ekonomik tahribatlar\u0131n sonucu olarak ortaya \u00e7\u0131kan d\u00fc\u015f\u00fck b\u00fcy\u00fcme rakamlar\u0131, b\u00fcy\u00fck \u00e7apl\u0131 \u015firketlerde kal\u0131c\u0131, k\u00fc\u00e7\u00fck \u015firketlerde ise seri iflas trendini getirdi. D\u00fcnyan\u0131n \u00f6nde gelen alacak sigortas\u0131 \u015firketi Euler Hermes taraf\u0131ndan a\u00e7\u0131klanan Global \u0130flas Raporu, 4 y\u0131ld\u0131r \u00fcst \u00fcste art\u0131\u015f g\u00f6steren k\u00fcresel iflas art\u0131\u015flar\u0131ndaki tabloyu ortaya koydu.\n\nK\u00fcresel ekonomide 2019 y\u0131l\u0131nda iflas say\u0131s\u0131 y\u00fczde 9 artarken, ilk \u00fc\u00e7 \u00e7eyrekte cirosu 50 milyon Euro'nun \u00fczerinde olan 248 \u015firket iflas bayra\u011f\u0131n\u0131 \u00e7ekti. \u00d6zelikle ticaret sava\u015flar\u0131na ili\u015fkin beklentiler ve jeopolitik kayg\u0131lar ile 2020 y\u0131l\u0131nda da iflas eden \u015firket say\u0131s\u0131nda y\u00fczde 6'l\u0131k art\u0131\u015f beklenirken, her 5 \u00fclkeden 4'\u00fcnde iflas bayra\u011f\u0131n\u0131n \u00e7ekilmesi bekleniyor. Ekonomik krizin ortas\u0131nda yer alan ve 2019'u konkordato serisi ile kapatan T\u00fcrkiye'de ise 2020 y\u0131l\u0131nda iflas say\u0131s\u0131n\u0131n y\u00fczde 5 oran\u0131nda artmas\u0131 bekleniyor.\n\nRapora g\u00f6re, her iki \u00fclkeden birinin 2020 y\u0131l\u0131nda, kriz \u00f6ncesi zamana g\u00f6re iflaslarda daha fazla art\u0131\u015f kaydetmesi beklenirken, perakende in\u015faat ve hizmetler sekt\u00f6r\u00fc en stresli sekt\u00f6rler olarak \u00f6ne \u00e7\u0131kt\u0131. 2019 y\u0131l\u0131na bak\u0131ld\u0131\u011f\u0131nda ise 104 \u015firket ile Bat\u0131 Avrupa, 64 \u015firket ile Asya ve 51 \u015firket ile Kuzey Amerika en \u00e7ok iflas\u0131n ya\u015fand\u0131\u011f\u0131 \u00fclkeler oldu. 2019 y\u0131l\u0131nda Bat\u0131 Avrupa'n\u0131n tamam\u0131 b\u00fcy\u00fck ihtimalle 2014 y\u0131l\u0131ndan beri ilk kez iflaslarda art\u0131\u015f sergilerken, 2020 y\u0131l\u0131nda bu durumun devam etmesi bekleniyor. \u00d6te yandan \u00c7in ile s\u00fcregelen ticari gerginlik nedeniyle ABD'nin de b\u00fcy\u00fck \u00e7apl\u0131 10 iflastan 4'\u00fcn\u00fc b\u00fcnyesinde bar\u0131nd\u0131rmas\u0131 bekleniyor.\n\nT\u00dcS\u0130AD: B\u00dcY\u00dcMEYE \u0130\u00c7 TALEP \u00d6NC\u00dc\n\nT\u00dcS\u0130AD Y\u00f6netim Kurulu \u00dcyesi ve Ekonomi ve Finans Yuvarlak Masas\u0131 Ba\u015fkan\u0131 Bar\u0131\u015f Oran, \"Baz\u0131 k\u0131r\u0131lganl\u0131klar devam etmekle beraber, ekonomi belli bir dengeye oturdu. 2019'un ikinci yar\u0131s\u0131ndan ba\u015flayarak ekonomimiz, \u00f6ncelikle t\u00fcketici g\u00fcvenindeki toparlanmaya istinaden hareketlendi\" dedi. Ko\u00e7 \u00dcniversitesi ve T\u00dcS\u0130AD ortakl\u0131\u011f\u0131 ile olu\u015fturulan Ekonomik\n\nAra\u015ft\u0131rma Forumu (EAF) taraf\u0131ndan \"2020 Y\u0131l\u0131nda T\u00fcrkiye Ekonomisi\" ba\u015fl\u0131kl\u0131 bir konferans d\u00fczenlendi. T\u00dcS\u0130AD Y\u00f6netim Kurulu \u00dcyesi ve Ekonomi ve Finans Yuvarlak\n\nMasas\u0131 Ba\u015fkan\u0131 Bar\u0131\u015f Oran\"T\u00fcrkiye yeniden i\u00e7 talebin \u00f6nc\u00fcl\u00fck etti\u011fi bir b\u00fcy\u00fcmeye ge\u00e7i\u015f yapt\u0131. Bug\u00fcn talepte canlanman\u0131n i\u015faretlerini a\u00e7\u0131k\u00e7a hissediyoruz.\n\nEkonomik a\u00e7\u0131dan 2020 y\u0131l\u0131n\u0131n 2019'dan daha olumlu bir seyir izleyece\u011fine inan\u0131yoruz\"dedi.", "keywords": [], "meta_keywords": ["iflas", "ekonomi", "t\u00fcsiad"], "tags": ["t\u00fcsiad", "ekonomi", "iflas"], "authors": ["Yeni \u00c7a\u011f Gazetesi"], "publish_date": null, "summary": "", "article_html": "", "meta_description": "Siyasi belirsizlik, sosyal gerilimler ve ekonomik tahribatlar\u0131n sonucu olarak ortaya \u00e7\u0131kan d\u00fc\u015f\u00fck b\u00fcy\u00fcme rakamlar\u0131, b\u00fcy\u00fck \u00e7apl\u0131 \u015firketlerde kal\u0131c\u0131, k\u00fc\u00e7\u00fck \u015firketlerde ise seri iflas trendini getirdi. D\u00fcnyan\u0131n \u00f6nde gelen alacak sigortas\u0131 \u015firketi Euler Hermes taraf\u0131ndan a\u00e7\u0131klanan Global \u0130flas Raporu, 4 y\u0131ld\u0131r \u00fcst \u00fcste art\u0131\u015f g\u00f6steren k\u00fcresel iflas art\u0131\u015flar\u0131ndaki tabloyu ortaya koydu.", "meta_lang": "tr", "meta_favicon": "", "meta_data": {"keywords": "iflas, ekonomi, t\u00fcsiad", "description": "Siyasi belirsizlik, sosyal gerilimler ve ekonomik tahribatlar\u0131n sonucu olarak ortaya \u00e7\u0131kan d\u00fc\u015f\u00fck b\u00fcy\u00fcme rakamlar\u0131, b\u00fcy\u00fck \u00e7apl\u0131 \u015firketlerde kal\u0131c\u0131, k\u00fc\u00e7\u00fck \u015firketlerde ise seri iflas trendini getirdi. D\u00fcnyan\u0131n \u00f6nde gelen alacak sigortas\u0131 \u015firketi Euler Hermes taraf\u0131ndan a\u00e7\u0131klanan Global \u0130flas Raporu, 4 y\u0131ld\u0131r \u00fcst \u00fcste art\u0131\u015f g\u00f6steren k\u00fcresel iflas art\u0131\u015flar\u0131ndaki tabloyu ortaya koydu.", "DC.date.issued": "2020-01-18T22:32:54+03:00", "news_keywords": "iflas, ekonomi, t\u00fcsiad", "og": {"type": "article", "site_name": "Yeni \u00c7a\u011f Gazetesi", "url": "https://www.yenicaggazetesi.com.tr/turkiyede-iflaslar-yuzde-5-artacak-264744h.htm", "title": "T\u00fcrkiye'de iflaslar y\u00fczde 5 artacak", "description": "Siyasi belirsizlik, sosyal gerilimler ve ekonomik tahribatlar\u0131n sonucu olarak ortaya \u00e7\u0131kan d\u00fc\u015f\u00fck b\u00fcy\u00fcme rakamlar\u0131, b\u00fcy\u00fck \u00e7apl\u0131 \u015firketlerde kal\u0131c\u0131, k\u00fc\u00e7\u00fck \u015firketlerde ise seri iflas trendini getirdi. D\u00fcnyan\u0131n \u00f6nde gelen alacak sigortas\u0131 \u015firketi Euler Hermes taraf\u0131ndan a\u00e7\u0131klanan Global \u0130flas Raporu, 4 y\u0131ld\u0131r \u00fcst \u00fcste art\u0131\u015f g\u00f6steren k\u00fcresel iflas art\u0131\u015flar\u0131ndaki tabloyu ortaya koydu.", "image": {"identifier": "https://cdn.yenicaggazetesi.com.tr/news/355416.jpg", "width": 660, "height": 330}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/turkiyede-iflaslar-yuzde-5-artacak-264744h.htm", "title": "T\u00fcrkiye'de iflaslar y\u00fczde 5 artacak", "description": "Siyasi belirsizlik, sosyal gerilimler ve ekonomik tahribatlar\u0131n sonucu olarak ortaya \u00e7\u0131kan d\u00fc\u015f\u00fck b\u00fcy\u00fcme rakamlar\u0131, b\u00fcy\u00fck \u00e7apl\u0131 \u015firketlerde kal\u0131c\u0131, k\u00fc\u00e7\u00fck \u015firketlerde ise seri iflas trendini getirdi. D\u00fcnyan\u0131n \u00f6nde gelen alacak sigortas\u0131 \u015firketi Euler Hermes taraf\u0131ndan a\u00e7\u0131klanan Global \u0130flas Raporu, 4 y\u0131ld\u0131r \u00fcst \u00fcste art\u0131\u015f g\u00f6steren k\u00fcresel iflas art\u0131\u015flar\u0131ndaki tabloyu ortaya koydu.", "image": "https://cdn.yenicaggazetesi.com.tr/news/355416.jpg"}, "google-site-verification": "nQ9sWzpmLdxP1iu6NsnHz7gP8VsvH6XQGzLh6WdzqYA"}, "canonical_link": "https://www.yenicaggazetesi.com.tr/turkiyede-iflaslar-yuzde-5-artacak-264744h.htm"}