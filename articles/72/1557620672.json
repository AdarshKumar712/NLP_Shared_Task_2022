{"source_url": "https://www.milligazete.com.tr", "url": "https://www.milligazete.com.tr/haber/4106231/istanbulda-7-okul-maske-ve-tulum-uretiyor", "title": "\u0130stanbul'da 7 okul maske ve tulum \u00fcretiyor", "top_image": "https://static.daktilo.com/sites/71/uploads/2020/03/24/large/21578037-1585059540.jpg", "meta_img": "https://static.daktilo.com/sites/71/uploads/2020/03/24/large/21578037-1585059540.jpg", "images": ["https://static.daktilo.com/sites/71/uploads/2020/03/24/large/21578037-1585059540.jpg", "https://file.daktilo.com/themes/enerjik/assets/img/mask-16-9.png", "https://static.daktilo.com/sites/71/uploads/2017/07/03/large/milli-logo-desktop-(5).png", "https://file.daktilo.com/themes/enerjik/assets/img/bos.png", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2017/07/03/large/milli-logo-mobil-(3).png", "https://static.daktilo.com/sites/71/uploads/2020/03/24/small/21578033-1585059537.jpg", "https://static.daktilo.com/sites/71/uploads/2020/03/24/small/21578034-1585059538.jpg"], "movies": [], "text": "Milli E\u011fitim Bakanl\u0131\u011f\u0131(MEB), koronavir\u00fcs salg\u0131n\u0131 nedeniyle al\u0131nan \u00f6nlemler kapsam\u0131nda meslek liselerinde \u00fcretim \u00e7e\u015fitlili\u011fini ve kapasitesini art\u0131r\u0131yor. \u00d6ncelikle temizlik ve dezenfeksiyon malzemeleri \u00fcretimine odaklanan MEB, 81 ilde 54 bin okul ve pansiyonun temizlik \u00fcr\u00fcnlerinin tamam\u0131n\u0131 \u00fcretebilir duruma geldi. \u0130kinci ad\u0131m\u0131 atarak maske \u00fcretimine ba\u015flayan Bakanl\u0131k, \u00f6zellikle sa\u011fl\u0131k \u00e7al\u0131\u015fanlar\u0131 i\u00e7in hijyen a\u00e7\u0131s\u0131ndan \u00e7ok \u00f6nemli olan tek kullan\u0131ml\u0131k \u00f6nl\u00fck ve tulum \u00fcretimi i\u00e7in de \u00e7al\u0131\u015fmalara ba\u015flad\u0131. Tulumlar\u0131n seri \u00fcretimine ise \u00f6n\u00fcm\u00fczdeki g\u00fcnlerde ba\u015flanacak.\n\n\"HEDEF\u0130M\u0130Z G\u00dcNDE 20 B\u0130N ADET \u00dcRETMEK\"\n\nLevent Mesleki ve Teknik Anadolu Lisesi Okul M\u00fcd\u00fcr\u00fc Sevgi Deniz, \"Okulumuz Levent Meslek ve Teknik Anadolu Lisesi ile R\u00fc\u015ft\u00fc Ak\u0131n Mesleki ve teknik Anadolu Lisesi olarak birlikte \u00e7al\u0131\u015f\u0131yoruz. \u00c7in'de koronavir\u00fcs vakas\u0131 \u00e7\u0131kt\u0131ktan sonra biz zaten ara\u015ft\u0131rmalar\u0131m\u0131za ba\u015flam\u0131\u015ft\u0131k \u00e7\u00fcnk\u00fc ileride buna ihtiya\u00e7 duyulaca\u011f\u0131na dair bir fikrimiz olu\u015fmu\u015ftu. Milli E\u011fitim Bakanl\u0131\u011f\u0131'm\u0131z\u0131n direktifleri ile \u00e7ok h\u0131zl\u0131 bir \u015fekilde mevcut olan at\u00f6lyemizi yeniledik ve maske \u00fcretimine haz\u0131r hale getirdik. Tabii burada ekipman eksi\u011fimiz olu\u015ftu, MEB, Mesleki E\u011fitim Genel M\u00fcd\u00fcrl\u00fc\u011f\u00fc, \u0130stanbul \u0130l Milli E\u011fitim M\u00fcd\u00fcrl\u00fc\u011f\u00fc ve m\u00fcd\u00fcr yard\u0131mc\u0131lar\u0131 b\u00fcy\u00fck bir destek vererek eksik olan ekipmanlar temin edildi ve ayn\u0131 g\u00fcn, kuruldu\u011fu g\u00fcn \u00fcretime ba\u015flam\u0131\u015f hale geldik. Mesleki e\u011fitim \u00e7ok \u00f6nemli bir noktada asl\u0131nda. \u00dclkenin ko\u015fullar\u0131 ne olursa olsun, ihtiya\u00e7 halinde, kriz d\u00f6nemlerinde her t\u00fcrl\u00fc deste\u011fi vermeye ve at\u00f6lyelerini her saatte a\u00e7\u0131p, \u00fcretime haz\u0131r hale getirmeye haz\u0131r bir reflekse sahip. Biz de harekete ge\u00e7ip, h\u0131zl\u0131 bir \u015fekilde \u00fcretimimize ba\u015flad\u0131k. \u015eu anda bitmi\u015f olarak g\u00fcnde 5 bin adet \u00fcretiyoruz. Ama her g\u00fcn kalitemizi biraz daha iyile\u015ftirmek i\u00e7in \u00e7al\u0131\u015fmalar\u0131m\u0131z\u0131 d\u00fcrd\u00fcr\u00fcyoruz. Kapasitemizi geli\u015ftirmek i\u00e7in daha b\u00fcy\u00fck bir gayret g\u00f6steriyoruz. Bunu 10 bine ve daha sonra 20 bine \u00e7\u0131kartma hedefimiz var. \u00c7ok k\u0131sa s\u00fcrede hedefimize ula\u015faca\u011f\u0131m\u0131z\u0131 d\u00fc\u015f\u00fcn\u00fcyorum. \u00dclkedeki bu ihtiyac\u0131 gidermek i\u00e7in ekip arkada\u015flar\u0131m da \u00f6zveri ile \u00e7al\u0131\u015f\u0131yor. Ger\u00e7ekten \u00e7ok yo\u011fun bir talep var. Gelen talepleri \u015fu anda kar\u015f\u0131layam\u0131yoruz \u00e7\u00fcnk\u00fc \u015fu anda sadece \u0130stanbul Valili\u011fi ve MEB'e \u00fcrettiklerimizi g\u00f6nderiyoruz. Yak\u0131n bir zamanda in\u015fallah t\u00fcm talepleri kar\u015f\u0131layabilir bir noktaya gelece\u011fiz\" dedi.\n\n\"16 SAAT 2 VARD\u0130YA \u00c7ALI\u015eIYORUZ\"\n\nAt\u00f6lyede \u00fcretim band\u0131nda normalde \u00f6\u011frencilerin oldu\u011funu dile getiren Deniz, \"Asl\u0131nda, bizim e\u011fitim sistemimizde \u00fcretim band\u0131nda \u00f6\u011fretmen ve \u00f6\u011frenciler olur ama \u00fclkenin \u015fu anki durumunda \u00f6\u011frenciyi at\u00f6lyeye getiremiyoruz. Mesleki e\u011fitim modelimiz ile birlikte t\u00fcm \u00e7al\u0131\u015fanlar\u0131m\u0131zdan g\u00f6n\u00fcll\u00fc olanlarla beraber biz \u00fcretime ba\u015flad\u0131k. G\u00f6n\u00fcll\u00fc olan \u00f6\u011fretmenlerimiz, \u00e7al\u0131\u015fanlar\u0131m\u0131za, idareciler, biz hepimiz g\u00f6revimizin ba\u015f\u0131nda g\u00fcnde 16 saat 2 vardiya olarak \u00fcretimimizi s\u00fcrd\u00fcrmekteyiz. Hijyen ko\u015fullar\u0131na \u00e7ok \u00f6nem veriyoruz. T\u00fcm \u00e7al\u0131\u015fanlar\u0131m\u0131z gerekli i\u015f g\u00fcvenli\u011fi ve hijyen \u00f6nlemlerin alm\u0131\u015f durumda. 20 \u00e7al\u0131\u015fanla birlikte s\u00fcrd\u00fcr\u00fcyoruz \u00fcretimi. \u0130leriki d\u00f6nemde bize kat\u0131lan ba\u015fka arkada\u015flar da olacak\" \u015feklinde konu\u015fu.\n\nTULUM \u00dcRET\u0130M\u0130NDE 7, MASKE \u00dcRET\u0130M\u0130NDE 5 OKUL\n\nDeniz, s\u00f6zlerine \u015f\u00f6yle devam etti:\n\n\"Tulum \u00fcretiminde 7, maske \u00fcretiminde 5 okul \u00fcretime ge\u00e7mi\u015f durumda. Biz ilk \u00fcretime ba\u015flayan okuluz. At\u00f6lyede hijyenik maske \u00fcretiyoruz. Kulland\u0131\u011f\u0131m\u0131z kuma\u015f anti bakteriyel \u00f6zellikte, 60 gram a\u011f\u0131rl\u0131\u011f\u0131nda. 3 kat olarak \u00e7al\u0131\u015f\u0131yoruz. Herhangi bir \u015fekilde, d\u0131\u015far\u0131dan koruma ama\u00e7l\u0131 maskelerimiz buradan hemen paketlemeye ge\u00e7iyoruz\"\n\nTULUMLAR ISI VE SIVI GE\u00c7\u0130RM\u0130YOR\n\nTulum \u00fcretimi ile ilgili bilgiler veren R\u00fc\u015ft\u00fc Ak\u0131n Mesleki ve Teknik Anadolu Lisesi Okul M\u00fcd\u00fcr\u00fc Meral Benli ise, \"Maske \u00fcretiminin yan\u0131nda, i\u00e7inde bulundu\u011fumuz duruma istinaden bu hijyenik tulumlara da ihtiya\u00e7 duyuldu. Okulumuz bu \u00fcretime de ba\u015flad\u0131. kulland\u0131\u011f\u0131m\u0131z kuma\u015flar itibar\u0131yla, maske \u00fcretiminde kulland\u0131\u011f\u0131m\u0131z dokusuz y\u00fczey kuma\u015f\u0131n \u00fcst\u00fcne kaplama yaparak, \u0131s\u0131 ve s\u0131v\u0131 ge\u00e7irgenli\u011fi olmayan bir kuma\u015f \u00f6zelli\u011fi var. Bu \u00f6zellikteki kuma\u015f\u0131n anti bakteriyel olmas\u0131n\u0131n yan\u0131nda dezenfektan ve ila\u00e7lama i\u015flemi yapanlar da kullanabiliyor. \u00dcretimin prototipi bitti. Seri \u00fcretime \u00f6n\u00fcm\u00fczdeki g\u00fcnlerde ba\u015flayaca\u011f\u0131z. Biz de meslek liseleri olarak bu \u00fcretim faaliyetlerinin i\u00e7inde bulunmaktan \u00e7ok mutluyuz, gururluyuz. Tek kullan\u0131ml\u0131k, birka\u00e7 bedende \u00fcretim yap\u0131yoruz. \u015eu anda taleplerimiz var zaten, tulum konusunda da sipari\u015fler geliyor\" dedi.\n\n\u0130stanbul'da maske ve tulum \u00fcretimi yapacak Mesleki ve Teknik Anadolu Liseleri i\u015fe \u015funlar:\n\nBu okullar, Be\u015fikta\u015f Z\u00fcbeyde Han\u0131m Mesleki ve Teknik Anadolu Lisesi, \u00c7ekmek\u00f6y Ta\u015fdelen \u0130SO Mesleki ve Teknik Anadolu Lisesi, Beyo\u011flu \u0130TO Mesleki ve Teknik Anadolu Lisesi, Maltepe Mesleki ve Teknik Anadolu Lisesi, Pendik Melek Aknil Mesleki ve Teknik Anadolu Lisesi, Fatih Sel\u00e7uk Mesleki ve Teknik Anadolu Lisesi, Be\u015fikta\u015f R\u00fc\u015ft\u00fc Ak\u0131n Mesleki ve Teknik Anadolu Lisesi ve Be\u015fikta\u015f Levent Mesleki ve Teknik Anadolu Lisesi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "OKULLARDA tek kullan\u0131ml\u0131k \u00f6nl\u00fck ve tulum \u00fcretimi i\u00e7in \u0130stanbul pilot il se\u00e7ildi. \u0130stanbul'da bulunan 7 mesleki ve teknik anadolu lisesinde, maske \u00fcretimine ba\u015fl...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "OKULLARDA tek kullan\u0131ml\u0131k \u00f6nl\u00fck ve tulum \u00fcretimi i\u00e7in \u0130stanbul pilot il se\u00e7ildi. \u0130stanbul'da bulunan 7 mesleki ve teknik anadolu lisesinde, maske \u00fcretimine ba\u015fl...", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "\u0130stanbul'da 7 okul maske ve tulum \u00fcretiyor", "description": "OKULLARDA tek kullan\u0131ml\u0131k \u00f6nl\u00fck ve tulum \u00fcretimi i\u00e7in \u0130stanbul pilot il se\u00e7ildi. \u0130stanbul'da bulunan 7 mesleki ve teknik anadolu lisesinde, maske \u00fcretimine ba\u015fland\u0131.", "type": "article", "url": "https://www.milligazete.com.tr/haber/4106231/istanbulda-7-okul-maske-ve-tulum-uretiyor", "image": {"identifier": "https://static.daktilo.com/sites/71/uploads/2020/03/24/large/21578037-1585059540.jpg", "width": 675, "height": 450, "alt": "\u0130stanbul'da 7 okul maske ve tulum \u00fcretiyor"}}, "twitter": {"card": "summary_large_image", "site": "@milligazetecom", "title": "\u0130stanbul'da 7 okul maske ve tulum \u00fcretiyor", "description": "OKULLARDA tek kullan\u0131ml\u0131k \u00f6nl\u00fck ve tulum \u00fcretimi i\u00e7in \u0130stanbul pilot il se\u00e7ildi. \u0130stanbul'da bulunan 7 mesleki ve teknik anadolu lisesinde, maske \u00fcretimine ba\u015fland\u0131.", "image": "https://static.daktilo.com/sites/71/uploads/2020/03/24/large/21578037-1585059540.jpg"}}, "canonical_link": "https://www.milligazete.com.tr/haber/4106231/istanbulda-7-okul-maske-ve-tulum-uretiyor"}