{"source_url": "https://www.haberler.com", "url": "https://www.haberler.com/karantinada-1-haftasini-dolduran-fenerbahce-nin-13178411-haberi/", "title": "Karantinada 1 haftas\u0131n\u0131 dolduran Fenerbah\u00e7e'nin kalecisi Berke \u00d6zer g\u00fcn say\u0131yor", "top_image": "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg", "meta_img": "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg", "images": ["https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg", "https://www.haberler.com/static/reklam/advertisement.gif?ads=1", "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_o.jpg", "https://www.haberler.com/static/img/tasarim/logo-spor.svg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Karantinada 1 haftas\u0131n\u0131 dolduran Fenerbah\u00e7e'nin kalecisi Berke \u00d6zer g\u00fcn say\u0131yor\n\nBEL\u00c7\u0130KA'dan u\u00e7akla getirilip, Trabzon ve G\u00fcm\u00fc\u015fhane'deki yurtlarda karantinaya al\u0131nan 328 T\u00fcrk vatanda\u015f\u0131 aras\u0131nda yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 kaleci Berke \u00d6zer, g\u00f6zetim alt\u0131nda tutuldu\u011fu yurttaki odas\u0131nda, bireysel antrenmanlar\u0131n\u0131 s\u00fcrd\u00fcr\u00fcyor.\n\nBEL\u00c7\u0130KA'dan u\u00e7akla getirilip, Trabzon ve G\u00fcm\u00fc\u015fhane'deki yurtlarda karantinaya al\u0131nan 328 T\u00fcrk vatanda\u015f\u0131 aras\u0131nda yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 kaleci Berke \u00d6zer, g\u00f6zetim alt\u0131nda tutuldu\u011fu yurttaki odas\u0131nda, bireysel antrenmanlar\u0131n\u0131 s\u00fcrd\u00fcr\u00fcyor. Kendisine sunulan spor aletleri deste\u011fiyle \u00e7al\u0131\u015f\u0131p formunu koruyan \u00d6zer, \"\u0130n\u015fallah bu 14 g\u00fcn\u00fc sa\u011fl\u0131kl\u0131 \u015fekilde atlat\u0131p \u00e7al\u0131\u015fmalar\u0131m\u0131za tekrardan devam edece\u011fiz\" dedi.\n\nBel\u00e7ika'n\u0131n B\u00fcr\u00fcksel \u015fehrinden hareket eden Boeing 777 tipi u\u00e7ak, 21 Nisan g\u00fcn\u00fc Trabzon Havaliman\u0131'na indi. U\u00e7akta bulunan T\u00fcrk vatanda\u015flar\u0131, yo\u011fun g\u00fcvenlik \u00f6nlemleri alt\u0131nda sa\u011fl\u0131k kontrollerinden ge\u00e7irildi. \u00d6zel k\u0131yafetli sa\u011fl\u0131k g\u00f6revlileri u\u00e7aklara girerek ate\u015f \u00f6l\u00e7\u00fcm\u00fc yapt\u0131. Havaliman\u0131nda tedbirler kapsam\u0131nda, \u00f6zel k\u0131yafetli sa\u011fl\u0131k ekipleri de ambulanslarla bekledi. U\u00e7aktan inen yolcular\u0131n bagajlar\u0131 da ekipler taraf\u0131ndan dezenfekte edildi. Kontrollerden ge\u00e7irilip otob\u00fcslere binen 328 ki\u015fiden 82'si Trabzon'daki yurtlara yerle\u015ftirilirken, 246's\u0131 ise 14 g\u00fcn boyunca g\u00f6zetim alt\u0131nda tutulaca\u011f\u0131 yurtlar i\u00e7in G\u00fcm\u00fc\u015fhane'ye g\u00f6t\u00fcr\u00fcld\u00fc.\n\nKALEC\u0130 BERKE, ODASINDA FORM TUTUYORG\u00fcm\u00fc\u015fhane'ye gelen kafilede yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 Berke \u00d6zer de, 14 g\u00fcnl\u00fck karantina s\u00fcreci s\u00fcr\u00fcyor. Karantinadaki vatanda\u015flar\u0131n ihtiya\u00e7lar\u0131 ve istekleriyle yak\u0131ndan ilgilenen G\u00fcm\u00fc\u015fhane Gen\u00e7lik ve Spor \u0130l M\u00fcd\u00fcrl\u00fc\u011f\u00fc yetkilileri; kafilede yer alan gen\u00e7 kaleci Berke \u00d6zer'e formunu koruyabilmesi ve zaman\u0131n\u0131 de\u011ferlendirebilmesi i\u00e7in bisiklet, damb\u0131l ve \u00e7e\u015fitli spor aletleri imkan\u0131 sundu. Kendisine verilen spor aletleriyle bireysel antrenmanlar yapan Berke \u00d6zer, G\u00fcm\u00fc\u015fhane'deki Ahmet Ziya\u00fcddin G\u00fcm\u00fc\u015fhanevi Yurdu'nda g\u00f6zetim alt\u0131nda kald\u0131\u011f\u0131 odas\u0131ndan antrenman g\u00f6r\u00fcnt\u00fclerini payla\u015farak, kendisine bu imkan\u0131 sunan yetkililere te\u015fekk\u00fcr etti.\"H\u0130\u00c7B\u0130R \u015eEYDEN EKS\u0130K KALMIYORUM\"\n\nYurtta kendileriyle \u00e7ok iyi ilgilenildi\u011fini belirten \u00d6zer, \"\u00d6ncelikle bizim buraya gelmemizi sa\u011flayan ba\u015fta Cumhurba\u015fkan\u0131m\u0131z Recep Tayyip Erdo\u011fan'a geldikten sonra telefonla arayan ve s\u00fcrekli destekleyen Gen\u00e7lik ve Spor Bakan\u0131m\u0131z Dr. Mehmet Muharrem Kasapo\u011flu'na \u00e7ok te\u015fekk\u00fcr ediyorum. \u00c7ok g\u00fczel bir yurtta kal\u0131yoruz. Yurtta \u00e7al\u0131\u015fan personel de her t\u00fcrl\u00fc yard\u0131mc\u0131 olmaya \u00e7al\u0131\u015f\u0131yor. Kendimi evimde gibi hissettim ve hi\u00e7bir \u015feyden eksik kalm\u0131yorum. \u0130n\u015fallah bu 14 g\u00fcn\u00fc de sa\u011fl\u0131kl\u0131 bir \u015fekilde atlat\u0131p \u00e7al\u0131\u015fmalar\u0131m\u0131za tekrardan devam edece\u011fiz. B\u00f6yle bir ortam\u0131 beklemiyordum. Geldi\u011fim ilk g\u00fcnden berri inan\u0131lmaz bir rahatl\u0131k sa\u011flad\u0131lar\" dedi.\n\nKaynak: DHA", "keywords": [], "meta_keywords": ["Fenerbah\u00e7e", "Berke \u00d6zer", "G\u00fcm\u00fc\u015fhane", "Trabzon", "Spor"], "tags": [], "authors": [], "publish_date": null, "summary": "", "article_html": "", "meta_description": "BEL\u00c7\u0130KA'dan u\u00e7akla getirilip, Trabzon ve G\u00fcm\u00fc\u015fhane'deki yurtlarda karantinaya al\u0131nan 328 T\u00fcrk vatanda\u015f\u0131 aras\u0131nda yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 kaleci Berke \u00d6zer, g\u00f6zetim alt\u0131nda tutuldu\u011fu yurttaki odas\u0131nda, bireysel antrenmanlar\u0131n\u0131 s\u00fcrd\u00fcr\u00fcyor.", "meta_lang": "tr", "meta_favicon": "/touch-icon-iphone.png", "meta_data": {"description": "BEL\u00c7\u0130KA'dan u\u00e7akla getirilip, Trabzon ve G\u00fcm\u00fc\u015fhane'deki yurtlarda karantinaya al\u0131nan 328 T\u00fcrk vatanda\u015f\u0131 aras\u0131nda yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 kaleci Berke \u00d6zer, g\u00f6zetim alt\u0131nda tutuldu\u011fu yurttaki odas\u0131nda, bireysel antrenmanlar\u0131n\u0131 s\u00fcrd\u00fcr\u00fcyor.", "keywords": "Fenerbah\u00e7e, Berke \u00d6zer, G\u00fcm\u00fc\u015fhane, Trabzon, Spor", "image": "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg", "medium": "news", "dateCreated": "2020-05-01T09:42:49+03:00", "dateUpdated": "2020-05-01T09:43:04+03:00", "msapplication-starturl": "https://www.haberler.com", "article": {"id": 13178411, "author": "Haberler.com", "section": {"identifier": "spor", "type": "Detail Page", "list": "spor"}, "tag": "Fenerbah\u00e7e, Berke \u00d6zer, G\u00fcm\u00fc\u015fhane, Trabzon, Spor"}, "og": {"url": "https://www.haberler.com/karantinada-1-haftasini-dolduran-fenerbahce-nin-13178411-haberi/", "site_name": "Haberler.com", "locale": "tr_TR", "type": "article", "title": "Karantinada 1 haftas\u0131n\u0131 dolduran Fenerbah\u00e7e'nin kalecisi Berke \u00d6zer g\u00fcn say\u0131yor", "description": "BEL\u00c7\u0130KA'dan u\u00e7akla getirilip, Trabzon ve G\u00fcm\u00fc\u015fhane'deki yurtlarda karantinaya al\u0131nan 328 T\u00fcrk vatanda\u015f\u0131 aras\u0131nda yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 kaleci Berke \u00d6zer, g\u00f6zetim alt\u0131nda tutuldu\u011fu yurttaki odas\u0131nda, bireysel antrenmanlar\u0131n\u0131 s\u00fcrd\u00fcr\u00fcyor.", "image": {"identifier": "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg", "secure_url": "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg", "width": 1200, "height": 824}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/karantinada-1-haftasini-dolduran-fenerbahce-nin-13178411-haberi/", "card": "summary_large_image", "site": "Haberler", "title": "Karantinada 1 haftas\u0131n\u0131 dolduran Fenerbah\u00e7e'nin kalecisi Berke \u00d6zer g\u00fcn say\u0131yor", "description": "BEL\u00c7\u0130KA'dan u\u00e7akla getirilip, Trabzon ve G\u00fcm\u00fc\u015fhane'deki yurtlarda karantinaya al\u0131nan 328 T\u00fcrk vatanda\u015f\u0131 aras\u0131nda yer alan Fenerbah\u00e7e'nin Bel\u00e7ika 2'nci Lig ekibi Westerlo'ya kiralad\u0131\u011f\u0131 kaleci Berke \u00d6zer, g\u00f6zetim alt\u0131nda tutuldu\u011fu yurttaki odas\u0131nda, bireysel antrenmanlar\u0131n\u0131 s\u00fcrd\u00fcr\u00fcyor.", "image": "https://foto.haberler.com/haber/2020/05/01/karantinada-1-haftasini-dolduran-fenerbahce-n-13178411_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/karantinada-1-haftasini-dolduran-fenerbahce-nin-13178411-haberi/"}