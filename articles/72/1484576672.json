{"source_url": "https://www.haberler.com", "url": "https://www.haberler.com/83-bin-ton-atik-kazanima-donustu-12778395-haberi/", "title": "83 bin ton at\u0131k kazan\u0131ma d\u00f6n\u00fc\u015ft\u00fc", "top_image": "https://foto.haberler.com/haber/2020/01/02/83-bin-ton-atik-kazanima-donustu-12778395_amp.jpg", "meta_img": "https://foto.haberler.com/haber/2020/01/02/83-bin-ton-atik-kazanima-donustu-12778395_amp.jpg", "images": ["https://foto.haberler.com/haber/2020/01/02/83-bin-ton-atik-kazanima-donustu-12778395_o.jpg", "https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/images/sosyal/icons/google.png", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://www.haberler.com/static/images/blank.gif", "https://www.haberler.com/static/images/haberler_logo_vektor.svg", "https://foto.haberler.com/haber/2020/01/02/83-bin-ton-atik-kazanima-donustu-12778395_amp.jpg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "02.01.2020 14:36 | Son G\u00fcncelleme: 02.01.2020 14:41\n\nTepeba\u015f\u0131 Belediyesi vatanda\u015flar\u0131n daha temiz ve g\u00fcvenilir bir \u00e7evrede ya\u015famlar\u0131n\u0131 s\u00fcrd\u00fcrmeleri i\u00e7in gerekli \u00f6nlemleri al\u0131rken bu do\u011frultuda ger\u00e7ekle\u015ftirdi\u011fi \u00e7al\u0131\u015fmalara devam ediyor.\n\n\n\n\u00c7evre Koruma ve Kontrol M\u00fcd\u00fcrl\u00fc\u011f\u00fc taraf\u0131ndan s\u00fcrd\u00fcr\u00fclen geri kazan\u0131m uygulamalar\u0131 ile bilin\u00e7li t\u00fcketim al\u0131\u015fkanl\u0131\u011f\u0131 kazand\u0131r\u0131l\u0131rken, at\u0131k olu\u015fumu da engelleniyor. Bu kapsamda toplanan ambalaj at\u0131klar\u0131, bitkisel at\u0131k ya\u011flar, at\u0131k piller ve tekstil at\u0131klar\u0131n\u0131n miktarlar\u0131, Tepeba\u015f\u0131 halk\u0131n\u0131n geri kazan\u0131m uygulamalar\u0131 ve bilin\u00e7li t\u00fcketim al\u0131\u015fkanl\u0131\u011f\u0131 konusunda ne kadar duyarl\u0131 ve bilin\u00e7li oldu\u011funun da g\u00f6stergesi durumunda.\n\n\n\n9 bin ton ambalaj at\u0131\u011f\u0131, 173 ton bitkisel at\u0131k ya\u011f\n\n\n\n2019 y\u0131l\u0131 verilere g\u00f6re, Tepeba\u015f\u0131 Belediyesi taraf\u0131ndan geri kazan\u0131m\u0131 sa\u011flanan ambalaj at\u0131k miktar\u0131 9 bin tona ula\u015ft\u0131. Muhtarl\u0131klarda, Belde Evleri'nde, okullarda, camilerde ve \u00e7e\u015fitli kurum, kurulu\u015flarda bulunan bitkisel at\u0131k ya\u011f toplama noktalar\u0131nda 2019 y\u0131l\u0131 boyunca 173 ton bitkisel at\u0131k ya\u011f topland\u0131. Toplanan bitkisel at\u0131k ya\u011flar lisansl\u0131 geri kazan\u0131m firmas\u0131na g\u00f6nderilerek biodizel \u00fcretimine katk\u0131 sa\u011fland\u0131. B\u00f6ylece do\u011faya at\u0131lmayan her damla bitkisel at\u0131k ya\u011f i\u00e7in topraklar\u0131m\u0131z ve su kaynaklar\u0131m\u0131z kirletilmemi\u015f oldu. \u00d6te yandan at\u0131k elektrikli ve elektronik e\u015fyalar da 2019 y\u0131l\u0131 itibari ile 100'e yak\u0131n noktada topland\u0131. Toplanan 9 ton at\u0131k elektrikli ve elektronik e\u015fya da geri kazan\u0131ma katk\u0131 sa\u011flad\u0131.\n\n\n\n5 ton at\u0131k pil, 300 ton tekstil at\u0131\u011f\u0131\n\n\n\nTepeba\u015f\u0131 b\u00f6lgesinde 2019 y\u0131l\u0131nda toplanan 5 ton at\u0131k pil ise tar\u0131m ama\u00e7l\u0131 kullan\u0131labilecek binlerce hektar topra\u011f\u0131 a\u011f\u0131r metal kirlili\u011finden korudu. 2017 y\u0131l\u0131nda ba\u015flayan tekstil at\u0131klar\u0131n\u0131n toplanmas\u0131 \u00e7al\u0131\u015fmalar\u0131 da vatanda\u015flardan b\u00fcy\u00fck destek g\u00f6rd\u00fc. 2019 y\u0131l\u0131 i\u00e7erisinde 300 ton tekstil at\u0131\u011f\u0131 topland\u0131. Tekstil at\u0131klar\u0131n\u0131n geri d\u00f6n\u00fc\u015f\u00fcm\u00fc ile do\u011fa korunurken ekonomiye de katk\u0131 sa\u011fland\u0131. Ayr\u0131ca tekstil at\u0131klar\u0131ndan elde edilen kullan\u0131lmam\u0131\u015f k\u0131yafetler de Tepeba\u015f\u0131 Belediyesi taraf\u0131ndan ihtiya\u00e7 sahiplerine yard\u0131m olarak ula\u015ft\u0131r\u0131l\u0131yor.\n\n\n\nToplam 83 bin ton ambalaj at\u0131\u011f\u0131\n\n\n\nTepeba\u015f\u0131 Belediyesi \u00c7evre Koruma ve Kontrol M\u00fcd\u00fcrl\u00fc\u011f\u00fc yetkilileri, 2009 y\u0131l\u0131ndan bu yana toplanan ambalaj at\u0131\u011f\u0131 miktar\u0131n\u0131n 83 bin tona ula\u015ft\u0131\u011f\u0131n\u0131 bildirdi. Toplanan 83 bin ton ambalaj at\u0131\u011f\u0131 ile 275 milyon kwh elektrik, 91 milyon litre petrol ve 28 bin ton da hammadde tasarrufu sa\u011fland\u0131. Ayr\u0131ca 900 bin adet yeti\u015fkin a\u011fa\u00e7 da kurtar\u0131l\u0131rken, 1 milyon 900 bin ton da karbondioksit olu\u015fumu engellenmi\u015f oldu. - ESK\u0130\u015eEH\u0130R\n\nKaynak: \u0130HA", "keywords": [], "meta_keywords": [""], "tags": ["Tepeba\u015f\u0131"], "authors": [], "publish_date": null, "summary": "", "article_html": "", "meta_description": "Tepeba\u015f\u0131 Belediyesi vatanda\u015flar\u0131n daha temiz ve g\u00fcvenilir bir \u00e7evrede ya\u015famlar\u0131n\u0131 s\u00fcrd\u00fcrmeleri i\u00e7in gerekli \u00f6nlemleri al\u0131rken bu do\u011frultuda ger\u00e7ekle\u015ftirdi\u011fi \u00e7al\u0131\u015fmalara devam ediyor.", "meta_lang": "tr", "meta_favicon": "/touch-icon-iphone.png", "meta_data": {"description": "Tepeba\u015f\u0131 Belediyesi vatanda\u015flar\u0131n daha temiz ve g\u00fcvenilir bir \u00e7evrede ya\u015famlar\u0131n\u0131 s\u00fcrd\u00fcrmeleri i\u00e7in gerekli \u00f6nlemleri al\u0131rken bu do\u011frultuda ger\u00e7ekle\u015ftirdi\u011fi \u00e7al\u0131\u015fmalara devam ediyor.", "image": "https://foto.haberler.com/haber/2020/01/02/83-bin-ton-atik-kazanima-donustu-12778395_amp.jpg", "medium": "news", "dateCreated": "2020-01-02T14:36:00+03:00", "dateUpdated": "2020-01-02T14:41:43+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "83 bin ton at\u0131k kazan\u0131ma d\u00f6n\u00fc\u015ft\u00fc", "description": "Tepeba\u015f\u0131 Belediyesi vatanda\u015flar\u0131n daha temiz ve g\u00fcvenilir bir \u00e7evrede ya\u015famlar\u0131n\u0131 s\u00fcrd\u00fcrmeleri i\u00e7in gerekli \u00f6nlemleri al\u0131rken bu do\u011frultuda ger\u00e7ekle\u015ftirdi\u011fi \u00e7al\u0131\u015fmalara devam ediyor.", "url": "https://www.haberler.com/83-bin-ton-atik-kazanima-donustu-12778395-haberi/", "image": {"identifier": "https://foto.haberler.com/haber/2020/01/02/83-bin-ton-atik-kazanima-donustu-12778395_amp.jpg", "secure_url": "https://foto.haberler.com/haber/2020/01/02/83-bin-ton-atik-kazanima-donustu-12778395_amp.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/83-bin-ton-atik-kazanima-donustu-12778395-haberi/"}