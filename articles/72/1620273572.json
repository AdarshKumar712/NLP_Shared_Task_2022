{"source_url": "http://rss.gazetaprawna.pl", "url": "http://rss.gazetaprawna.pl/~r/GazetaPrawna/~3/JH9IRH66Jic/1480205,komisja-europejska-wycofuje-sie-z-szybkiej-likwidacji-rabatow-w-budzecie-ue.html", "title": "Komisja Europejska wycofuje si\u0119 z szybkiej likwidacji rabat\u00f3w w bud\u017cecie UE", "top_image": "https://ocdn.eu/gazeta-prawna/infor/favicon/favicon-16x16.png", "meta_img": "https://ocdn.eu/gazeta-prawna/infor/favicon/favicon-16x16.png", "images": ["data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms/MDA_/e0dce6caa89b3175cb5f656dd6c6df6a.png", "https://ocdn.eu/pulscms/MDA_/49eaf58ce058c727adcbfc50563b84cf.png", "https://ocdn.eu/gazeta-prawna/infor/favicon/favicon-16x16.png"], "movies": [], "text": "Reklama\n\nChocia\u017c na unijne ramy finansowe sk\u0142adaj\u0105 si\u0119 sk\u0142adki cz\u0142onkowskie pa\u0144stw, obliczane proporcjonalnie do ich dochodu narodowego brutto, to obecnie pi\u0119\u0107 kraj\u00f3w p\u0142aci mniej, ni\u017c wynika\u0142oby z tego mechanizmu, bo wywalczy\u0142o sobie rabat. S\u0105 to: Holandia, Szwecja, Dania, Niemcy i Austria.\n\nReklama\n\nPoprzednia Komisja Europejska pod przewodnictwem Jean-Claude'a Junckera prezentuj\u0105c projekt bud\u017cetu zak\u0142ada\u0142a, \u017ce rabaty b\u0119d\u0105 stopniowo likwidowane. Zniesienie wszystkich rabat\u00f3w i innych mechanizm\u00f3w koryguj\u0105cych w przysz\u0142ym bud\u017cecie popar\u0142 te\u017c Parlament Europejski.\n\nW tym kierunku sz\u0142a ostatnia, tegoroczna propozycja szefa Rady Europejskiej Charles'a Michela, kt\u00f3ra zak\u0142ada\u0142a, \u017ce rabaty b\u0119d\u0105 stopniowo wygaszane w okresie siedmiu lat. Nie uda\u0142o si\u0119 jednak znale\u017a\u0107 kompromisu w sprawie bud\u017cetu i tego z\u0142o\u017cenia na lutowym szczycie w Brukseli.\n\nNieoficjalnie \u017ar\u00f3d\u0142a dyplomatyczne informowa\u0142y, \u017ce ponad 20 pa\u0144stw cz\u0142onkowskich jest za zniesieniem rabat\u00f3w. Na to nie chcia\u0142o si\u0119 jednak zgodzi\u0107 pi\u0119\u0107 kraj\u00f3w z upustem w sk\u0142adce do unijnej kasy.\n\nW najnowszej propozycji KE informuje, \u017ce zmienia podej\u015bcie do tej sprawy. W 2018 r. zak\u0142ada\u0142a wycofywanie si\u0119 z rabat\u00f3w przez pi\u0119\u0107 lat. W najnowszej propozycji wskazuje, \u017ce zajmie to \"znacznie wi\u0119cej czasu\".\n\nZ dokument\u00f3w Komisji wynika, \u017ce nadal uwa\u017ca ona, \u017ce wycofanie wszystkich rabat\u00f3w prze\u0142o\u017cy si\u0119 na bardziej zr\u00f3wnowa\u017cony bud\u017cet. Jednak w obecnej sytuacji, bior\u0105c pod uwag\u0119 skutki gospodarcze pandemii koronawirusa, wycofanie rabat\u00f3w poci\u0105ga\u0142oby za sob\u0105 \"nieproporcjonalne zwi\u0119kszenie sk\u0142adek dla niekt\u00f3rych pa\u0144stw cz\u0142onkowskich w nast\u0119pnym bud\u017cecie d\u0142ugoterminowym\" - informuj\u0105 autorzy projektu. Aby tego unikn\u0105\u0107, obecne rabaty mog\u0142yby zosta\u0107 stopniowo zniesione \"w znacznie d\u0142u\u017cszym okresie\", ni\u017c przewidziano w propozycji z 2018 r.\n\n\"Komisja m\u00f3wi o likwidacji rabat\u00f3w, ale na samym ko\u0144cu negocjacji bud\u017cetowych p\u0142atnicy netto b\u0119d\u0105 musieli co\u015b dosta\u0107. B\u0119d\u0105 musieli wr\u00f3ci\u0107 do swoich stolic i pokaza\u0107, \u017ce osi\u0105gn\u0119li sukces. Politycznie taki rabat m\u00f3g\u0142by by\u0107 takim narz\u0119dziem\" - powiedzia\u0142 dziennikarzom w Brukseli jeden z unijnych dyplomat\u00f3w.\n\nNajbardziej znanym rabatem by\u0142 rabat brytyjski. Wielka Brytania otrzymywa\u0142a zwrot 66 proc. r\u00f3\u017cnicy mi\u0119dzy jej sk\u0142adk\u0105 do bud\u017cetu UE a kwot\u0105 otrzymywan\u0105 z bud\u017cetu. Pozosta\u0142e pa\u0144stwa cz\u0142onkowskie dzieli\u0142y mi\u0119dzy siebie koszty rabatu brytyjskiego proporcjonalnie do swojego udzia\u0142u w unijnym DNB.\n\nFinansowanie rabatu brytyjskiego z czasem jednak si\u0119 zmienia\u0142o. Kraje, kt\u00f3re tradycyjnie s\u0105 najwi\u0119kszymi p\u0142atnikami netto do bud\u017cetu UE, otrzyma\u0142y tzw. rabaty od rabatu. Od 2002 roku Niemcy, Austria, Holandia i Szwecja p\u0142aci\u0142y jedynie 25 proc. swojej cz\u0119\u015bci na finansowanie korekty brytyjskiej.\n\nDania, Holandia, Szwecja i Austria maj\u0105 te\u017c korekty rycza\u0142towe, czyli obni\u017cone roczne sk\u0142adki oparte na DNB w okresie 2014\u20132020.\n\nBud\u017cet UE na lata 2021-2027 ma wynosi\u0107 1,1 biliona euro; dodatkowo pa\u0144stwa cz\u0142onkowskie powinny mie\u0107 do dyspozycji 750 mld euro w grantach i po\u017cyczkach w ramach instrumentu o\u017cywienia gospodarczego - wynika z propozycji przedstawionych w \u015brod\u0119 przez KE.\n\nProjekt proponuje kilka nowych \u017ar\u00f3de\u0142 finansowania wydatk\u00f3w UE, w tym zasoby oparte na systemie handlu pozwoleniami na emisj\u0119 gaz\u00f3w cieplarnianych ETS, podatku cyfrowym, podatku od du\u017cych firm, a tak\u017ce w\u0119glowej op\u0142acie granicznej.\n\nZ Brukseli \u0141ukasz Osi\u0144ski (PAP)", "keywords": [], "meta_keywords": [""], "tags": [], "authors": [], "publish_date": "Fri May 29 18:33:43 2020", "summary": "", "article_html": "", "meta_description": "Cho\u0107 pierwotny projekt Komisji Europejskiej ws. przysz\u0142ego bud\u017cetu UE m\u00f3wi\u0142 o stopniowym wycofywaniu si\u0119 z rabat\u00f3w, najnowszy zak\u0142ada, \u017ce", "meta_lang": "pl", "meta_favicon": "https://ocdn.eu/gazeta-prawna/infor/favicon/favicon-16x16.png", "meta_data": {"description": "Cho\u0107 pierwotny projekt Komisji Europejskiej ws. przysz\u0142ego bud\u017cetu UE m\u00f3wi\u0142 o stopniowym wycofywaniu si\u0119 z rabat\u00f3w, najnowszy zak\u0142ada, \u017ce", "DC.Identifier": "853f6051-f641-419f-ae0a-2575b9229b43", "pkg-uuid": "853f6051-f641-419f-ae0a-2575b9229b43", "serviceUuid": "c069aeca-3846-447e-9722-db0753a50d54", "og": {"title": "Komisja Europejska wycofuje si\u0119 z szybkiej likwidacji rabat\u00f3w w bud\u017cecie UE", "description": "Cho\u0107 pierwotny projekt Komisji Europejskiej ws. przysz\u0142ego bud\u017cetu UE m\u00f3wi\u0142 o stopniowym wycofywaniu si\u0119 z rabat\u00f3w, najnowszy zak\u0142ada, \u017ce potrwa to o wiele d\u0142u\u017cej. \"Rabaty mog\u0105 okaza\u0107 si\u0119 kluczowe w osi\u0105gni\u0119ciu kompromisu w sprawie bud\u017cetu\" - m\u00f3wi jeden z unijnych dyplomat\u00f3w.", "url": "https://www.gazetaprawna.pl/wiadomosci/artykuly/1480205,komisja-europejska-wycofuje-sie-z-szybkiej-likwidacji-rabatow-w-budzecie-ue.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "type": "article", "locale": "pl_PL"}, "article": {"published_time": "2020-05-29 18:33:43+0200"}, "twitter": {"card": "summary_large_image", "description": "Cho\u0107 pierwotny projekt Komisji Europejskiej ws. przysz\u0142ego bud\u017cetu UE m\u00f3wi\u0142 o stopniowym wycofywaniu si\u0119 z rabat\u00f3w, najnowszy zak\u0142ada, \u017ce potrwa to o wiele d\u0142u\u017cej. \"Rabaty mog\u0105 okaza\u0107 si\u0119 kluczowe w osi\u0105gni\u0119ciu kompromisu w sprawie bud\u017cetu\" - m\u00f3wi jeden z unijnych dyplomat\u00f3w.", "title": "Komisja Europejska wycofuje si\u0119 z szybkiej likwidacji rabat\u00f3w w bud\u017cecie UE"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#da532c", "msapplication-TileImage": "https://ocdn.eu/gazeta-prawna/infor/favicon/mstile-150x150.png", "msapplication-config": "https://ocdn.eu/gazeta-prawna/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://www.gazetaprawna.pl/wiadomosci/artykuly/1480205,komisja-europejska-wycofuje-sie-z-szybkiej-likwidacji-rabatow-w-budzecie-ue.html"}