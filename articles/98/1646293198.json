{"source_url": "https://www.kibrisgazetesi.com", "url": "https://www.kibrisgazetesi.com/kibris/kan-degerleri-dusen-cetin-mahkemeye-cikarilamadi-h91906.html", "title": "Kan de\u011ferleri d\u00fc\u015fen \u00c7etin, mahkemeye \u00e7\u0131kar\u0131lamad\u0131", "top_image": "https://www.kibrisgazetesi.com/images/resize/100/600x315/haberler/2020/06/kan_degerleri_dusen_cetin_mahkemeye_cikarilamadi_h91906_0e06f.jpg", "meta_img": "https://www.kibrisgazetesi.com/images/resize/100/600x315/haberler/2020/06/kan_degerleri_dusen_cetin_mahkemeye_cikarilamadi_h91906_0e06f.jpg", "images": ["https://www.kibrisgazetesi.com/images/banner/ozmerhan_gYf_1.gif", "https://www.kibrisgazetesi.com/images/resize/80/334x215/haberler/thumbs/2020/07/kibet_mezbahasinin_ruhsati_1_ay_askiya_alindi_h92511_c50bf.jpg", "https://www.kibrisgazetesi.com/images/resize/80/334x215/haberler/thumbs/2020/07/ulucay_sentopu_kutladi_h92515_1aea7.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/Kibris_Banner_.png&w=720&h=90&q=80", "https://www.kibrisgazetesi.com/images/banner/logo_1.png", "https://www.kibrisgazetesi.com/thumb.php?src=https://www.kibrisgazetesi.com/images/banner/620X120.jpg&w=620&h=120&q=80", "https://www.kibrisgazetesi.com/thumb.php?src=https://www.kibrisgazetesi.com/images/banner/300x250_1.jpeg&w=300&h=250&q=80", "https://www.kibrisgazetesi.com/images/resize/80/334x215/haberler/thumbs/2020/07/sefik_768_yargitay_davasi_gorusulmeyi_bekliyor_h92514_76914.jpg", "https://www.kibrisgazetesi.com/images/resize/80/334x215/haberler/thumbs/2020/07/yeni_cezaevinde_sona_dogru_h92513_69950.jpg", "https://www.kibrisgazetesi.com/images/resize/80/127x82/haberler/thumbs/2020/07/kibet_mezbahasinin_ruhsati_1_ay_askiya_alindi_h92511_c50bf.jpg", "https://www.kibrisgazetesi.com/images/resize/80/127x82/haberler/thumbs/2020/07/su_tankeri_tarlaya_savruldu_h92503_2051b.jpg", "https://www.kibrisgazetesi.com/images/resize/80/127x82/haberler/thumbs/2020/07/caldigi_paralar_bulundu_h92502_c0521.jpg", "https://www.kibrisgazetesi.com/images/resize/100/600x315/haberler/2020/06/kan_degerleri_dusen_cetin_mahkemeye_cikarilamadi_h91906_0e06f.jpg", "https://www.kibrisgazetesi.com/images/banner/logo.png", "https://www.kibrisgazetesi.com/images/resize/80/127x82/haberler/thumbs/2020/07/caldigi_telefon_bulunamadi_h92501_26edb.jpg", "https://www.kibrisgazetesi.com/images/resize/80/127x82/haberler/thumbs/2020/07/devlet_kulak_numarasi_vermeyerek_ureticiyi_suca_itti_h92507_3dff5.jpg", "https://www.kibrisgazetesi.com/images/banner/TROYFOREX-GIF-850X50.gif", "https://www.kibrisgazetesi.com/images/resize/80/320x206/haberler/thumbs/2020/06/kiz_cocuguna_tacizde_bulunmaktan_yargilanacak_h91907_7d369.jpg", "https://www.kibrisgazetesi.com/images/banner/kibrisgazetesi_iveria_group_reklam_970X90.gif", "https://www.kibrisgazetesi.com/images/resize/80/334x215/haberler/thumbs/2020/07/verdigimiz_canlar_yetmedi_mi_h92512_290ad.jpg", "https://www.kibrisgazetesi.com/images/resize/100/656x400/haberler/2020/06/kan_degerleri_dusen_cetin_mahkemeye_cikarilamadi_h91906_0e06f.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/KYbrYs_Gazetesi_Banner_23_03_2020_1.png&w=300&h=250&q=80"], "movies": [], "text": "Tatl\u0131su-Ge\u00e7itkale anayolunda 15 Haziran\u2019da meydana gelen ve Kemal Ayd\u0131n ile e\u015fi Ayla Y\u0131lmaz Ayd\u0131n\u2019\u0131n \u00f6l\u00fcm\u00fcyle sonu\u00e7lanan trafik kazas\u0131na sebep olmakla su\u00e7lanan Harun Re\u015fit \u00c7etin\u2019in tutukluluk s\u00fcresi d\u00fcn g\u0131yab\u0131nda g\u00f6r\u00fc\u015f\u00fclen celseyle 3 g\u00fcn daha uzat\u0131ld\u0131.\n\nKazada kendisi de ciddi \u015fekilde yaralanan ve bug\u00fcne kadar t\u00fcm duru\u015fmalar\u0131 g\u0131yab\u0131nda ger\u00e7ekle\u015ftirilen Harun Re\u015fit \u00c7etin\u2019in d\u00fcn teminat talebiyle mahkemeye \u00e7\u0131kar\u0131lmas\u0131 bekleniyordu ancak polis, zanl\u0131n\u0131n kan de\u011ferlerinde meydana gelen d\u00fc\u015f\u00fc\u015f nedeniyle doktorlar\u0131n mahkemeye \u00e7\u0131kmas\u0131n\u0131n sak\u0131ncal\u0131 olaca\u011f\u0131n\u0131 belirtti\u011fini s\u00f6yleyerek haz\u0131rlanan raporu mahkemeye sundu.\n\nMahkeme de, Harun Re\u015fit \u00c7etin\u2019in 3 g\u00fcn daha tutuklu kalmas\u0131na emir verdi.\n\nGazima\u011fusa Kaza Mahkemesi\u2019nde d\u00fcn g\u00f6r\u00fc\u015f\u00fclen ek tutukluluk duru\u015fmas\u0131nda yeminli \u015fahadet veren polis \u00e7avu\u015fu Mustafa \u0130skender, kazayla ilgili bilgileri hat\u0131rlatt\u0131ktan sonra, zanl\u0131n\u0131n kan de\u011ferlerinde meydana gelen d\u00fc\u015f\u00fc\u015f nedeniyle hastaneden ayr\u0131lmas\u0131n\u0131n sa\u011fl\u0131k y\u00f6n\u00fcnden sak\u0131ncal\u0131 g\u00f6r\u00fcld\u00fc\u011f\u00fcne dikkat \u00e7ekti ve temin edilen doktor raporunu emare olarak ibraz ederek duru\u015fman\u0131n zanl\u0131n\u0131n g\u0131yab\u0131nda yap\u0131lmas\u0131 talebinde bulundu.\n\nMahkemenin talebi uygun g\u00f6rmesiyle \u015fahadetine devam eden polis \u00e7avu\u015fu \u0130skender, temin edilen tutukluluk s\u00fcresi i\u00e7erisinde kazada sonradan ya\u015fam\u0131n\u0131 kaybeden Ayla Y\u0131lmaz Ayd\u0131n ile ilgili otopsi raporunun temin edildi\u011fini s\u00f6yledi.\n\n\u0130skender \u015fahadetine devamla, zanl\u0131dan al\u0131nan cep telefonunun kaza an\u0131nda kullan\u0131l\u0131p kullan\u0131lmad\u0131\u011f\u0131n\u0131n tespit edilebilmesi i\u00e7in GSM operat\u00f6r\u00fcne yaz\u0131lan yaz\u0131ya hen\u00fcz yan\u0131t gelmedi\u011fini belirterek, zanl\u0131n\u0131n tutukluluk s\u00fcresinin g\u0131yab\u0131nda 5 g\u00fcn daha uzat\u0131lmas\u0131n\u0131 talep etti.\n\nSavc\u0131 Hasan Bo\u015fnak\u2019\u0131n bu s\u00fcreyi 3 g\u00fcn ile s\u0131n\u0131rland\u0131rmas\u0131n\u0131n ard\u0131ndan K\u0131demli Yarg\u0131\u00e7 \u00c7i\u011fdem G\u00fczeler, zanl\u0131 Harun Re\u015fit \u00c7etin\u2019in 3 g\u00fcn daha polis g\u00f6zetiminde hastanede tutuklu kalmas\u0131na emir verdi. (MHA)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Kemal Ayd\u0131n ve e\u015fi Ayla Y\u0131lmaz Ayd\u0131n'\u0131n \u00f6l\u00fcm\u00fcyle sonu\u00e7lanan trafik kazas\u0131na neden olmakla su\u00e7lanan Harun Re\u015fit \u00c7etin 3 g\u00fcn daha poliste tutuklu kalacak", "meta_lang": "tr", "meta_favicon": "https://www.kibrisgazetesi.com/_themes/hs-retina/images/favicon.ico", "meta_data": {"description": "Kemal Ayd\u0131n ve e\u015fi Ayla Y\u0131lmaz Ayd\u0131n'\u0131n \u00f6l\u00fcm\u00fcyle sonu\u00e7lanan trafik kazas\u0131na neden olmakla su\u00e7lanan Harun Re\u015fit \u00c7etin 3 g\u00fcn daha poliste tutuklu kalacak", "content-language": "tr-TR", "og": {"site_name": "K\u0131br\u0131s Gazetesi", "title": "Kan de\u011ferleri d\u00fc\u015fen \u00c7etin,  mahkemeye \u00e7\u0131kar\u0131lamad\u0131", "description": "Kemal Ayd\u0131n ve e\u015fi Ayla Y\u0131lmaz Ayd\u0131n'\u0131n \u00f6l\u00fcm\u00fcyle sonu\u00e7lanan trafik kazas\u0131na neden olmakla su\u00e7lanan Harun Re\u015fit \u00c7etin 3 g\u00fcn daha poliste tutuklu kalacak", "image": {"identifier": "https://www.kibrisgazetesi.com/images/resize/100/600x315/haberler/2020/06/kan_degerleri_dusen_cetin_mahkemeye_cikarilamadi_h91906_0e06f.jpg", "type": "image/jpeg", "width": 706, "height": 431}, "type": "article", "url": "https://www.kibrisgazetesi.com/kibris/kan-degerleri-dusen-cetin-mahkemeye-cikarilamadi-h91906.html"}, "twitter": {"card": "summary_large_image", "url": "http://www.kibrisgazetesi.com/kibris/kan-degerleri-dusen-cetin-mahkemeye-cikarilamadi-h91906.html", "domain": "https://www.kibrisgazetesi.com/", "site": "kibrisgazetesi", "title": "Kan de\u011ferleri d\u00fc\u015fen \u00c7etin,  mahkemeye \u00e7\u0131kar\u0131lamad\u0131", "description": "Kemal Ayd\u0131n ve e\u015fi Ayla Y\u0131lmaz Ayd\u0131n\u2019\u0131n \u00f6l\u00fcm\u00fcyle sonu\u00e7lanan trafik kazas\u0131na neden olmakla su\u00e7lanan Harun Re\u015fit \u00c7etin, 3 g\u00fcn daha poliste tutuklu kalacak", "image": {"src": "https://www.kibrisgazetesi.com/images/haberler/2020/06/kan_degerleri_dusen_cetin_mahkemeye_cikarilamadi_h91906_0e06f.jpg"}}, "dc.language": "tr", "dc.source": "https://www.kibrisgazetesi.com/", "dc.title": "Kan de\u011ferleri d\u00fc\u015fen \u00c7etin,  mahkemeye \u00e7\u0131kar\u0131lamad\u0131", "dc.description": "Kemal Ayd\u0131n ve e\u015fi Ayla Y\u0131lmaz Ayd\u0131n'\u0131n \u00f6l\u00fcm\u00fcyle sonu\u00e7lanan trafik kazas\u0131na neden olmakla su\u00e7lanan Harun Re\u015fit \u00c7etin 3 g\u00fcn daha poliste tutuklu kalacak"}, "canonical_link": "https://www.kibrisgazetesi.com/kibris/kan-degerleri-dusen-cetin-mahkemeye-cikarilamadi-h91906.html"}