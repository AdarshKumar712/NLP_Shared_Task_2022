{"source_url": "https://wmeritum.pl", "url": "https://wmeritum.pl/zasplabla-spotkaniu-prezydent/315454", "title": "Kobieta zas\u0142ab\u0142a podczas wyst\u0105pienia prezydenta. Andrzej Duda natychmiast ruszy\u0142 na pomoc [WIDEO]", "top_image": "https://wmeritum.pl/wp-content/uploads/2020/06/andrzej-duda-prezydent.jpg", "meta_img": "https://wmeritum.pl/wp-content/uploads/2020/06/andrzej-duda-prezydent.jpg", "images": ["https://wmeritum.pl/wp-content/uploads/2018/06/wmeritum-logo.png", "http://wmeritum.pl/wp-content/uploads/sda/fundacja_redisbad.gif", "https://wmeritum.pl/wp-content/uploads/2020/06/andrzej-duda-prezydent.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://secure.gravatar.com/avatar/fd9c227c958f18cb456450d5471cc07b?s=80&d=mm&r=g", "https://wmeritum.pl/wp-content/themes/jnews/assets/img/jeg-empty.png", "https://wmeritum.pl/autopromocja/google-news-wide-3.png"], "movies": [], "text": "Wyst\u0105pienie Andrzeja Dudy w L\u0119borku (woj. pomorskie) zosta\u0142o przerwane, poniewa\u017c jedna z uczestniczek zas\u0142ab\u0142a. Prezydent uda\u0142 si\u0119 do kobiety, aby jej pom\u00f3c. W sieci pojawi\u0142o si\u0119 nagranie zdarzenia.\n\nPrezydent Andrzej Duda odwiedzi\u0142 L\u0119bork w poniedzia\u0142ek, 8 czerwca. Po kilku dniach od wizyty g\u0142owy pa\u0144stwa dowiedzieli\u015bmy si\u0119, \u017ce podczas wyst\u0105pienia dosz\u0142o do niepokoj\u0105cego zdarzenia. Jedna z uczestniczek gorzej si\u0119 poczu\u0142a.\n\nUczestniczka spotkania zas\u0142ab\u0142a. Prezydent przerwa\u0142 wyst\u0105pienie\n\nKiedy Duda zauwa\u017cy\u0142, \u017ce kobieta straci\u0142a przytomno\u015b\u0107 natychmiast przerwa\u0142 swoje wyst\u0105pienie i uda\u0142 si\u0119 na miejsce oceni\u0107 sytuacj\u0119. Z relacji dziennikarzy \u201eSuper Expressu\u201d wynika, \u017ce prezydent usiad\u0142 obok kobiety i rozmawia\u0142 z ni\u0105, podczas gdy przybyli na miejsce ratownicy sprawdzali stan zdrowia. Nast\u0119pnie Duda odprowadzi\u0142 mieszkank\u0119 miasta do karetki.\n\nZachowaniem prezydenta zbudowani byli inni uczestnicy. Na nagraniu s\u0142ycha\u0107, jak t\u0142um skanduje g\u0142o\u015bno nazwisko prezydenta.\n\nAndrzej Duda w L\u0119borku: Konsekwentnie realizujemy w naszym kraju te zmiany\n\nPodczas poniedzia\u0142kowego wyst\u0105pienia prezydent t\u0142umaczy\u0142 mieszka\u0144com, \u017ce zadaniem w\u0142adzy jest sprawiedliwe dzielenie d\u00f3br pomi\u0119dzy obywateli. \u2013 To jest w\u0142a\u015bnie sprawiedliwa Polska. Polska, w kt\u00f3rej dobra s\u0105 sprawiedliwie dzielone. A nie gdzie tylko jaka\u015b elita przejmuje pieni\u0105dze i pozwala je rozkrada\u0107 z\u0142odziejom. 50 mld z\u0142 rocznie by\u0142o kradzionych przez z\u0142odziei VAT \u2013 stwierdzi\u0142.\n\n\u2013 To w\u0142a\u015bnie z tych pieni\u0119dzy wyp\u0142acamy dzisiaj program 500 plus, to w\u0142a\u015bnie z tych pieni\u0119dzy wyp\u0142acamy dzisiaj 13. emerytury. To te pieni\u0105dze wyznaczaj\u0105, \u017ce wreszcie mamy prawdziwie spo\u0142eczn\u0105 gospodark\u0119 rynkow\u0105 \u2013 doda\u0142.\n\nPrezydent zapowiedzia\u0142, \u017ce b\u0119dzie nak\u0142ania\u0142 w\u0142adze do przeznaczania wi\u0119kszych \u015brodk\u00f3w na rzecz marynarki wojennej. Jak przekonuje, Polska potrzebuje jej odbudowy. \u2013 Chcia\u0142bym, \u017ceby z tej kwoty 2,5% PKB, kt\u00f3re maj\u0105 by\u0107 wydawane na obronno\u015b\u0107 i modernizacj\u0119 polskiej armii, by\u0142a dedykowana cz\u0119\u015b\u0107 zapisana w ustawie na polsk\u0105 Marynark\u0119 Wojenn\u0105 \u2013 m\u00f3wi\u0142.\n\nDuda zapowiada\u0142 r\u00f3wnie\u017c kontynuowanie reformy wymiaru sprawiedliwo\u015bci przez w\u0142adze. \u2013 Te zmiany nast\u0119puj\u0105. One s\u0105 bardzo trudne, bo jak pa\u0144stwo widzicie s\u0105 elity, kt\u00f3re swoich przywilej\u00f3w broni\u0105 pazurami \u2013 podkre\u015bli\u0142. \u2013 My spokojnie i konsekwentnie realizujemy w naszym kraju te zmiany, kt\u00f3re s\u0142u\u017c\u0105 polskiemu spo\u0142ecze\u0144stwu. Przewa\u017caj\u0105cej jego cz\u0119\u015bci \u2013 doda\u0142.\n\n\u0179r\u00f3d\u0142o: TVP Info, Twitter, prezydent.pl", "keywords": [], "meta_keywords": [""], "tags": ["L\u0119bork", "Andrzej Duda", "kobieta zas\u0142ab\u0142a", "przem\u00f3wienie"], "authors": [], "publish_date": "Sat Jun 13 11:57:44 2020", "summary": "", "article_html": "", "meta_description": "Wyst\u0105pienie Andrzeja Dudy w L\u0119borku (woj. pomorskie) zosta\u0142o przerwane, poniewa\u017c jedna z uczestniczek zas\u0142ab\u0142a. Prezydent uda\u0142 si\u0119 do kobiety, aby jej pom\u00f3c. W sieci pojawi\u0142o si\u0119 nagranie zdarzenia.", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "Kobieta zas\u0142ab\u0142a podczas wyst\u0105pienia prezydenta. Andrzej Duda natychmiast ruszy\u0142 na pomoc [WIDEO]", "site_name": "wMeritum.pl", "description": "Wyst\u0105pienie Andrzeja Dudy w L\u0119borku (woj. pomorskie) zosta\u0142o przerwane, poniewa\u017c jedna z uczestniczek zas\u0142ab\u0142a. Prezydent uda\u0142 si\u0119 do kobiety, aby jej pom\u00f3c. W sieci pojawi\u0142o si\u0119 nagranie zdarzenia.", "url": "https://wmeritum.pl/zasplabla-spotkaniu-prezydent/315454", "locale": "pl_PL", "image": {"identifier": "https://wmeritum.pl/wp-content/uploads/2020/06/andrzej-duda-prezydent.jpg", "width": 1200, "height": 675}}, "article": {"published_time": "2020-06-13T11:57:44+00:00", "modified_time": "2020-06-13T11:57:48+00:00", "section": "Polecane", "tag": "przem\u00f3wienie", "publisher": "https://www.facebook.com/wmeritum/"}, "twitter": {"card": "summary_large_image", "title": "Kobieta zas\u0142ab\u0142a podczas wyst\u0105pienia prezydenta. Andrzej Duda natychmiast ruszy\u0142 na pomoc [WIDEO]", "description": "Wyst\u0105pienie Andrzeja Dudy w L\u0119borku (woj. pomorskie) zosta\u0142o przerwane, poniewa\u017c jedna z uczestniczek zas\u0142ab\u0142a. Prezydent uda\u0142 si\u0119 do kobiety, aby", "url": "https://wmeritum.pl/zasplabla-spotkaniu-prezydent/315454", "image": {"src": "https://wmeritum.pl/wp-content/uploads/2020/06/andrzej-duda-prezydent.jpg", "width": 1200, "height": 675}, "creator": "@wmeritum", "site": "@wmeritum"}, "fb": {"app_id": 384180302100462}, "description": "Wyst\u0105pienie Andrzeja Dudy w L\u0119borku (woj. pomorskie) zosta\u0142o przerwane, poniewa\u017c jedna z uczestniczek zas\u0142ab\u0142a. Prezydent uda\u0142 si\u0119 do kobiety, aby jej pom\u00f3c. W sieci pojawi\u0142o si\u0119 nagranie zdarzenia.", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/zasplabla-spotkaniu-prezydent/315454"}