{"source_url": "http://www.edziecko.pl", "url": "http://www.edziecko.pl/rodzice/7,79361,25559714,urlop-ojcowski-wniosek-wymiar-komu-przysluguje-kto-placi.html", "title": "Urlop ojcowski 2020: wniosek, wymiar, komu przys\u0142uguje, kto p\u0142aci. Urlop ojcowski to nie urlop tacierzy\u0144ski", "top_image": "https://bi.im-g.pl/im/a3/60/18/z25559715IER,Urlop-ojcowski-2020---na-jakich-zasadach-przyslugu.jpg", "meta_img": "https://bi.im-g.pl/im/a3/60/18/z25559715IER,Urlop-ojcowski-2020---na-jakich-zasadach-przyslugu.jpg", "images": ["https://bi.im-g.pl/im/ef/48/18/z25461231F,Ile-pieniedzy-na-dziecko-rodzice-otrzymaja-w-2020-.jpg", "https://bi.im-g.pl/im/17/61/18/z25563671F,Katarzyna-Werner-na-Zanzibarze.jpg", "https://bi.im-g.pl/im/7c/60/18/z25559676II,Opieka-nad-dzieckiem-2020--komu-przysluguje-i-na-j.jpg", "https://bi.im-g.pl/im/7c/60/18/z25559676F,Opieka-nad-dzieckiem-2020--komu-przysluguje-i-na-j.jpg", "https://static.im-g.pl/i/obrazki/awd/image_placeholder_small.svg", "https://bi.im-g.pl/im/0/17253/m17253110.png", "https://bi.im-g.pl/im/c1/5c/17/z24496833II,Wspolczesny-tata-ma-trudne-zadanie-do-wykonania.jpg", "https://bi.im-g.pl/im/b6/62/17/z24518838II,Wciaz-brak-wystarczajacej-literatury--z-ktorej-ojc.jpg", "https://bi.im-g.pl/im/a3/60/18/z25559715IER,Urlop-ojcowski-2020---na-jakich-zasadach-przyslugu.jpg", "https://bi.im-g.pl/im/88/60/18/z25560456F,Ubieranie-dzieci-zima-nie-jest-latwym-zadaniem.jpg", "https://bi.im-g.pl/im/96/60/18/z25559702II,Urlop-wychowawczy---w-jakim-wymiarze-i-komu-przysl.jpg", "https://bi.im-g.pl/im/2b/45/18/z25449003II,Mama-pracujaca---o-czym-powinna-pamietac-.jpg", "https://bi.im-g.pl/im/6b/59/18/z25530475II,W-2020-kobiety-pojda-na-urlop-macierzynski-na-taki.jpg", "https://bi.im-g.pl/im/a3/60/18/z25559715IH,Urlop-ojcowski-2020---na-jakich-zasadach-przyslugu.jpg", "https://bi.im-g.pl/im/72/60/18/z25562994F,Jakie-imiona-dla-dzieci-wybierali-mieszkancy-Katow.jpg"], "movies": [], "text": "Urlop ojcowski 2020: komu przys\u0142uguje i na jakich zasadach?\n\nUrlop ten przys\u0142uguje niezale\u017cnie od urlopu macierzy\u0144skiego - przys\u0142uguje tak\u017ce w sytuacji, gdy matka nie jest pracownic\u0105, nie ma tak\u017ce wp\u0142ywu na jego d\u0142ugo\u015b\u0107. Jaki jest wymiar urlopu? To dwa tygodnie, kt\u00f3re ojciec musi wykorzysta\u0107:\n\nREKLAMA\n\ndo uko\u0144czenia przez dziecko dw\u00f3ch lat,\n\nlub - jak czytamy na stronie ministerstwa - do up\u0142ywu 24 miesi\u0119cy od dnia uprawomocnienia si\u0119 postanowienia orzekaj\u0105cego przysposobienie i nie d\u0142u\u017cej ni\u017c do uko\u0144czenia przez dziecko si\u00f3dmego roku \u017cycia, a w przypadku dziecka, wobec kt\u00f3rego podj\u0119to decyzj\u0119 o odroczeniu obowi\u0105zku szkolnego, nie d\u0142u\u017cej ni\u017c do uko\u0144czenia przez nie 10 roku \u017cycia.\n\nOjciec mo\u017ce wykorzysta\u0107 urlop jednorazowo lub w cz\u0119\u015bciach. Nie mo\u017ce by\u0107 ich jednak wi\u0119cej ni\u017c dwie, a \u017cadna nie mo\u017ce by\u0107 kr\u00f3tsza ni\u017c tydzie\u0144.\n\nWarto pami\u0119ta\u0107, \u017ce wracaj\u0105cy z urlopu ojcowskiego pracownik powinien wr\u00f3ci\u0107 na dotychczasowe stanowisko, a je\u015bli nie jest to mo\u017cliwe - na innym stanowisku, kt\u00f3re odpowiada jego zawodowym kwalifikacjom i za wynagrodzenie takie, jakie otrzymywa\u0142by, gdyby z urlopu nie skorzysta\u0142. M\u0119\u017cczyzny, kt\u00f3ry przebywa na urlopie ojcowskim nie mo\u017cna zwolni\u0107.\n\nNie tylko urlop macierzy\u0144ski. Jakie urlopy dla rodzic\u00f3w oferuje pa\u0144stwo?\n\nUrlop ojcowski: wniosek\n\nUrlop przyznawany jest na wniosek pracownika. Jakie dokumenty s\u0105 niezb\u0119dne? Warto zwr\u00f3ci\u0107 si\u0119 do dzia\u0142u kadr, firmy zazwyczaj posiadaj\u0105 wzory pism, z kt\u00f3rych powinni\u015bmy skorzysta\u0107. Pracodawca musi uwzgl\u0119dni\u0107 wniosek, jednak pami\u0119tajmy, \u017ce musi zosta\u0107 on z\u0142o\u017cony nie kr\u00f3cej ni\u017c siedem dni przed rozpocz\u0119ciem urlopu.\n\nUrlop ojcowski: kto p\u0142aci\n\nPami\u0119tajmy, \u017ce pracownikowi, kt\u00f3ry przebywa na urlopie ojcowskim przys\u0142uguje zasi\u0142ek macierzy\u0144ski. Otrzyma on sto procent podstawy zasi\u0142ku. Informacje dotycz\u0105ce wyliczenia podstawy zasi\u0142ku dost\u0119pne s\u0105 na stronie Zak\u0142adu Ubezpiecze\u0144 Spo\u0142ecznych. O tym \u015bwiadczeniu przeczytacie tak\u017ce tutaj: Zasi\u0142ek macierzy\u0144ski w 2020 roku. Jakie zmiany? Kto p\u0142aci zasi\u0142ek? To, czy b\u0119dzie robi\u0142 to pracodawca czy ZUS zale\u017cy od liczby os\u00f3b ubezpieczonych w firmie.\n\nUrlop ojcowski a urlop tacierzy\u0144ski\n\nChocia\u017c bywa mylony, urlop ojcowski nie jest tym samym, co urlop tacierzy\u0144ski. Przyj\u0119\u0142o si\u0119, \u017ce urlopem tacierzy\u0144skim nazywa si\u0119 cz\u0119\u015b\u0107 urlopu macierzy\u0144skiego, kt\u00f3r\u0105 wykorzystuje tata dziecka. Natomiast urlop ojcowski jest odr\u0119bnym bytem.\n\nJe\u015bli kobieta wykorzysta co najmniej 14 tygodni urlopu macierzy\u0144skiego (a w przypadku, gdy posiada orzeczenie o niezdolno\u015bci do samodzielnej egzystencji - osiem tygodni), mo\u017ce zrezygnowa\u0107 z pozosta\u0142ej cz\u0119\u015bci i wr\u00f3ci\u0107 do pracy. Warunkiem jest, \u017ce z dzieckiem zostanie wtedy jego ojciec. Ile trwa tzw. urlop tacierzy\u0144ski? Wynika to z wymiaru urlopu macierzy\u0144skiego, a wi\u0119c:\n\nprzy urodzeniu jednego dziecka przy jednym porodzie wymiar urlopu macierzy\u0144skiego to 20 tygodni. Ojciec mo\u017ce wykorzysta\u0107 sze\u015b\u0107 tygodni (14 jest obowi\u0105zkowych dla matki), przy urodzeniu dwojga dzieci przy jednym porodzie wymiar urlopu to 31 tygodni, z czego 17 mo\u017ce wykorzysta\u0107 tata, przy urodzeniu trojga dzieci przy jednym porodzie urlop macierzy\u0144ski to 33 tygodnie, tata mo\u017ce wykorzysta\u0107 19 z nich, przy urodzeniu czw\u00f3rki dzieci przy jednym porodzie urlop macierzy\u0144ski wynosi 35 tygodni, zatem 21 tygodni mo\u017ce wykorzysta\u0107 tata, przy urodzeniu pi\u0105tki (i wi\u0119cej) dzieci przy jednym porodzie wymiar urlopu macierzy\u0144skiego to 37 tygodni. Je\u015bli mama zdecyduje si\u0119 wr\u00f3ci\u0107 do pracy, ojcu przys\u0142uguj\u0105 23 tygodnie.\n\nMusimy tak\u017ce pami\u0119ta\u0107, \u017ce ten czas zale\u017cny jest od tego, czy kobieta korzysta\u0142a z cz\u0119\u015bci urlopu macierzy\u0144skiego przed porodem. Wtedy zmniejsza si\u0119 liczba tygodni do wykorzystania po porodzie, a co za tym idzie - wymiar tzw. urlopu tacierzy\u0144skiego.\n\nNie tylko urlop ojcowski\n\nPracownik, kt\u00f3ry zosta\u0142 w\u0142a\u015bnie ojcem, mo\u017ce skorzysta\u0107 z przys\u0142uguj\u0105cego mu urlopu okoliczno\u015bciowego z okazji urodzenia si\u0119 dziecka. To dwa dni. Ojciec mo\u017ce skorzysta\u0107 tak\u017ce z urlopu rodzicielskiego, urlopu wychowawczego czy dni opieki na dziecko do lat 14.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/img/gazeta.ico", "meta_data": {"ROBOTS": "NOARCHIVE", "og": {"type": "article", "url": "http://www.edziecko.pl/rodzice/7,79361,25559714,urlop-ojcowski-wniosek-wymiar-komu-przysluguje-kto-placi.html", "title": "Urlop ojcowski 2020: wniosek, wymiar, komu przys\u0142uguje, kto p\u0142aci. Urlop ojcowski to nie urlop tacierzy\u0144ski", "description": "Urlop ojcowski 2020 przys\u0142uguje na takich samych zasadach, co w ubieg\u0142ych latach. Co musi zrobi\u0107 tata, kt\u00f3ry chcia\u0142by z niego skorzysta\u0107?", "image": "https://bi.im-g.pl/im/a3/60/18/z25559715IER,Urlop-ojcowski-2020---na-jakich-zasadach-przyslugu.jpg", "site_name": "edziecko.pl", "locale": "pl_PL"}, "twitter": {"title": "Urlop ojcowski 2020: wniosek, wymiar, komu przys\u0142uguje, kto p\u0142aci. Urlop ojcowski to nie urlop tacierzy\u0144ski", "description": "Urlop ojcowski 2020 przys\u0142uguje na takich samych zasadach, co w ubieg\u0142ych latach. Co musi zrobi\u0107 tata, kt\u00f3ry chcia\u0142by z niego skorzysta\u0107?", "image": "https://bi.im-g.pl/im/a3/60/18/z25559715IER,Urlop-ojcowski-2020---na-jakich-zasadach-przyslugu.jpg", "card": "summary_large_image"}, "fb": {"app_id": 127294490761380}, "Description": "Urlop ojcowski 2020 przys\u0142uguje na takich samych zasadach, co w ubieg\u0142ych latach. Co musi zrobi\u0107 tata, kt\u00f3ry chcia\u0142by z niego skorzysta\u0107?", "Keywords": "niania,\u017cycie,\u017cycie rodzinne,rodzina,kryzys,wychowanie,\r\nrodze\u0144stwo,pieluchy,chandra,lans,biznesmama,\r\nnazwisko,trendsetter,zabezpieczenie,pocz\u0119cie,babcia,seks", "news_keywords": "niania,\u017cycie,\u017cycie rodzinne,rodzina,kryzys,wychowanie,\r\nrodze\u0144stwo,pieluchy,chandra,lans,biznesmama,\r\nnazwisko,trendsetter,zabezpieczenie,pocz\u0119cie,babcia,seks", "google-site-verification": "ndHrHBfBczR9E/e2gPRLuP3N0bLbnkkhZKd/awuYWwQ=", "viewport": "width=device-width, initial-scale=1.0, minimum-scale=1.0, maximum-scale=1.0, user-scalable=yes"}, "canonical_link": "http://www.edziecko.pl/rodzice/7,79361,25559714,urlop-ojcowski-wniosek-wymiar-komu-przysluguje-kto-placi.html"}