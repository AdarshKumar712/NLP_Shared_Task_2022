{"source_url": "https://wiadomosci.onet.pl", "url": "https://wiadomosci.onet.pl/religia/aktualnosci/mocne-slowa-papieza-franciszka-o-przemocy-wobec-kobiet/e2mdn5m", "title": "Mocne s\u0142owa papie\u017ca Franciszka o przemocy wobec kobiet", "top_image": "https://ocdn.eu/pulscms-transforms/1/jVHk9kuTURBXy9mODY2M2E2MC02MjZmLTQyYzMtOWE5NC1jOTZkMTVjY2Y5MWYuanBlZ5OVAwBdzQu4zQaXkwmmMTgyZTYxBpMFzQI6zQEsgaEwAQ/papiez-franciszek.jpg", "meta_img": "https://ocdn.eu/pulscms-transforms/1/jVHk9kuTURBXy9mODY2M2E2MC02MjZmLTQyYzMtOWE5NC1jOTZkMTVjY2Y5MWYuanBlZ5OVAwBdzQu4zQaXkwmmMTgyZTYxBpMFzQI6zQEsgaEwAQ/papiez-franciszek.jpg", "images": ["https://ocdn.eu/pulscms-transforms/1/jVHk9kuTURBXy9mODY2M2E2MC02MjZmLTQyYzMtOWE5NC1jOTZkMTVjY2Y5MWYuanBlZ5OVAwBdzQu4zQaXkwmmMTgyZTYxBpMFzQI6zQEsgaEwAQ/papiez-franciszek.jpg", "https://ocdn.eu/weather/weather_state_icons/2.svg", "https://ocdn.eu/pulscms-transforms/1/WRYk9kuTURBXy9mODY2M2E2MC02MjZmLTQyYzMtOWE5NC1jOTZkMTVjY2Y5MWYuanBlZ5OVAwBdzQu4zQaXkwXNAxTNAbyTCaYxODJlNjEGgaEwAQ/papiez-franciszek.jpg", "https://ocdn.eu/weather/weather_state_icons/3.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/wiadomosciucs/static/logo2017svg/desktop/logo_religia2.svg"], "movies": [], "text": "W bazylice \u015bwi\u0119tego Piotra papie\u017c odprawi\u0142 msz\u0119 w obchodzon\u0105 w pierwszym dniu roku uroczysto\u015b\u0107 \u015awi\u0119tej Bo\u017cej Rodzicielki Maryi. W Ko\u015bciele to tak\u017ce \u015awiatowy Dzie\u0144 Pokoju.\n\nHomili\u0119 Franciszek rozpocz\u0105\u0142 od s\u0142\u00f3w: \"Gdy nadesz\u0142a pe\u0142nia czasu, zes\u0142a\u0142 B\u00f3g Syna swego, zrodzonego z niewiasty\". - Nie ma zbawienia bez niewiasty, odrodzenie ludzko\u015bci rozpocz\u0119\u0142o si\u0119 od niewiasty - doda\u0142.\n\nPodkre\u015bli\u0142 nast\u0119pnie: \"Kobiety s\u0105 \u017ar\u00f3d\u0142em \u017cycia. Jednak\u017ce s\u0105 nieustannie poni\u017cane, bite, gwa\u0142cone, nak\u0142aniane do prostytucji i usuni\u0119cia \u017cycia, kt\u00f3re nosz\u0105 w swym \u0142onie\".\n\n- Ka\u017cda przemoc, zadana kobiecie, jest zbezczeszczeniem Boga zrodzonego z niewiasty. Z cia\u0142a kobiety przysz\u0142o dla ludzko\u015bci zbawienie: po tym, jak traktujemy cia\u0142o kobiety, rozpoznajemy nasz poziom cz\u0142owiecze\u0144stwa - o\u015bwiadczy\u0142 papie\u017c. Zaznaczy\u0142, \u017ce \"cia\u0142o kobiety jest po\u015bwi\u0119cane na bezbo\u017cnych o\u0142tarzach reklamy, dochod\u00f3w, pornografii, wyzyskiwane jako obszar do u\u017cycia\".\n\nUpokarzane macierzy\u0144stwo\n\n- Trzeba wyzwoli\u0107 je od konsumpcjonizmu, szanowa\u0107 i czci\u0107; jest ono najszlachetniejszym cia\u0142em \u015bwiata - wzywa\u0142 papie\u017c. - Dzisiaj upokarzane jest r\u00f3wnie\u017c macierzy\u0144stwo, poniewa\u017c jedynym wzrostem, kt\u00f3ry jest przedmiotem zainteresowania, jest wzrost gospodarczy - powiedzia\u0142.\n\nFranciszek przypomnia\u0142 o losie matek-migrantek, kt\u00f3re \"ryzykuj\u0105 trudne do pokonania podr\u00f3\u017ce\", by desperacko pr\u00f3bowa\u0107 da\u0107 swym dzieciom lepsz\u0105 przysz\u0142o\u015b\u0107, a \"s\u0105 uznawane za zb\u0119dne przez ludzi maj\u0105cych pe\u0142ny brzuch i mn\u00f3stwo rzeczy, ale serce bez mi\u0142o\u015bci\".\n\n- To kobieta ukazuje, \u017ce sens \u017cycia nie polega na tym, aby stale wytwarza\u0107 rzeczy, ale bra\u0107 do serca to, co jest - t\u0142umaczy\u0142. - Tylko ten, kto patrzy sercem, widzi dobrze, poniewa\u017c potrafi widzie\u0107 wn\u0119trze: osob\u0119 ponad jej b\u0142\u0119dami, brata poza jego s\u0142abo\u015bciami, nadziej\u0119 w trudno\u015bciach, Boga we wszystkim - doda\u0142 papie\u017c.\n\nZach\u0119ci\u0142 wierz\u0105cych do refleksji, czy potrafi\u0105 patrze\u0107 na ludzi sercem i czy zale\u017cy im na ludziach, z kt\u00f3rymi \u017cyj\u0105. - Tylko je\u015bli \u017cycie jest dla nas wa\u017cne, b\u0119dziemy potrafili si\u0119 o nie zatroszczy\u0107 i przezwyci\u0119\u017cy\u0107 otaczaj\u0105c\u0105 nas oboj\u0119tno\u015b\u0107 - wskaza\u0142.\n\n- Pro\u015bmy o t\u0119 \u0142ask\u0119, by prze\u017cy\u0107 rok z pragnieniem zatroszczenia si\u0119 o innych. A je\u015bli chcemy lepszego \u015bwiata, kt\u00f3ry by\u0142by domem pokoju, a nie dziedzi\u0144cem wojny, to niech nam le\u017cy na sercu godno\u015b\u0107 ka\u017cdej kobiety - zaapelowa\u0142 Franciszek.\n\nFranciszek wyrazi\u0142 przekonanie, \u017ce kobieta jako \"dawczyni i po\u015bredniczka pokoju\" musi by\u0107 w pe\u0142ni w\u0142\u0105czona w procesy decyzyjne. - Kiedy bowiem kobiety mog\u0105 przekazywa\u0107 swoje dary, \u015bwiat staje si\u0119 bardziej zjednoczony i bardziej pokojowy. Dlatego osi\u0105gni\u0119cie na rzecz kobiet jest osi\u0105gni\u0119ciem dla ca\u0142ej ludzko\u015bci - powiedzia\u0142 papie\u017c i zaapelowa\u0142 o \"rewolucj\u0119 czu\u0142o\u015bci\". Zapewni\u0142 te\u017c, \u017ce Ko\u015bci\u00f3\u0142 ma \"macierzy\u0144skie serce\".\n\n(dp)", "keywords": [], "meta_keywords": [""], "tags": [], "authors": [], "publish_date": "Wed Jan  1 11:16:13 2020", "summary": "", "article_html": "", "meta_description": "- Ka\u017cda przemoc zadana kobiecie jest zbezczeszczeniem Boga - powiedzia\u0142 papie\u017c Franciszek podczas \u015brodowej mszy w Watykanie. M\u00f3wi\u0142: \"po tym, jak traktujemy cia\u0142o kobiety, rozpoznajemy nasz poziom cz\u0142owiecze\u0144stwa\".", "meta_lang": "pl", "meta_favicon": "", "meta_data": {"DC.Identifier": "0628d451-4945-43aa-be85-481ac5dfeba0", "pkg-uuid": "0628d451-4945-43aa-be85-481ac5dfeba0", "detailType": "article", "serviceUuid": "b177a2c9-166f-4113-9b28-185bbe554807", "description": "- Ka\u017cda przemoc zadana kobiecie jest zbezczeszczeniem Boga - powiedzia\u0142 papie\u017c Franciszek podczas \u015brodowej mszy w Watykanie. M\u00f3wi\u0142: \"po tym, jak traktujemy cia\u0142o kobiety, rozpoznajemy nasz poziom cz\u0142owiecze\u0144stwa\".", "og": {"title": "Mocne s\u0142owa papie\u017ca Franciszka o przemocy wobec kobiet", "description": "- Ka\u017cda przemoc zadana kobiecie jest zbezczeszczeniem Boga - powiedzia\u0142 papie\u017c Franciszek podczas \u015brodowej mszy w Watykanie. M\u00f3wi\u0142: \"po tym, jak traktujemy cia\u0142o kobiety, rozpoznajemy nasz poziom cz\u0142owiecze\u0144stwa\".", "image": {"identifier": "https://ocdn.eu/pulscms-transforms/1/jVHk9kuTURBXy9mODY2M2E2MC02MjZmLTQyYzMtOWE5NC1jOTZkMTVjY2Y5MWYuanBlZ5OVAwBdzQu4zQaXkwmmMTgyZTYxBpMFzQI6zQEsgaEwAQ/papiez-franciszek.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-01 11:16:13+0100"}, "fb": {"pages": 185265414715}, "twitter": {"card": "summary_large_image", "description": "- Ka\u017cda przemoc zadana kobiecie jest zbezczeszczeniem Boga - powiedzia\u0142 papie\u017c Franciszek podczas \u015brodowej mszy w Watykanie. M\u00f3wi\u0142: \"po tym, jak traktujemy cia\u0142o kobiety, rozpoznajemy nasz poziom cz\u0142owiecze\u0144stwa\".", "title": "Mocne s\u0142owa papie\u017ca Franciszka o przemocy wobec kobiet", "site": "OnetWiadomosci", "image": "https://ocdn.eu/pulscms-transforms/1/9nSktkuTURBXy9mODY2M2E2MC02MjZmLTQyYzMtOWE5NC1jOTZkMTVjY2Y5MWYuanBlZ5KVAwBdzQu4zQaXkwXNBLDNAlg"}}, "canonical_link": "https://wiadomosci.onet.pl/religia/aktualnosci/mocne-slowa-papieza-franciszka-o-przemocy-wobec-kobiet/e2mdn5m"}