{"source_url": "https://www.haberler.com", "url": "https://www.haberler.com/bakan-cavusoglu-turk-heyetinin-libya-ziyaretini-13335475-haberi/", "title": "Bakan \u00c7avu\u015fo\u011flu, T\u00fcrk heyetinin Libya ziyaretini de\u011ferlendirdi A\u00e7\u0131klamas\u0131", "top_image": "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg", "meta_img": "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg", "images": ["https://www.haberler.com/static/reklam/advertisement.gif?ads=1", "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Bakan \u00c7avu\u015fo\u011flu, T\u00fcrk heyetinin Libya ziyaretini de\u011ferlendirdi A\u00e7\u0131klamas\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, T\u00fcrk heyetinin Libya'y\u0131 ziyaret etmesinin \u00fclkede b\u00fcy\u00fck bir memnuniyet yaratt\u0131\u011f\u0131n\u0131 belirterek \"Ziyaretimizin amac\u0131 belli: Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik.\n\nD\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, T\u00fcrk heyetinin Libya'y\u0131 ziyaret etmesinin \u00fclkede b\u00fcy\u00fck bir memnuniyet yaratt\u0131\u011f\u0131n\u0131 belirterek \"Ziyaretimizin amac\u0131 belli: Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik.\" dedi.\n\n\u00c7avu\u015fo\u011flu, Libya'n\u0131n ba\u015fkenti Trablus'tan \u0130stanbul'a d\u00f6n\u00fc\u015f\u00fcnde, Hazine ve Maliye Bakan\u0131 Berat Albayrak, M\u0130T Ba\u015fkan\u0131 Hakan Fidan ve Cumhurba\u015fkanl\u0131\u011f\u0131 S\u00f6zc\u00fcs\u00fc \u0130brahim Kal\u0131n'la \u00fclkeye yapt\u0131\u011f\u0131 ziyarete ili\u015fkin de\u011ferlendirmelerde bulundu.\n\nLibya'ya \u00e7ok \u00f6nemli bir ziyaret ger\u00e7ekle\u015ftirdiklerini belirten \u00c7avu\u015fo\u011flu, \"D\u00f6n\u00fc\u015fte de \u00e7ok g\u00fczel, \u00e7ok \u00f6nemli bir haberi biraz \u00f6nce ald\u0131k. Birle\u015fmi\u015f Milletler (BM) 75. Genel Kurul Ba\u015fkanl\u0131\u011f\u0131na ilk defa bir T\u00fcrk b\u00fcy\u00fckel\u00e7imiz ve \u0130stanbul Milletvekilimiz, TBMM D\u0131\u015fi\u015fleri Komisyonu Ba\u015fkan\u0131 Volkan Bozk\u0131r a\u011fabeyimiz bu g\u00f6reve se\u00e7ildi.\" diye konu\u015ftu.\n\n\u00c7avu\u015fo\u011flu, Bozk\u0131r'\u0131n y\u00fcksek bir oyla BM 75. Genel Kurul Ba\u015fkanl\u0131\u011f\u0131na se\u00e7ilmesinin, hem Bozk\u0131r'\u0131n sayg\u0131n ki\u015fili\u011finin hem de T\u00fcrkiye'nin d\u00fcnyadaki sayg\u0131nl\u0131\u011f\u0131n\u0131n g\u00f6stergesi oldu\u011funu kaydetti.\n\n\"Ziyaret, Libya'da b\u00fcy\u00fck memnuniyet yaratt\u0131\"\n\nCumhurba\u015fkan\u0131 Recep Tayyip Erdo\u011fan'\u0131n talimat\u0131yla Libya'y\u0131 ziyaret ettiklerini belirten \u00c7avu\u015fo\u011flu, \"Bu ziyaret, Libya'da b\u00fcy\u00fck bir memnuniyet yaratt\u0131. Ziyaretimizin amac\u0131 belli. Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik. Ayr\u0131ca, bu ziyarette, bundan sonra i\u015f birli\u011fimizi nas\u0131l geli\u015ftirebiliriz, bunlar\u0131 detaylar\u0131yla g\u00f6r\u00fc\u015ft\u00fck.\" dedi.\n\nSahada at\u0131lacak ad\u0131mlar\u0131n ve siyasi ili\u015fkilerin de ele al\u0131nd\u0131\u011f\u0131n\u0131 belirten \u00c7avu\u015fo\u011flu, \u015f\u00f6yle devam etti:\n\n\"Biliyorsunuz, Libya ile imzalad\u0131\u011f\u0131m\u0131z mutabakat zapt\u0131 var, deniz yetki alanlar\u0131n\u0131n s\u0131n\u0131rland\u0131r\u0131lmas\u0131yla ilgili. Enerjiyle ilgili Akdeniz'de yapaca\u011f\u0131m\u0131z i\u015f birli\u011fi ve ataca\u011f\u0131m\u0131z ad\u0131mlar dahil hepsini konu\u015ftuk. Libya'da kal\u0131c\u0131 bir ate\u015fkes ve siyasi bir \u00e7\u00f6z\u00fcm i\u00e7in de g\u00f6r\u00fc\u015f al\u0131\u015fveri\u015finde bulunduk. Bundan sonra BM \u00e7at\u0131s\u0131 alt\u0131nda \u00e7al\u0131\u015fmalar\u0131m\u0131z\u0131 nas\u0131l s\u00fcrd\u00fcrece\u011fiz bunlar\u0131 de\u011ferlendirdik. Uluslararas\u0131 toplumla birlikte ataca\u011f\u0131m\u0131z ad\u0131mlar\u0131 de\u011ferlendirdik.\"\n\nZiyaretin son derece faydal\u0131 ve verimli ge\u00e7ti\u011fini s\u00f6yleyen \u00c7avu\u015fo\u011flu, \"Ge\u00e7ti\u011fimiz g\u00fcnlerde biliyorsunuz, Terhune'de toplu mezarlar \u00e7\u0131kt\u0131. Bunu da Uluslararas\u0131 Ceza Mahkemesine g\u00f6t\u00fcrmek i\u00e7in Libya'n\u0131n giri\u015fimlerine de destek veriyoruz. \u0130nsanl\u0131\u011f\u0131n reddetti\u011fi, insanl\u0131k d\u0131\u015f\u0131 bu t\u00fcr katliamlar\u0131n da hesab\u0131 sorulmal\u0131d\u0131r. Sorumlular\u0131 da mahkemelere \u00e7\u0131kar\u0131lmal\u0131d\u0131r.\" diye konu\u015ftu.\n\n\"\u0130li\u015fkilerimizin ekonomik boyutunu da ele ald\u0131k\"\n\n\u00c7avu\u015fo\u011flu, T\u00fcrkiye ve Libya'y\u0131 ilgilendiren g\u00f6\u00e7 ve di\u011fer konular\u0131 da de\u011ferlendirdiklerini belirterek, \"Ge\u00e7mi\u015fte orada i\u015f yapan firmalar\u0131m\u0131z\u0131n alacaklar\u0131 vard\u0131. Bunlar maalesef sava\u015ftan dolay\u0131 ger\u00e7ekle\u015ftirilememi\u015fti. Yine, yar\u0131m kalan yat\u0131r\u0131mlar var, projeler var. Yani ili\u015fkilerimizin ekonomik boyutunu da ele alma f\u0131rsat\u0131m\u0131z oldu.\" ifadelerini kulland\u0131.\n\nT\u00fcrk heyetinin, Libya Ba\u015fbakan\u0131 Fayiz es-Serrac, Libya Ulusal Mutabakat H\u00fck\u00fcmeti D\u0131\u015fi\u015fleri Bakan\u0131 Muhammed Tahir Siyala ve Libya Y\u00fcksek Devlet Konseyi Ba\u015fkan\u0131 Halid El-Me\u015fri ile g\u00f6r\u00fc\u015ft\u00fc\u011f\u00fcn\u00fc anlatan \u00c7avu\u015fo\u011flu, \u015funlar\u0131 kaydetti:\n\n\"Oradaki arkada\u015flar\u0131m\u0131z\u0131, biliyorsunuz, askeri i\u015f birli\u011fi mutabakat zapt\u0131m\u0131z \u00e7er\u00e7evesinde e\u011fitim ve dan\u0131\u015fmanl\u0131k g\u00f6revi yapan arkada\u015flar\u0131m\u0131z\u0131 da ziyaret ettik. Ma\u015fallah moralleri yerinde ve orada fedakarca g\u00f6rev yap\u0131yorlar. Oradaki t\u00fcm kahramanlar\u0131m\u0131za da bu vesileyle te\u015fekk\u00fcr ediyoruz. Kuzey Irak'ta da ter\u00f6r \u00f6rg\u00fctlerine kar\u015f\u0131 devam eden Pen\u00e7e Harekatlar\u0131n\u0131n da ba\u015far\u0131l\u0131 bir \u015fekilde devam etti\u011fini g\u00f6r\u00fcyoruz. Kahraman askerimizle, Mehmet\u00e7i\u011fimizle, Polis \u00d6zel Hakerat\u0131m\u0131zla, Jandarmam\u0131zla, t\u00fcm g\u00fcvenlik g\u00fc\u00e7lerimizle de gurur duyuyoruz.\"\n\nKaynak: AA", "keywords": [], "meta_keywords": ["Birle\u015fmi\u015f Milletler", "Mevl\u00fct \u00c7avu\u015fo\u011flu", "Libya", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, T\u00fcrk heyetinin Libya'y\u0131 ziyaret etmesinin \u00fclkede b\u00fcy\u00fck bir memnuniyet yaratt\u0131\u011f\u0131n\u0131 belirterek 'Ziyaretimizin amac\u0131 belli: Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik.", "meta_lang": "tr", "meta_favicon": "/touch-icon-iphone.png", "meta_data": {"description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, T\u00fcrk heyetinin Libya'y\u0131 ziyaret etmesinin \u00fclkede b\u00fcy\u00fck bir memnuniyet yaratt\u0131\u011f\u0131n\u0131 belirterek 'Ziyaretimizin amac\u0131 belli: Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik.", "keywords": "Birle\u015fmi\u015f Milletler, Mevl\u00fct \u00c7avu\u015fo\u011flu, Libya, G\u00fcncel, Haber", "image": "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg", "medium": "news", "dateCreated": "2020-06-18T00:25:03+03:00", "dateUpdated": "2020-06-18T00:28:51+03:00", "msapplication-starturl": "https://www.haberler.com", "article": {"id": 13335475, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Birle\u015fmi\u015f Milletler, Mevl\u00fct \u00c7avu\u015fo\u011flu, Libya, G\u00fcncel"}, "og": {"url": "https://www.haberler.com/bakan-cavusoglu-turk-heyetinin-libya-ziyaretini-13335475-haberi/", "site_name": "Haberler.com", "locale": "tr_TR", "type": "article", "title": "Bakan \u00c7avu\u015fo\u011flu, T\u00fcrk heyetinin Libya ziyaretini de\u011ferlendirdi A\u00e7\u0131klamas\u0131", "description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, T\u00fcrk heyetinin Libya'y\u0131 ziyaret etmesinin \u00fclkede b\u00fcy\u00fck bir memnuniyet yaratt\u0131\u011f\u0131n\u0131 belirterek 'Ziyaretimizin amac\u0131 belli: Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik.", "image": {"identifier": "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg", "secure_url": "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/bakan-cavusoglu-turk-heyetinin-libya-ziyaretini-13335475-haberi/", "card": "summary_large_image", "site": "Haberler", "title": "Bakan \u00c7avu\u015fo\u011flu, T\u00fcrk heyetinin Libya ziyaretini de\u011ferlendirdi A\u00e7\u0131klamas\u0131", "description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, T\u00fcrk heyetinin Libya'y\u0131 ziyaret etmesinin \u00fclkede b\u00fcy\u00fck bir memnuniyet yaratt\u0131\u011f\u0131n\u0131 belirterek 'Ziyaretimizin amac\u0131 belli: Libya'ya olan deste\u011fimizi bir kere daha g\u00fc\u00e7l\u00fc bir \u015fekilde vurgulamak i\u00e7in bu ziyareti ger\u00e7ekle\u015ftirdik.", "image": "https://foto.haberler.com/haber/2020/06/18/bakan-cavusoglu-turk-heyetinin-libya-ziyareti-13335475_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/bakan-cavusoglu-turk-heyetinin-libya-ziyaretini-13335475-haberi/"}