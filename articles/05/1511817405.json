{"source_url": "https://www.haberler.com", "url": "https://www.haberler.com/safranbolu-da-yariyil-tatilinin-son-gununde-12878202-haberi/", "title": "Safranbolu'da yar\u0131y\u0131l tatilinin son g\u00fcn\u00fcnde ziyaret\u00e7i yo\u011funlu\u011fu", "top_image": "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_amp.jpg", "meta_img": "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_amp.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_o.jpg", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_amp.jpg", "https://www.haberler.com/static/images/sosyal/icons/google-news-icon-white.png", "https://www.haberler.com/static/images/blank.gif", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "02.02.2020 18:13 | Son G\u00fcncelleme: 02.02.2020 18:15\n\nUNESCO D\u00fcnya Miras\u0131 Listesi'nde yer alan \"a\u00e7\u0131k hava m\u00fczesi\" konumundaki Karab\u00fck'\u00fcn Safranbolu il\u00e7esi, yar\u0131y\u0131l tatilinin son g\u00fcn\u00fcnde ziyaret\u00e7i ak\u0131n\u0131na u\u011frad\u0131.\n\nD\u00fcnyan\u0131n \"en iyi korunan 20 kenti\" aras\u0131nda g\u00f6sterilen, Osmanl\u0131 d\u00f6neminden kalma han, hamam, cami, \u00e7e\u015fme ve k\u00f6pr\u00fclerin yan\u0131 s\u0131ra genellikle 3 katl\u0131, 6-8 odal\u0131, ihtiya\u00e7lara uygun tasarlanarak estetik bi\u00e7imde in\u015fa edilen geleneksel evlerin yer ald\u0131\u011f\u0131 Safranbolu, yurt i\u00e7i ve d\u0131\u015f\u0131ndan \u00e7ok say\u0131da turist \u00e7ekiyor.\n\nHava s\u0131cakl\u0131\u011f\u0131n\u0131n 14 derece \u00f6l\u00e7\u00fcld\u00fc\u011f\u00fc g\u00f6zde turizm merkezi Safranbolu'da, yar\u0131y\u0131l tatilinin son g\u00fcn\u00fcn\u00fc f\u0131rsat bilen ziyaret\u00e7iler g\u00fcne\u015fli havan\u0131n tad\u0131n\u0131 \u00e7\u0131kard\u0131.\n\nTarihi \u00c7ar\u015f\u0131 b\u00f6lgesine hakim noktada bulunan H\u0131d\u0131rl\u0131k Tepesi'nden il\u00e7enin mimari g\u00fczelli\u011fini izleyenler, manzarada foto\u011fraf \u00e7ektirdi.\n\n\"Bu y\u0131l 1 milyon 500 bin yerli ve yabanc\u0131 turisti bekliyoruz\"\n\nSafranbolu Kaymakam\u0131 Fatih \u00dcrkmezer, AA muhabirine, yerli ve yabanc\u0131 turistler i\u00e7in \u00f6nemli turizm destinasyonu olan il\u00e7enin k\u00fclt\u00fcrel miras, korumac\u0131l\u0131k ve turizm anlam\u0131nda daha iyi noktalara gelmesi i\u00e7in \u00e7al\u0131\u015ft\u0131klar\u0131n\u0131 s\u00f6yledi.\n\nBu y\u0131l il\u00e7eye 1 milyon 500 bin yerli ve yabanc\u0131 turisti beklediklerini vurgulayan \u00dcrkmezer, \"Yar\u0131y\u0131l tatilinde \u0130stanbul ve Ankara ba\u015fta olmak \u00fczere T\u00fcrkiye'nin \u00e7e\u015fitli yerlerinden bir\u00e7ok ki\u015fi il\u00e7eyi ziyaret etti. Safranbolu, yar\u0131y\u0131l tatilinde hem kar\u0131 hem de g\u00fczel havay\u0131 ya\u015fad\u0131. Bu da misafirlerimiz i\u00e7in ayr\u0131 g\u00fczellik oldu. B\u00fct\u00fcn misafirlerin huzurlu \u015fekilde tatil yapmas\u0131n\u0131 sa\u011flad\u0131k.\" dedi.\n\n\u00dcrkmezer, misafirler i\u00e7in ellerinden gelenin en iyisini yapt\u0131klar\u0131n\u0131 belirterek, nisan ay\u0131ndaki ara tatilde de turistleri Safranbolu'ya beklediklerini dile getirdi.\n\nKaynak: AA\n\nHaber Videosu", "keywords": [], "meta_keywords": [""], "tags": ["Safranbolu", "Karab\u00fck"], "authors": [], "publish_date": null, "summary": "", "article_html": "", "meta_description": "UNESCO D\u00fcnya Miras\u0131 Listesi'nde yer alan 'a\u00e7\u0131k hava m\u00fczesi' konumundaki Karab\u00fck'\u00fcn Safranbolu il\u00e7esi, yar\u0131y\u0131l tatilinin son g\u00fcn\u00fcnde ziyaret\u00e7i ak\u0131n\u0131na u\u011frad\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "UNESCO D\u00fcnya Miras\u0131 Listesi'nde yer alan 'a\u00e7\u0131k hava m\u00fczesi' konumundaki Karab\u00fck'\u00fcn Safranbolu il\u00e7esi, yar\u0131y\u0131l tatilinin son g\u00fcn\u00fcnde ziyaret\u00e7i ak\u0131n\u0131na u\u011frad\u0131.", "image": "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_amp.jpg", "medium": "news", "dateCreated": "2020-02-02T18:13:56+03:00", "dateUpdated": "2020-02-02T18:15:24+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Safranbolu'da yar\u0131y\u0131l tatilinin son g\u00fcn\u00fcnde ziyaret\u00e7i yo\u011funlu\u011fu", "description": "UNESCO D\u00fcnya Miras\u0131 Listesi'nde yer alan 'a\u00e7\u0131k hava m\u00fczesi' konumundaki Karab\u00fck'\u00fcn Safranbolu il\u00e7esi, yar\u0131y\u0131l tatilinin son g\u00fcn\u00fcnde ziyaret\u00e7i ak\u0131n\u0131na u\u011frad\u0131.", "url": "https://www.haberler.com/safranbolu-da-yariyil-tatilinin-son-gununde-12878202-haberi/", "image": {"identifier": "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_amp.jpg", "secure_url": "https://foto.haberler.com/haber/2020/02/02/safranbolu-da-yariyil-tatilinin-son-gununde-12878202_amp.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/safranbolu-da-yariyil-tatilinin-son-gununde-12878202-haberi/"}