{"source_url": "http://www.trthaber.com", "url": "http://www.trthaber.com/haber/turkiye/trt-genel-mudur-yardimciligina-serdar-karagoz-atandi-453719.html", "title": "TRT Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131", "top_image": "https://www.trthaber.com/resimler/1178000/1179671.jpg", "meta_img": "https://www.trthaber.com/resimler/1178000/1179671.jpg", "images": ["https://cdna0.trtworld.com/public/images/iconas/contact2l.svg", "http://www.trthaber.com/static/images/e-mail.png", "http://www.trthaber.com/static/images/video-galeri-svg.svg", "http://www.trthaber.com/haber/turkiye/resimler/1178000/1179726.jpg", "http://www.trthaber.com/static/images/linkedin.png", "http://www.trthaber.com/static/images/interaktif-svg.svg", "http://www.trthaber.com/static/images/youtube-svg.svg", "http://www.trthaber.com/static/images/play-button-2.png", "http://www.trthaber.com/static/icons/youtube.svg", "http://www.trthaber.com/haber/turkiye/static/images/canli-radyo-icon.png", "http://www.trthaber.com/haber/turkiye/resimler/1178000/1179982.jpg", "http://www.trthaber.com/haber/turkiye/resimler/1178000/1179920.jpg", "http://www.trthaber.com/haber/turkiye/resimler/1178000/1179588.jpg", "http://www.trthaber.com/static/images/foto-galeri-svg.svg", "http://www.trthaber.com/static/images/search-svg-icon.svg", "https://www.trthaber.com/resimler/1178000/1179981_4.jpg", "https://www.trthaber.com/static/images/trt-haber-svg-logo.svg", "https://www.trthaber.com/resimler/1178000/1179920_4.jpg", "http://www.trthaber.com/static/images/sitene_ekle_button.svg", "http://www.trthaber.com/static/images/facebook-svg-over.svg", "http://www.trthaber.com/static/images/dailymotion.png", "http://www.trthaber.com/static/images/twitter-svg-icon.svg", "http://www.trthaber.com/haber/turkiye/resimler/1178000/1179756.jpg", "http://www.trthaber.com/haber/turkiye/resimler/1178000/1179619.jpg", "http://www.trthaber.com/static/images/infografik-svg.svg", "http://www.trthaber.com/static/images/youtube-svg-hover.svg", "http://www.trthaber.com/static/images/whatsapp.png", "https://www.trthaber.com/static/images/hava-durumu-ikon/1.png", "http://www.trthaber.com/static/images/twitter.png", "http://www.trthaber.com/static/images/twitter-svg-over.svg", "http://www.trthaber.com/static/icons/back-to-top-arrow.svg", "http://www.trthaber.com/static/icons/insta_logo.svg", "http://www.trthaber.com/static/images/facebook.png", "https://mc.yandex.ru/watch/50115481", "http://www.trthaber.com/static/images/apple.png", "https://www.trthaber.com/resimler/1178000/1179847_4.jpg", "https://www.trthaber.com/resimler/1178000/1179671.jpg", "https://cdna0.trtworld.com/public/images/iconas/likel.svg", "http://www.trthaber.com/static/images/programlar-svg.svg", "http://www.trthaber.com/haber/turkiye/static/images/canli-tv-icon.png", "https://cdna0.trtworld.com/public/images/iconas/contact10l.svg", "http://www.trthaber.com/static/images/google-play.png", "http://www.trthaber.com/static/images/trt-haber-logo-footer.com.png", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/instagram-svg-icon.svg", "http://www.trthaber.com/static/images/instagram-svg-over.svg", "http://www.trthaber.com/static/icons/twitter.svg", "http://www.trthaber.com/haber/turkiye/resimler/1178000/1179801.jpg", "http://www.trthaber.com/static/icons/facebook.svg", "https://www.trthaber.com/resimler/1178000/1179974_4.jpg", "http://www.trthaber.com/static/images/facebook-svg-icon.svg"], "movies": [], "text": "TRT'den yap\u0131lan a\u00e7\u0131klamada, 2018 y\u0131l\u0131ndan bu yana Uluslararas\u0131 Haber Kanallar\u0131n\u0131n Genel Yay\u0131n Y\u00f6netmenli\u011fini yapan Serdar Karag\u00f6z'\u00fcn, uluslararas\u0131 yay\u0131nlardan sorumlu Genel M\u00fcd\u00fcr Yard\u0131mc\u0131l\u0131\u011f\u0131na getirildi\u011fi belirtildi.\n\nA\u00e7\u0131klamada ayr\u0131ca, \"Bug\u00fcn itibar\u0131yla dijital platformlarda test yay\u0131n\u0131na ba\u015flayan TRT Deutsch ve yak\u0131n zamanda ailemizin yeni \u00fcyesi olacak TRT Russia ile hedefimize daha g\u00fc\u00e7l\u00fc bir \u015fekilde y\u00fcr\u00fcyece\u011fiz.\" denildi.\n\nTRT Y\u00f6netim Kurulu Ba\u015fkan\u0131 ve Genel M\u00fcd\u00fcr\u00fc \u0130brahim Eren de Karag\u00f6z'de yeni g\u00f6revinde ba\u015far\u0131lar diledi.\n\nSerdar Karag\u00f6z Kimdir?\n\nBilgi \u00dcniversitesinde Siyaset Bilimi lisans e\u011fitimi alan Karag\u00f6z, ayn\u0131 \u00fcniversitenin \u0130nsan Haklar\u0131 Hukuku y\u00fcksek lisans program\u0131n\u0131n ard\u0131ndan ABD'de The New School University'de \"Media Studies\" alan\u0131nda y\u00fcksek lisans program\u0131n\u0131 tamamlad\u0131. Karag\u00f6z, ABD'de bulundu\u011fu d\u00f6nemde \"The New York Times Syndication\" departman\u0131nda \u00e7al\u0131\u015ft\u0131.\n\nTurkuvaz Medya Grubu b\u00fcnyesinde BM Diplomasi Muhabirli\u011fi ve grubun New York temsilcili\u011fini yapan Karag\u00f6z, 2013'te Sabah Gazetesi D\u0131\u015f Haberler M\u00fcd\u00fcr\u00fc olarak T\u00fcrkiye'ye d\u00f6nd\u00fc.\n\nKarag\u00f6z, \"Daily Sabah\" gazetesini 2014 y\u0131l\u0131nda kurdu ve Genel Yay\u0131n Y\u00f6netmenli\u011fini \u00fcstlendi.\n\nSerdar Karag\u00f6z, 2018'den bu yana TRT World ve TRT Arabi kanallar\u0131n\u0131 b\u00fcnyesinde bar\u0131nd\u0131ran TRT Uluslararas\u0131 Haber Kanallar\u0131 Genel Yay\u0131n Y\u00f6netmenli\u011fi g\u00f6revini y\u00fcr\u00fct\u00fcyordu.\n\nKaynak: TRT Haber", "keywords": [], "meta_keywords": ["trt genel m\u00fcd\u00fcr\u00fc", "trt genel m\u00fcd\u00fcr yard\u0131mc\u0131s\u0131", "serdar karag\u00f6z kimdir", "serdar karag\u00f6z", "ibrahim eren"], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye Radyo Televizyon Kurumunda (TRT), uluslararas\u0131 yay\u0131nlardan sorumlu Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "T\u00fcrkiye Radyo Televizyon Kurumunda (TRT), uluslararas\u0131 yay\u0131nlardan sorumlu Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131.", "keywords": "trt genel m\u00fcd\u00fcr\u00fc, trt genel m\u00fcd\u00fcr yard\u0131mc\u0131s\u0131, serdar karag\u00f6z kimdir, serdar karag\u00f6z, ibrahim eren", "og": {"title": "TRT Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131", "description": "T\u00fcrkiye Radyo Televizyon Kurumunda (TRT), uluslararas\u0131 yay\u0131nlardan sorumlu Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131.", "image": "https://www.trthaber.com/resimler/1178000/1179671.jpg", "type": "article"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/turkiye/trt-genel-mudur-yardimciligina-serdar-karagoz-atandi-453719.html", "title": "TRT Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131", "description": "T\u00fcrkiye Radyo Televizyon Kurumunda (TRT), uluslararas\u0131 yay\u0131nlardan sorumlu Genel M\u00fcd\u00fcr Yard\u0131mc\u0131l\u0131\u011f\u0131na Serdar Karag\u00f6z atand\u0131.", "image": "https://www.trthaber.com/resimler/1178000/1179671.jpg"}, "articleid": 453719, "thumbnail_height": 100, "thumbnail_width": 135}, "canonical_link": ""}