{"source_url": "https://www.star.com.tr", "url": "https://www.star.com.tr/guncel/rtukten-korona-virus-yayinlarinda-yasalari-ihlal-edenlere-ceza-haber-1525339/", "title": "RT\u00dcK'ten koronavir\u00fcs yay\u0131nlar\u0131nda yasalar\u0131 ihlal edenlere ceza", "top_image": "https://imgs.stargazete.com/imgsdisk/maintmps/2020/03/25/rtukten-korona-virus-yayi-619_2-41.jpg", "meta_img": "https://imgs.stargazete.com/imgsdisk/maintmps/2020/03/25/rtukten-korona-virus-yayi-619_2-41.jpg", "images": ["https://d5nxst8fruw4z.cloudfront.net/atrk.gif?account=ZxU6o1QolK10N8", "https://imgs.stargazete.com/imgsdisk/maintmps/2020/03/25/rtukten-korona-virus-yayi-619_2-41.jpg", "https://www.star.com.tr/assetsnew/img/1x1.png", "https://www.star.com.tr/assetsnew/img/google-news-logo.svg", "https://mc.yandex.ru/watch/52120027"], "movies": [], "text": "IHA 25 Mart 2020 \u00c7ar\u015famba 17:04 - G\u00fcncelleme: 25 Mart 2020 \u00c7ar\u015famba 17:05\n\nRT\u00dcK, son toplant\u0131s\u0131nda a\u011f\u0131rl\u0131kl\u0131 olarak korona vir\u00fcs yay\u0131nlar\u0131n\u0131 mercek at\u0131na ald\u0131. \u0130zleme uzmanlar\u0131n\u0131n raporlar\u0131n\u0131 g\u00fcndemine alan \u00dcst Kurul, 6112 say\u0131l\u0131 Kanun\u2019u ihlal eden yay\u0131nc\u0131lara yapt\u0131r\u0131m uygulad\u0131. Ay\u015fenur Arslan\u2019\u0131n sundu\u011fu \u201cMedya Mahallesi\u201d program\u0131nda korona vir\u00fcs salg\u0131n\u0131n\u0131n sorumlusunun 3. havaliman\u0131 nedeniyle Cumhurba\u015fkan\u0131 Recep Tayyip Erdo\u011fan oldu\u011funun iddia edilmesi ve salg\u0131ndan etkilenenlerin AK Parti se\u00e7meni oldu\u011funun s\u00f6ylenmesi Halk TV\u2019ye ceza getirdi. \u00dcst Kurul, ifadelerin yasaya ayk\u0131r\u0131 olarak hem ayr\u0131mc\u0131l\u0131k i\u00e7erdi\u011fini hem de iddialar\u0131n ger\u00e7eklik ve do\u011fruluk ilkelerini ihlal etti\u011fini tespit etti. \u0130lgili yay\u0131n nedeniyle Halk TV\u2019ye \u00fcst limitten idari yapt\u0131r\u0131m karar\u0131 al\u0131nd\u0131.\n\n\u00dcst Kurul toplant\u0131s\u0131nda ayr\u0131ca Halk TV\u2019de yay\u0131nlanan \u201cG\u00fcnayd\u0131n T\u00fcrkiye\u201d isimli programda korona vir\u00fcsle ilgili hi\u00e7bir resmi kaynak taraf\u0131ndan do\u011frulanmayan birtak\u0131m ifadelerin izleyiciler \u00fczerinde korku ve panik havas\u0131 olu\u015fturdu\u011fu kanaatine var\u0131ld\u0131.\n\nRT\u00dcK, Tele 1 TV\u2019de yay\u0131nlanan \u201cKulis\u201d ve Habert\u00fcrk TV\u2019deki \u201cPara G\u00fcndem\u201d programlar\u0131ndaki salg\u0131n hastal\u0131\u011fa ili\u015fkin hi\u00e7bir otorite taraf\u0131ndan teyit edilmemi\u015f bilgilerin ger\u00e7eklik ve do\u011fruluk ilkelerine ayk\u0131r\u0131 bir \u015fekilde izleyiciye aktar\u0131lmas\u0131 sebebiyle de her iki yay\u0131n kurulu\u015funa idari yapt\u0131r\u0131m uygulad\u0131.\n\nATAKLI\u2019NIN S\u00d6ZLER\u0130 YAPTIRIM GET\u0130RD\u0130\n\n\n\nRT\u00dcK toplant\u0131s\u0131nda, televizyonlardan verilen uzaktan e\u011fitim derslerinde ba\u015f\u00f6rt\u00fcl\u00fc \u00f6\u011fretmeni ele\u015ftiren Can Atakl\u0131 da g\u00fcndemdeydi. Toplant\u0131da, Atakl\u0131\u2019n\u0131n \u201cG\u00fcn Ba\u015fl\u0131yor\u201d program\u0131nda derslerde ba\u015f\u00f6rt\u00fcl\u00fc \u00f6\u011fretmenlerin yer almas\u0131n\u0131 \u201c\u00e7ok yanl\u0131\u015f ve facia olarak\u201d belirtmesi, ilgili yasan\u0131n \u201cYay\u0131n hizmetleri \u0131rk, dil, din, cinsiyet, s\u0131n\u0131f, b\u00f6lge ve mezhep fark\u0131 g\u00f6zeterek toplumu kin ve d\u00fc\u015fmanl\u0131\u011fa tahrik edemez veya toplumda nefret duygular\u0131 olu\u015fturamaz\u201d ilkesine ayk\u0131r\u0131 bulunarak, Tele 1\u2019e en \u00fcst limitten idari yapt\u0131r\u0131m karar\u0131yla ilaveten 5 kez program durdurma cezas\u0131 verildi. Tele 1\u2019e farkl\u0131 bir ceza da Can Atakl\u0131\u2019n\u0131n ba\u015fka bir yay\u0131n\u0131ndan uyguland\u0131. RT\u00dcK, program\u0131nda Harp Okulu\u2019nda ger\u00e7ekle\u015ftirilen bir t\u00f6reni yorumlayan Atakl\u0131\u2019n\u0131n yanl\u0131\u015f bilgiler vererek, argo s\u00f6zc\u00fckler kullanmak suretiyle r\u00fctbeli askerleri ve kurumlar\u0131 ele\u015ftiri s\u0131n\u0131rlar\u0131 \u00f6tesinde a\u015fa\u011f\u0131layan ifadelerine de yapt\u0131r\u0131m karar\u0131 verdi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son toplant\u0131s\u0131nda korona vir\u00fcs yay\u0131nlar\u0131n\u0131 mercek at\u0131na alan Radyo ve Televizyon \u00dcst Kurulu (RT\u00dcK), koronavir\u00fcs yay\u0131nlar\u0131nda yasalar\u0131 ihlal eden \u00fc\u00e7 kanala idari yapt\u0131r\u0131m uygulad\u0131.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "RT\u00dcK'ten koronavir\u00fcs yay\u0131nlar\u0131nda yasalar\u0131 ihlal edenlere ceza", "description": "Son toplant\u0131s\u0131nda korona vir\u00fcs yay\u0131nlar\u0131n\u0131 mercek at\u0131na alan Radyo ve Televizyon \u00dcst Kurulu (RT\u00dcK), koronavir\u00fcs yay\u0131nlar\u0131nda yasalar\u0131 ihlal eden \u00fc\u00e7 kanala idari yapt\u0131r\u0131m uygulad\u0131.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/guncel/rtukten-korona-virus-yayinlarinda-yasalari-ihlal-edenlere-ceza-haber-1525339/", "type": "article", "title": "RT\u00dcK'ten koronavir\u00fcs yay\u0131nlar\u0131nda yasalar\u0131 ihlal edenlere ceza | STAR", "locale": "tr_TR", "image": "https://imgs.stargazete.com/imgsdisk/maintmps/2020/03/25/rtukten-korona-virus-yayi-619_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1525339, "viewport": "width=1024", "section": "G\u00fcncel", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/03/25/rtukten-korona-virus-yayi-619_2-41.jpg", "url": "https://www.star.com.tr/guncel/rtukten-korona-virus-yayinlarinda-yasalari-ihlal-edenlere-ceza-haber-1525339/", "card": "summary_large_image", "site": "@stargazete", "title": "RT\u00dcK'ten koronavir\u00fcs yay\u0131nlar\u0131nda yasalar\u0131 ihlal edenlere ceza", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/guncel/rtukten-korona-virus-yayinlarinda-yasalari-ihlal-edenlere-ceza-haber-1525339/"}