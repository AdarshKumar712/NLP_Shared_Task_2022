{"source_url": "http://www.tvp.info", "url": "http://www.tvp.info/47708697/czy-jedzenie-na-wynos-tez-jest-smiercionosne-budka-do-pani-gessler-idzcie-wideo", "title": "Czy jedzenie na wynos te\u017c jest \u015bmierciono\u015bne? Budka: Do pani Gessler id\u017acie [WIDEO]", "top_image": "https://s4.tvp.pl/images2/4/5/a/uid_45a1ddcd61d204ff42783d08d032f90b1587656740303_width_960_play_0_pos_0_gs_0_height_540.jpg", "meta_img": "https://s4.tvp.pl/images2/4/5/a/uid_45a1ddcd61d204ff42783d08d032f90b1587656740303_width_960_play_0_pos_0_gs_0_height_540.jpg", "images": ["https://s4.tvp.pl/images2/4/6/d/uid_46d397914810b1a7a11106505833b6e11587495570810_width_190_play_0_pos_0_gs_0_height_107.jpg", "https://s6.tvp.pl/images2/f/4/6/uid_f466979575600b9a47a1a0c2c1f725bb1587630649207_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/logo/tvp-info.svg", "https://s4.tvp.pl/images2/4/5/a/uid_45a1ddcd61d204ff42783d08d032f90b1587656740303_width_960_play_0_pos_0_gs_0_height_540.jpg", "http://www.tvp.info/templates/xhtml/www.tvp.info/resources/images/icon/close-search.svg", "https://s2.tvp.pl/images2/2/3/0/uid_230cc5a665b0e0b6312829022e4e450b1587985115135_width_1373_play_0_pos_0_gs_0_height_779.jpg", "https://s3.tvp.pl/images2/3/c/b/uid_3cbb1f49f3e945f84a01839872422d2f1587978023552_width_1373_play_0_pos_0_gs_0_height_779.jpg", "https://s5.tvp.pl/images2/e/f/6/uid_ef69f6db841a422f805edf929be9a0db1587961070899_width_1373_play_0_pos_0_gs_0_height_779.jpg", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "https://s8.tvp.pl/images2/8/4/6/uid_84699283d0f8cce74396c30b08c3db961587914162747_width_1373_play_0_pos_0_gs_0_height_779.jpg", "http://www.tvp.info/pub/sess/initsession", "https://s1.tvp.pl/images2/a/4/7/uid_a47348fe6a6307986a75890bbbb9a0701587988176203_width_1373_play_0_pos_0_gs_0_height_779.jpg", "http://www.tvp.info/pub/sess/viewrequest?object_id=47708697"], "movies": [], "text": "Przez 50 sekund rzecznik PO Jan Grabiec nie pozwala\u0142 nam zada\u0107 niewygodnego pytania szefowi tej partii Borysowi Budce. Marsza\u0142ek Senatu Tomasz Grodzki m\u00f3wi\u0142 w zesz\u0142ym tygodniu o \u201ezab\u00f3jczych kopertach\u201d w kontek\u015bcie g\u0142osowania korespondencyjnego w maju. Czy \u015bmierciono\u015bne s\u0105 te\u017c dania na wynos i korzystanie z paczkomat\u00f3w? \u2013 My\u015bl\u0119, \u017ce w kwestii porad kulinarnych lepiej zwr\u00f3ci\u0107 si\u0119 do os\u00f3b bardziej kompetentnych ni\u017c ja \u2013 odpowiedzia\u0142 Borys Budka. Szefa PO pr\u00f3bowali\u015bmy dopytywa\u0107 tak\u017ce po konferencji. \u2013 Do konkurencyjnej stacji do pani Gessler id\u017acie \u2013 odpar\u0142.\n\nCZYTAJ WI\u0118CEJ W RAPORCIE\n\n\n\n\u2013 Generalnie w ca\u0142ej Bawarii po pierwszej turze liczba zaka\u017ce\u0144 wystrzeli\u0142a w g\u00f3r\u0119, wi\u0119c powiedzenie \u201ezab\u00f3jcza koperta\u201d czy powiedzenie, \u017ce id\u0105c czy pr\u00f3buj\u0105c g\u0142osowa\u0107, czy pracuj\u0105c w komisjach wyborczych, czy pe\u0142ni\u0105c zaszczytn\u0105 rol\u0119 listonosza, nara\u017camy swoje zdrowie i \u017cycie, nie jest twierdzeniem bezpodstawnym \u2013 m\u00f3wi\u0142 w zesz\u0142ym tygodniu marsza\u0142ek Senatu na temat wybor\u00f3w w Bawarii.\n\n\n\n\u2013 Prosz\u0119, panie redaktorze, \u017ceby\u015bmy nie monopolizowali tej konferencji. Widz\u0119, \u017ce jest kolejna osoba. Mo\u017ce b\u0119dzie jeszcze czas po kolejnych pytaniach. Prosz\u0119 nie monopolizowa\u0107 spotkania \u2013 tak rzecznik Platformy Obywatelskiej Jan Grabiec pr\u00f3bowa\u0142 nie dopu\u015bci\u0107 do tego, \u017ceby jego szef zabra\u0142 g\u0142os na temat niebezpiecznego, zdaniem tej partii, g\u0142osowania korespondencyjnego. By\u0107 mo\u017ce dlatego, \u017ce dla wielu innych polityk\u00f3w argumentacja o \u201ezab\u00f3jczych kopertach\u201d jest niezrozumia\u0142a.\n\n\n\n\u2013 Borys Budka straszy Polak\u00f3w, \u017ce wybory drog\u0105 korespondencyjn\u0105, jakie chcemy przeprowadzi\u0107, s\u0105 zagro\u017ceniem dla zdrowia i \u017cycia. To jest nieprawda. To tak samo, jakby\u015bmy odradzali Polakom korzystania z paczkomat\u00f3w, robienia zakup\u00f3w za po\u015brednictwem kurier\u00f3w czy te\u017c ewentualnie korzystania z posi\u0142k\u00f3w, kt\u00f3re oferuj\u0105 restauracje, na wynos \u2013 skomentowa\u0142 narracj\u0119 Koalicji Obywatelskiej pose\u0142 Prawa i Sprawiedliwo\u015bci Jan Mosi\u0144ski.\n\n\n\n\u201eKopertami\u201d nie chce te\u017c straszy\u0107 szef sztabu wyborczego Roberta Biedronia. \u2013 Ja tego nie demonizowa\u0142bym. Te\u017c mi si\u0119 nie podoba, \u017ce te wybory maj\u0105 by\u0107 w maju, \u017ce te wybory maj\u0105 by\u0107 dopychane kolanem za spraw\u0105 g\u0142osowania korespondencyjnego. Nie m\u00f3wmy jednak, \u017ce jakie\u015b koperty s\u0105 zab\u00f3jcze. Ludzie ka\u017cdego dnia robi\u0105 zakupy, chodz\u0105 do pracy \u2013 m\u00f3wi\u0142 pose\u0142 Lewicy Tomasz Trela.\n\n#wieszwiecej Polub nas\n\nPewne obawy ma jednak polityk Polskiego Stronnictwa Ludowego. \u2013 Pan si\u0119 domaga, aby jednego dnia kilka milion\u00f3w Polak\u00f3w dokona\u0142o jednej czynno\u015bci. Nawet, je\u015bli jest tak, \u017ce dzisiaj Polacy odbieraj\u0105 jakie\u015b przesy\u0142ki, to robi to promil czy procent spo\u0142ecze\u0144stwa. W momencie, kiedy przeprowadzamy wybory korespondencyjne, to zmuszamy ile\u015b milion\u00f3w Polak\u00f3w do wyj\u015bcia z domu, wrzucenia tego do skrzynki \u2013 stwierdzi\u0142 senator PSL Jan Filip Libicki.\n\n\n\n\u2013 Ludzie odbieraj\u0105 rachunki za op\u0142aty abonamentowe, jak listonosz przynosi, odbieraj\u0105 r\u00f3\u017cne przesy\u0142ki i nie ma z tym problemu. Teraz te\u017c normalnie odbior\u0105 kopert\u0119 ze skrzynki, jak j\u0105 listonosz przyniesie. To jest po prostu absurd. To jest szukanie na si\u0142\u0119, nie chce powiedzie\u0107, \u017ce na chama, wszelkich okoliczno\u015bci, \u017ceby te wybory nie posz\u0142y. To jest absurd \u2013 argumentowa\u0142 eurodeputowany PiS Ryszard Czarnecki.\n\n\n\nZdaniem senatora Jana Marii Jackowskiego najwi\u0119ksza partia opozycyjna jest jednak zdeterminowana, aby osi\u0105gn\u0105\u0107 cel. \u2013 S\u0105 dramatyczne niskie notowania kandydata Platformy Obywatelskiej i ca\u0142y aparat polityczny, propagandowy jest nastawiony na to, \u017ceby nie dopu\u015bci\u0107 do wybor\u00f3w w maju, tylko doprowadzi\u0107 do ich przesuni\u0119cia, w ten spos\u00f3b ratuj\u0105c swoj\u0105 przysz\u0142o\u015b\u0107 \u2013 oceni\u0142 \u0142 polityk PiS.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s4.tvp.pl/images2/4/5/a/uid_45a1ddcd61d204ff42783d08d032f90b1587656740303_width_960_play_0_pos_0_gs_0_height_540.jpg"}, "og": {"title": "Czy jedzenie na wynos te\u017c jest \u015bmierciono\u015bne? Budka: Do pani Gessler id\u017acie [WIDEO]", "description": "Kilka dni temu marsza\u0142ek Senatu Tomasz Grodzki m\u00f3wi\u0142 o \u201ezab\u00f3jczych kopertach\u201d.", "image": "https://s4.tvp.pl/images2/4/5/a/uid_45a1ddcd61d204ff42783d08d032f90b1587656740303_width_960_play_0_pos_0_gs_0_height_540.jpg", "type": "article", "url": "http://www.tvp.info/47708697/czy-jedzenie-na-wynos-tez-jest-smiercionosne-budka-do-pani-gessler-idzcie-wideo"}, "fb": {"app_id": 825992797416546}}, "canonical_link": "https://www.tvp.info/47708697/czy-jedzenie-na-wynos-tez-jest-smiercionosne-budka-do-pani-gessler-idzcie-wideo"}