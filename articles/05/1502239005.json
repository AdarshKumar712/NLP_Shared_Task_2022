{"source_url": "https://wiadomosci.onet.pl", "url": "https://wiadomosci.onet.pl/kraj/nieoficjalnie-lidia-staron-ma-stanac-na-czele-senackiej-komisji/r2tmqqv", "title": "Nieoficjalnie: Lidia Staro\u0144 ma stan\u0105\u0107 na czele senackiej komisji", "top_image": "https://ocdn.eu/pulscms-transforms/1/FS0k9kpTURBXy9iN2Q3Y2M0YjNiYWQyYTQxNWRlYmZjYWU5OTQyMmIxNS5qcGeTlQMAzIvNEUzNCbqTCaY2Y2VmODkGkwXNAjrNASyBoTAB/lidia-staron.jpg", "meta_img": "https://ocdn.eu/pulscms-transforms/1/FS0k9kpTURBXy9iN2Q3Y2M0YjNiYWQyYTQxNWRlYmZjYWU5OTQyMmIxNS5qcGeTlQMAzIvNEUzNCbqTCaY2Y2VmODkGkwXNAjrNASyBoTAB/lidia-staron.jpg", "images": ["https://ocdn.eu/weather/weather_state_icons/2.svg", "https://ocdn.eu/pulscms-transforms/1/LnYk9kpTURBXy9iN2Q3Y2M0YjNiYWQyYTQxNWRlYmZjYWU5OTQyMmIxNS5qcGeTlQMAzIvNEUzNCbqTBc0DFM0BvJMJpjZjZWY4OQaBoTAB/lidia-staron.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/FS0k9kpTURBXy9iN2Q3Y2M0YjNiYWQyYTQxNWRlYmZjYWU5OTQyMmIxNS5qcGeTlQMAzIvNEUzNCbqTCaY2Y2VmODkGkwXNAjrNASyBoTAB/lidia-staron.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Jak podaje gazeta, nowym organem w Senacie ma by\u0107 komisja petycji. \"Ma powsta\u0107 po podziale obecnej Komisji Praw Cz\u0142owieka, Praworz\u0105dno\u015bci i Petycji. Projekt zmiany regulaminu wnie\u015bli senatorowie z rz\u0105dz\u0105cej izb\u0105 opozycji, a przedstawicielem wnioskodawc\u00f3w jest Krzysztof Kwiatkowski z Ko\u0142a Senator\u00f3w Niezale\u017cnych. Przekonuje, \u017ce powstanie nowej komisji jest uzasadnione merytorycznie\" - pisze \"Rzeczpospolita\". - Komisja Praw Cz\u0142owieka jest jedn\u0105 z najbardziej obci\u0105\u017conych - t\u0142umaczy w rozmowie z gazet\u0105 Krzysztof Kwiatkowski .\n\n\"Jej powo\u0142anie w Senacie nie budzi wi\u0119kszych kontrowersji. Co innego osoba potencjalnej przewodnicz\u0105cej \u2013 Lidii Staro\u0144, szefowej Ko\u0142a Senator\u00f3w Niezale\u017cnych. W latach 2005\u20132015 by\u0142a pos\u0142ank\u0105 PO, po czym odesz\u0142a z tej partii i dwukrotnie uda\u0142a jej si\u0119 ju\u017c trudna sztuka wej\u015bcia do Senatu z w\u0142asnego komitetu. Jest znana z dzia\u0142a\u0144 na rzecz os\u00f3b pokrzywdzonych przest\u0119pstwami, a przede wszystkim z walki z nieprawid\u0142owo\u015bciami w sp\u00f3\u0142dzielniach mieszkaniowych\" - wskazuje dziennik.\n\n\"Rzeczpospolita\" podkre\u015bla, \u017ce informacja o tym, \u017ce Lidia Staro\u0144 ma pokierowa\u0107 now\u0105 komisj\u0105, jest jeszcze nieoficjalna. -To, \u017ce jej kandydatura jest najpowa\u017cniej brana pod uwag\u0119, potwierdzili\u015bmy w kilku \u017ar\u00f3d\u0142ach. I budzi ona kontrowersje u cz\u0119\u015bci rz\u0105dz\u0105cej Senatem opozycji - pisze \"Rzeczpospolita\".\n\nWed\u0142ug gazety, \"chodzi o to, \u017ce Staro\u0144 od lat uchodzi za osob\u0119 sympatyzuj\u0105c\u0105 z PiS\". \"Dlaczego wi\u0119c Staro\u0144 ma dosta\u0107 fotel szefowej komisji? \u2013 To gest dla mocno rozpychaj\u0105cego si\u0119 Ko\u0142a Senator\u00f3w Niezale\u017cnych \u2013 m\u00f3wi nieoficjalnie \"Rz\" jeden z senator\u00f3w Koalicji Obywatelskiej. \"Zauwa\u017ca, \u017ce ko\u0142o ma du\u017ce aspiracje, a przy obecnej kruchej przewadze opozycji w izbie mo\u017ce by\u0107 j\u0119zyczkiem u wagi\" - konkluduje gazeta.\n\nWi\u0119cej w \"Rzeczpospolitej\".\n\n(mt)", "keywords": [], "meta_keywords": [""], "tags": [], "authors": [], "publish_date": "Thu Jan 23 02:08:44 2020", "summary": "", "article_html": "", "meta_description": "Niezale\u017cna senator ma zosta\u0107 przewodnicz\u0105c\u0105 nowej komisji w izbie. Cz\u0119\u015b\u0107 kontroluj\u0105cej Senat opozycji nie jest zachwycona - pisze w czwartek \"Rzeczpospolita\".", "meta_lang": "pl", "meta_favicon": "", "meta_data": {"DC.Identifier": "a9ffa36f-8a2f-43a3-a65f-2bf46b5bcd85", "pkg-uuid": "a9ffa36f-8a2f-43a3-a65f-2bf46b5bcd85", "detailType": "article", "serviceUuid": "b177a2c9-166f-4113-9b28-185bbe554807", "description": "Niezale\u017cna senator ma zosta\u0107 przewodnicz\u0105c\u0105 nowej komisji w izbie. Cz\u0119\u015b\u0107 kontroluj\u0105cej Senat opozycji nie jest zachwycona - pisze w czwartek \"Rzeczpospolita\".", "og": {"title": "Nieoficjalnie: Lidia Staro\u0144 ma stan\u0105\u0107 na czele senackiej komisji", "description": "Niezale\u017cna senator ma zosta\u0107 przewodnicz\u0105c\u0105 nowej komisji w izbie. Cz\u0119\u015b\u0107 kontroluj\u0105cej Senat opozycji nie jest zachwycona - pisze w czwartek \"Rzeczpospolita\".", "image": {"identifier": "https://ocdn.eu/pulscms-transforms/1/FS0k9kpTURBXy9iN2Q3Y2M0YjNiYWQyYTQxNWRlYmZjYWU5OTQyMmIxNS5qcGeTlQMAzIvNEUzNCbqTCaY2Y2VmODkGkwXNAjrNASyBoTAB/lidia-staron.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-23 02:08:44+0100"}, "fb": {"pages": 185265414715}, "twitter": {"card": "summary_large_image", "description": "Niezale\u017cna senator ma zosta\u0107 przewodnicz\u0105c\u0105 nowej komisji w izbie. Cz\u0119\u015b\u0107 kontroluj\u0105cej Senat opozycji nie jest zachwycona - pisze w czwartek \"Rzeczpospolita\".", "title": "Nieoficjalnie: Lidia Staro\u0144 ma stan\u0105\u0107 na czele senackiej komisji", "site": "OnetWiadomosci", "image": "https://ocdn.eu/pulscms-transforms/1/YOlktkpTURBXy9iN2Q3Y2M0YjNiYWQyYTQxNWRlYmZjYWU5OTQyMmIxNS5qcGeSlQMAzIvNEUzNCbqTBc0EsM0CWA"}}, "canonical_link": "https://wiadomosci.onet.pl/kraj/nieoficjalnie-lidia-staron-ma-stanac-na-czele-senackiej-komisji/r2tmqqv"}