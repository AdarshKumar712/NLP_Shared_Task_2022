{"source_url": "https://www.evrensel.net", "url": "https://www.evrensel.net/haber/405263/vanda-kovid-19lu-vaka-sayisi-448e-yukseldi", "title": "Van'da Kovid-19'lu vaka say\u0131s\u0131 448'e y\u00fckseldi", "top_image": "https://www.evrensel.net/wm/haber/fb/upload/dosya/161009.jpg", "meta_img": "https://www.evrensel.net/wm/haber/fb/upload/dosya/161009.jpg", "images": ["https://www.evrensel.net/tema/evr19/img/255x420.jpg", "https://www.evrensel.net/tema/evrensel16/images/logobeyaz.png", "https://www.evrensel.net/images/840/upload/dosya/159017.jpg", "https://www.evrensel.net/images/120/upload/dosya/161982.jpg", "https://www.evrensel.net/tema/evr19/img/ebulten.jpeg", "https://www.evrensel.net/tema/evr19/img/255x210.jpg", "https://www.evrensel.net/tema/evr19/img/255x170.jpg", "https://rev.evrensel.net/www/delivery/avw.php?zoneid=7&n=4f16dfd", "https://www.evrensel.net/images/570/upload/dosya/138657.jpg", "https://www.evrensel.net/images/840/upload/dosya/161009.jpg", "https://www.evrensel.net/upload/yazar/cache/100x100/yazar_2854dcf3f3f0120656c07b105a5571c1d37fd495.jpg", "https://www.evrensel.net/upload/yazar/cache/100x100/yazar_703e30a97e74ac280b271a5e46066b21f67351c1.jpg", "https://www.evrensel.net/images/120/upload/dosya/161009.jpg", "https://www.evrensel.net/upload/yazar/cache/100x100/yazar_b15b8db0be3c5c349399f04bf94b1934ae698316.jpg", "https://www.evrensel.net/upload/yazar/cache/100x100/yazar_b74dcc7c2dce00a81a2e749891d207980a9e2b28.jpg", "https://rev.evrensel.net/www/delivery/avw.php?zoneid=6&n=4f7ee6c", "https://www.evrensel.net/upload/diger/link_0da2f7c47dc7b2abf311fa1a9403a8ad226fd430.jpg", "https://www.evrensel.net/upload/dosya/161009.jpg", "https://www.evrensel.net/upload/diger/link_4e1dd389b2ec1e38b3ed58c5a371c5a2c0a5304d.jpg", "https://www.evrensel.net/wm/haber/fb/upload/dosya/161009.jpg", "https://www.evrensel.net/upload/yazar/cache/100x100/yazar_4a080115fbe76080e405e2071d4398a8fb38be78.jpg"], "movies": [], "text": "Van'da yeni tip koronavir\u00fcs (Kovid-19) vaka say\u0131s\u0131n\u0131n 448'e y\u00fckseldi\u011fi bildirildi.\n\nValilikten yap\u0131lan a\u00e7\u0131klamada, il genelinde H\u0131fz\u0131ss\u0131hha Kurulunca pandeminin yay\u0131lmas\u0131n\u0131 \u00f6nlemek amac\u0131yla kararlar al\u0131nd\u0131\u011f\u0131 bildirildi. Kentte toplam vaka say\u0131s\u0131n\u0131n 448, tedavileri tamamlanarak taburcu edilenlerin say\u0131s\u0131n\u0131n 301 oldu\u011fu belirtilen a\u00e7\u0131klamada, Kovid-19 kaynakl\u0131 9 ki\u015finin ya\u015fam\u0131n\u0131 yitirdi\u011fi ifade edildi. Kent merkezinde bir\u00e7ok alan, cadde ve sokakta maskesiz dola\u015fman\u0131n yasakland\u0131\u011f\u0131 bildirilen a\u00e7\u0131klamada, \u015funlar kaydedildi:\n\n\"Pandeminin yay\u0131lmas\u0131n\u0131n \u00f6nlenmesinde maske takmak, sosyal mesafeye ve izolasyon kurallar\u0131na uymak b\u00fcy\u00fck \u00f6nem ta\u015f\u0131maktad\u0131r ancak ilimizde \u00f6zellikle il d\u0131\u015f\u0131ndan gelen ve izolasyonda bulunan vatanda\u015flar\u0131m\u0131z\u0131n aile i\u00e7inde sosyal mesafe kurallar\u0131na uymamas\u0131 ve koronavir\u00fcsle m\u00fccadele kapsam\u0131ndaki yasaklar\u0131 ihlal etmeleri vaka say\u0131m\u0131z\u0131n artmas\u0131na neden olmaktad\u0131r. Bu konuda vatanda\u015flar\u0131m\u0131z\u0131n daha duyarl\u0131 olmas\u0131 ve riski g\u00f6rmeleri toplum sa\u011fl\u0131\u011f\u0131m\u0131z a\u00e7\u0131s\u0131ndan \u00f6nemlidir.\"\n\nA\u00e7\u0131klamada, \u00f6zellikle bayram al\u0131\u015fveri\u015flerinde vatanda\u015flar\u0131n kalabal\u0131k ortamlardan uzak durmalar\u0131, sosyal mesafeye dikkat etmeleri ve maske takmalar\u0131n\u0131n \u00e7ok \u00f6nemli oldu\u011fu vurguland\u0131.\n\n\u0130l H\u0131fz\u0131ss\u0131hha Kurulunca Ramazan Bayram\u0131 \u00f6ncesi ya\u015fanacak yo\u011funlu\u011fun bula\u015fma riskini artt\u0131rma ihtimaline kar\u015f\u0131 \u00f6nemli kararlar al\u0131nd\u0131\u011f\u0131 belirtilen a\u00e7\u0131klamada, \u015fu ifadelere yer verildi:\n\n\"Kararlar kapsam\u0131nda bayram arifesinde yap\u0131lacak mezarl\u0131k ziyaretleri ile ilgili yasaklar getirildi. Mezarl\u0131klara maskesiz girilmesi ve toplu halde ziyaretler, mezarl\u0131k \u00e7evresinde seyyar sat\u0131c\u0131lar\u0131n her t\u00fcrl\u00fc g\u0131da ve yiyecek sat\u0131\u015f\u0131, mezarl\u0131klar i\u00e7inde her t\u00fcrl\u00fc g\u0131da ve yiyece\u011fin da\u011f\u0131t\u0131lmas\u0131, kurumsal ve bireysel yard\u0131m toplanmas\u0131, \u00e7ocuklar\u0131n mezarlara su d\u00f6k\u00fcp har\u00e7l\u0131k, bah\u015fi\u015f almas\u0131, verilmesi yasaklanm\u0131\u015ft\u0131r.\"\n\nVan'da bug\u00fcne kadar evde tedbir ama\u00e7l\u0131 56 bin ki\u015finin karantina alt\u0131na al\u0131nd\u0131\u011f\u0131 kaydedilen a\u00e7\u0131klamada, \"\u015eu an karantina alt\u0131nda bulunan toplam 15 bin ki\u015fi. Vaka say\u0131s\u0131 \u0130pekyolu'nda 184 ki\u015fi, 2 vefat, Ba\u015fkale'de 58, Edremit'te 56 ki\u015fi, 2 vefat, Tu\u015fba'da 51 ki\u015fi, 2 vefat, G\u00fcrp\u0131nar'da 26 ki\u015fi, Erci\u015f'te 23 ki\u015fi, 2 vefat, \u00c7ald\u0131ran'da 14 ki\u015fi, Saray'da 12 ki\u015fi, Geva\u015f'ta 10 ki\u015fi, Muradiye'de 5 ki\u015fi, \u00c7atak'ta 4 ki\u015fi, \u00d6zalp'ta 3 ki\u015fi ve Bah\u00e7esaray'da 2 ki\u015fi, bir vefat.\" bilgisi verildi. (Van/AA)\n\nVan\u2019da karantinaya al\u0131nan Ortanca Mahallesi\u2019nde vaka say\u0131s\u0131 artt\u0131\n\nT\u00fcrkiye'de Kovid-19'lu vaka say\u0131s\u0131 binin alt\u0131na d\u00fc\u015ft\u00fc | T\u00fcm geli\u015fmeler (20 May\u0131s)", "keywords": [], "meta_keywords": [""], "tags": [], "authors": ["Evrensel Gazetesi"], "publish_date": null, "summary": "", "article_html": "", "meta_description": "Van'da koronavir\u00fcs vaka say\u0131s\u0131n\u0131n 448'e y\u00fckseldi\u011fi bildirildi.", "meta_lang": "tr", "meta_favicon": "https://www.evrensel.net/tema/evrensel16/img/apple-touch-icon.png", "meta_data": {"title": "Van'da Kovid-19'lu vaka say\u0131s\u0131 448'e y\u00fckseldi", "description": "Van'da koronavir\u00fcs vaka say\u0131s\u0131n\u0131n 448'e y\u00fckseldi\u011fi bildirildi.", "og": {"type": "website", "site_name": "Evrensel.net", "url": "https://www.evrensel.net/haber/405263/vanda-kovid-19lu-vaka-sayisi-448e-yukseldi?a=8a05d", "title": "Van'da Kovid-19'lu vaka say\u0131s\u0131 448'e y\u00fckseldi", "description": "Van'da koronavir\u00fcs vaka say\u0131s\u0131n\u0131n 448'e y\u00fckseldi\u011fi bildirildi.", "image": {"identifier": "https://www.evrensel.net/wm/haber/fb/upload/dosya/161009.jpg", "height": 628, "width": 1200}}, "twitter": {"card": "summary_large_image", "site": "@evrenselgzt", "image": "https://www.evrensel.net/wm/haber/tw/upload/dosya/161009.jpg", "dnt": "on", "app": {"name": {"googleplay": "evrensel"}, "id": {"googleplay": "net.evrensel.android"}}}, "viewport": "width=device-width, initial-scale=1, shrink-to-fit=no", "author": "Evrensel Gazetesi", "apple-mobile-web-app-title": "Evrensel", "application-name": "Evrensel", "msapplication-TileColor": "#aa1218", "theme-color": "#aa1218", "msapplication-TileImage": "https://www.evrensel.net/app/evrensel-mobil-logo-144.png", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "ia": {"rules_url": "https://www.evrensel.net/rules.json"}, "fb": {"pages": 360933977920, "app_id": 1124553000937864}}, "canonical_link": "https://www.evrensel.net/haber/405263/vanda-kovid-19lu-vaka-sayisi-448e-yukseldi"}