{"source_url": "https://www.rmf24.pl", "url": "https://www.rmf24.pl/fakty/polska/news-szczytno-wjechal-rozpedzonym-autem-w-bliznieta-w-wozku-nie-t,nId,4465697", "title": "Szczytno: Wjecha\u0142 rozp\u0119dzonym autem w bli\u017ani\u0119ta w w\u00f3zku, nie trafi do aresztu", "top_image": "https://i.iplsc.com/-/000A2LCWOJPWFFV7-C411.jpg", "meta_img": "https://i.iplsc.com/-/000A2LCWOJPWFFV7-C411.jpg", "images": ["https://i.iplsc.com/podejrzany-29-letni-adam-d/000A2LCWOJPWFFV7-C123-F4.jpg", "https://i.iplsc.com/-/000A2LCWOJPWFFV7-C411.jpg", "https://i.iplsc.com/-/000A2LD115P6Q7RA-C123-F4.jpg", "https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://www.rmf24.pl/s/classic/ajax-loader.gif", "https://www.rmf24.pl/s/classic/img/close.png?c=1", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://i.iplsc.com/szczytno-wjechal-w-wozek-z-blizniakami-uderzyl-w-budynek-zar/000A2GVKBFA5VY75-C128.jpg"], "movies": [], "text": "S\u0105d Rejonowy w Szczytnie nie zgodzi\u0142 si\u0119 na areszt tymczasowy dla Adama D. 29-latek jest podejrzany o spowodowanie wypadku drogowego, w kt\u00f3rym ci\u0119\u017cko ranne zosta\u0142y bli\u017ani\u0119ta w w\u00f3zku. P\u00f3\u0142toraroczni ch\u0142opcy walcz\u0105 o \u017cycie w szpitalu. Wobec kierowcy s\u0105d zastosowa\u0142 doz\u00f3r policji i zakaz prowadzenia pojazd\u00f3w.\n\nPodejrzany 29-letni Adam D. / x-news /\n\nDo wypadku dosz\u0142o w minion\u0105 sobot\u0119 na ul. W\u0142adys\u0142awa IV w Szczytnie na Mazurach. Jak informowa\u0142a policja, 29-letni kierowca forda mustanga nie dostosowa\u0142 pr\u0119dko\u015bci do warunk\u00f3w panuj\u0105cych na drodze, wyprzedza\u0142 przed przej\u015bciem dla pieszych, straci\u0142 panowanie nad autem i uderzy\u0142 w stoj\u0105c\u0105 na chodniku 54-letni\u0105 kobiet\u0119 i w\u00f3zek z dw\u00f3jk\u0105 1,5-rocznych dzieci. Nast\u0119pnie auto wjecha\u0142o w ogrodzenie pobliskiej posesji, staranowa\u0142o metalowy p\u0142ot i zatrzyma\u0142o si\u0119 dopiero na budynku. Wed\u0142ug policji kierowca by\u0142 trze\u017awy.\n\n/ Policja /\n\n\n\nPo wypadku dzieci w ci\u0119\u017ckim stanie - jedno karetk\u0105, drugie \u015bmig\u0142owcem - zosta\u0142y przetransportowane do szpitala dzieci\u0119cego w Olsztynie. Babcia rannych bli\u017ani\u0105t dozna\u0142a og\u00f3lnych pot\u0142ucze\u0144. Trafi\u0142a do szpitala z powodu stanu psychicznego.\n\nUs\u0142yszeli\u015bmy huk, trzask i wyszli\u015bmy. Widzieli\u015bmy babci\u0119 le\u017c\u0105c\u0105 obok w\u00f3zka na chodniku, tu\u017c przy jezdni. Jedno z dzieci znajdowa\u0142o si\u0119 po prawej stronie, drugie zabrano ju\u017c do karetki. Nie wyobra\u017cam sobie, tej mamy, tej babci... - m\u00f3wi\u0142a s\u0105siadka rodziny w rozmowie z Polsat News.\n\nInny s\u0105siad powiedzia\u0142 Polsat News, \u017ce widzia\u0142, jak kierowca zrywa\u0142 tablic\u0119 rejestracyjn\u0105 z ty\u0142u pojazdu i wrzuci\u0142 j\u0105 do auta. Kaza\u0142em mu to zostawi\u0107. Nic nie m\u00f3wi\u0142, oszo\u0142omiony by\u0142. Potem przyjecha\u0142a do niego rodzina, wsadzili go do pojazdu. Stan\u0105\u0142em z ty\u0142u, by nie odjechali. Podnios\u0142em krzyk, \u017ce ma\u0142o nie zabi\u0142 dzieci, a teraz chcia\u0142 uciec i zosta\u0142em do czasu przyjazdu policji - opowiada\u0142.\n\nStan dzieci lekarze nadal okre\u015blali jako bardzo ci\u0119\u017cki. Znajduj\u0105 si\u0119 w stanie bezpo\u015bredniego zagro\u017cenia \u017cycia, s\u0105 wentylowane mechanicznie. Personel szpitala robi wszystko, co w jego mocy - powiedzia\u0142 rzecznik szpitala Grzegorz Adamowicz. Bracia Kuba i Bartek pilnie potrzebuj\u0105 krwi grupy O RH -.\n\nP\u00f3\u0142toraroczne bli\u017ani\u0119ta walcz\u0105 o \u017cycie w szpitalu. Skutki tragicznego wypadku w Szczytni TVN24/x-news\n\nProkuratura wnioskowa\u0142a o zastosowanie tymczasowego aresztowania na okres trzech miesi\u0119cy wobec Adama D. S\u0105d Rejonowy w Szczytnie zastosowa\u0142 wobec niego doz\u00f3r policji oraz zakaza\u0142 opuszcza\u0107 kraju i prowadzi\u0107 auto.\n\nRzecznik S\u0105du Okr\u0119gowego w Olsztynie Olgierd D\u0105browski-\u017begalski t\u0142umaczy\u0142, \u017ce podejrzany \"stanowczo i w ca\u0142o\u015bci przyzna\u0142 si\u0119 do winy, nie przerzuca\u0142 odpowiedzialno\u015bci na inne osoby, opisa\u0142, w jaki spos\u00f3b dopu\u015bci\u0142 si\u0119 zarzucanego mu czynu i wyrazi\u0142 skruch\u0119 z powodu pope\u0142nionego wyst\u0119pku\".\n\nPostanowienie s\u0105du w tej sprawie nie jest prawomocne.", "keywords": [], "meta_keywords": [""], "tags": [], "authors": ["Rmf Fm", "Joanna Potocka"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Rejonowy, Szczytnie, zgodzi\u0142, areszt, tymczasowy, Adama, 29latek, jest, podejrzany, spowodowanie, wypadku, drogowego, kt\u00f3rym, ci\u0119\u017cko, ranne, zosta\u0142y, bli\u017ani\u0119ta, w\u00f3zku, P\u00f3\u0142toraroczni, ch\u0142opcy, walcz\u0105, \u017cycie, szpitalu, Wobec, kierowcy", "Description": "Szczytno: Wjecha\u0142 rozp\u0119dzonym autem w bli\u017ani\u0119ta w w\u00f3zku, nie trafi do aresztu - RMF24.pl - S\u0105d Rejonowy w Szczytnie nie zgodzi\u0142 si\u0119 na areszt tymczasowy dla Adama D. 29-latek jest podejrzany o spowodowanie wypadku drogowego, w kt\u00f3rym ci\u0119\u017cko ranne zosta\u0142y", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A2LCWOJPWFFV7-C411.jpg"}, "og": {"type": "article", "title": "Szczytno: Wjecha\u0142 rozp\u0119dzonym autem w bli\u017ani\u0119ta w w\u00f3zku, nie trafi do aresztu", "description": "S\u0105d Rejonowy w Szczytnie nie zgodzi\u0142 si\u0119 na areszt tymczasowy dla Adama D. 29-latek jest podejrzany o spowodowanie wypadku drogowego, w kt\u00f3rym ci\u0119\u017cko ranne zosta\u0142y bli\u017ani\u0119ta w w\u00f3zku. P\u00f3\u0142toraroczni ch\u0142opcy walcz\u0105 o \u017cycie w szpitalu. Wobec kierowcy s\u0105d zastosowa\u0142 doz\u00f3r policji i zakaz prowadzenia pojazd\u00f3w.", "image": "https://i.iplsc.com/-/000A2LCWOJPWFFV7-C411.jpg", "url": "https://www.rmf24.pl/fakty/polska/news-szczytno-wjechal-rozpedzonym-autem-w-bliznieta-w-wozku-nie-t,nId,4465697"}, "news_keywords": "RMF24.pl, polska, fakty, najnowsze, filmy, joanna potocka - redaktor, joanna potocka - dziennikarz, push - pilne, push - www", "article": {"section": "documentation"}}, "canonical_link": "https://www.rmf24.pl/fakty/polska/news-szczytno-wjechal-rozpedzonym-autem-w-bliznieta-w-wozku-nie-t,nId,4465697"}