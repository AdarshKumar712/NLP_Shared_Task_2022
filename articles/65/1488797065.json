{"source_url": "https://www.polsatnews.pl", "url": "https://www.polsatnews.pl/wiadomosc/2020-01-07/najpierw-wodka-teraz-blad-na-bilboardzie-amerykanskie-linie-lotnicze-nie-maja-szczescia-do-krakowa/", "title": "Ameryka\u0144skie linie lotnicze zach\u0119caj\u0105 do odwiedzenia Krakowa zdj\u0119ciem... Gda\u0144ska", "top_image": "https://r.dcs.redcdn.pl/http/o2/redefine/cp/de/dem2u5g8pzx8d75dwv5e6p9dvng4ogzx.jpg", "meta_img": "https://r.dcs.redcdn.pl/http/o2/redefine/cp/de/dem2u5g8pzx8d75dwv5e6p9dvng4ogzx.jpg", "images": ["https://r.dcs.redcdn.pl/http/o2/redefine/cp/de/dem2u5g8pzx8d75dwv5e6p9dvng4ogzx.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://s.redefine.pl/file/o2/redefine/cp/nq/nqu3jk2pmvaym29ggkbnje72xw7g2h5p.jpg", "https://r.dcs.redcdn.pl/http/o2/redefine/cp/9p/9p7yw8dzb69qtdmwhe8p27acn1ns1fws.jpg"], "movies": ["https://www.youtube.com/embed/f3QkmwpVFCI"], "text": "Linie American Airlines uruchamiaj\u0105 po\u0142\u0105czenie Krak\u00f3w-Chicago. Pasa\u017cerowie b\u0119d\u0105 mogli skorzysta\u0107 z nowego kierunku ju\u017c 7 maja. Niekt\u00f3rych mo\u017ce zmyli\u0107 jednak reklama ameryka\u0144skiego przewo\u017anika. Po\u0142\u0105czenie do stolicy Ma\u0142opolski promuj\u0105 zdj\u0119ciem Gda\u0144ska.\n\n\"Nonstop to Krak\u00f3w. Starting May 7\" - g\u0142osi has\u0142o na reklamie, znajduj\u0105cej si\u0119 niedaleko portu lotniczego Chicago-O'Hare. Plakat opatrzony jest jednak zdj\u0119ciem ukazuj\u0105cym panoram\u0119 Gda\u0144ska.\n\nTo nie pierwsza pomy\u0142ka ameryka\u0144skiego przewo\u017anika. W sierpniu 2019 roku reklamuj\u0105c kilka nowych po\u0142\u0105cze\u0144 na rok 2020, w spocie promocyjnym zach\u0119cano odwiedzi\u0107 Krak\u00f3w, bo jest miejscem, gdzie mo\u017cna napi\u0107 si\u0119 w\u00f3dki z przyjaci\u00f3\u0142mi. Wideo wywo\u0142a\u0142o oburzenie. Do nagrania odnios\u0142y si\u0119 w\u00f3wczas w\u0142adze miasta Krakowa.\n\nZOBACZ: Kobiety za sterami. Wyj\u0105tkowy zesp\u00f3\u0142 w Lotniczym Pogotowiu Ratunkowym w Suwa\u0142kach\n\nLinie lotnicze przeprosi\u0142y\n\nW spocie Tel Aviv reklamowany by\u0142 jako miejsce z pi\u0119knymi pla\u017cami, a Budapeszt polecano do rejs\u00f3w statkiem. W Pradze linie poleca\u0142y teatr lalek, a w Casablance skosztowanie lokalnych przypraw. Krak\u00f3w zdaniem autor\u00f3w spotu reklamowego to z kolei idealne miejsce na w\u00f3dk\u0119 z przyjacielem.\n\nW\u00f3wczas na klip odpowiedzia\u0142y r\u00f3wnie\u017c w\u0142adze Krakowa umieszczaj\u0105c o\u015bwiadczenie na oficjalnym profilu miasta.\n\n\"Koncepcja promocji nowego po\u0142\u0105czenia lotniczego do Krakowa, kt\u00f3ra znalaz\u0142a sw\u00f3j wyraz w spocie American Airlines absolutnie nie wpisuje si\u0119 w polityk\u0119 turystyczn\u0105 i promocyjn\u0105 Krakowa\" - napisano w\u00f3wczas.\n\nLinie lotnicze przeprosi\u0142y. Jak wyja\u015bnili przedstawiciele American Airlines Tom Lattig i Richard Muise, celem spotu by\u0142o zaanga\u017cowanie os\u00f3b obserwuj\u0105cych kana\u0142y spo\u0142eczno\u015bciowe i wzbudzenie zainteresowania Krakowem.\n\nMiasto odwiedza rocznie oko\u0142o 13 mln turyst\u00f3w.\n\nWIDEO - Ci\u0119\u017car\u00f3wka staranowa\u0142a szlabany i wjecha\u0142a pod poci\u0105g. S\u0105 ranni Twoja przegl\u0105darka nie wspiera odtwarzacza wideo...\n\nlas/ml/ polsatnews.pl, PAP", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Las Ml", "Polsatnews.Pl"], "publish_date": "Tue Jan  7 00:00:00 2020", "summary": "", "article_html": "", "meta_description": "Linie American Airlines uruchamiaj\u0105 po\u0142\u0105czenie Krak\u00f3w-Chicago. Pasa\u017cerowie b\u0119d\u0105 mogli skorzysta\u0107 z nowego kierunku ju\u017c 7 maja. Niekt\u00f3rych mo\u017ce zmyli\u0107 jednak reklama ameryka\u0144skiego przewo\u017anika. Po\u0142\u0105czenie do stolicy Ma\u0142opolski promuj\u0105 zdj\u0119ciem Gda\u0144ska.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Linie American Airlines uruchamiaj\u0105 po\u0142\u0105czenie Krak\u00f3w-Chicago. Pasa\u017cerowie b\u0119d\u0105 mogli skorzysta\u0107 z nowego kierunku ju\u017c 7 maja. Niekt\u00f3rych mo\u017ce zmyli\u0107 jednak reklama ameryka\u0144skiego przewo\u017anika. Po\u0142\u0105czenie do stolicy Ma\u0142opolski promuj\u0105 zdj\u0119ciem Gda\u0144ska.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-01-07/najpierw-wodka-teraz-blad-na-bilboardzie-amerykanskie-linie-lotnicze-nie-maja-szczescia-do-krakowa/", "title": "Ameryka\u0144skie linie lotnicze zach\u0119caj\u0105 do odwiedzenia Krakowa zdj\u0119ciem... Gda\u0144ska - Polsat News", "description": "Linie American Airlines uruchamiaj\u0105 po\u0142\u0105czenie Krak\u00f3w-Chicago. Pasa\u017cerowie b\u0119d\u0105 mogli skorzysta\u0107 z nowego kierunku ju\u017c 7 maja. Niekt\u00f3rych mo\u017ce zmyli\u0107 jednak reklama ameryka\u0144skiego przewo\u017anika. Po\u0142\u0105czenie do stolicy Ma\u0142opolski promuj\u0105 zdj\u0119ciem Gda\u0144ska.", "image": "https://r.dcs.redcdn.pl/http/o2/redefine/cp/de/dem2u5g8pzx8d75dwv5e6p9dvng4ogzx.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-01-07/najpierw-wodka-teraz-blad-na-bilboardzie-amerykanskie-linie-lotnicze-nie-maja-szczescia-do-krakowa/"}