{"source_url": "http://www.trthaber.com", "url": "http://www.trthaber.com/haber/dunya/milli-kayakci-sila-kara-slovenyada-kahraman-ilan-edildi-461053.html", "title": "Milli kayak\u00e7\u0131 S\u0131la Kara Slovenya'da kahraman ilan edildi", "top_image": "https://www.trthaber.com/resimler/1204000/1204785.jpg", "meta_img": "https://www.trthaber.com/resimler/1204000/1204785.jpg", "images": ["http://www.trthaber.com/static/images/canli-tv-icon.png", "http://www.trthaber.com/static/images/e-mail.png", "http://www.trthaber.com/static/images/video-galeri-svg.svg", "http://www.trthaber.com/static/images/linkedin.png", "http://www.trthaber.com/static/images/interaktif-svg.svg", "http://www.trthaber.com/static/images/youtube-svg.svg", "http://www.trthaber.com/static/images/play-button-2.png", "http://www.trthaber.com/haber/dunya/resimler/1204000/1205093.jpg", "http://www.trthaber.com/static/images/foto-galeri-svg.svg", "http://www.trthaber.com/static/images/search-svg-icon.svg", "https://www.trthaber.com/static/images/hava-durumu-ikon/16.png", "https://www.trthaber.com/static/images/trt-haber-svg-logo.svg", "http://www.trthaber.com/static/images/sitene_ekle_button.svg", "https://www.trthaber.com/resimler/1204000/1204785.jpg", "http://www.trthaber.com/static/images/facebook-svg-over.svg", "http://www.trthaber.com/static/images/twitter-svg-icon.svg", "http://www.trthaber.com/haber/dunya/resimler/1204000/1205174.jpg", "http://www.trthaber.com/haber/dunya/resimler/1204000/1205184.jpg", "http://www.trthaber.com/haber/dunya/resimler/1204000/1205178.jpg", "http://www.trthaber.com/static/images/infografik-svg.svg", "http://www.trthaber.com/static/images/youtube-svg-hover.svg", "http://www.trthaber.com/static/images/whatsapp.png", "http://www.trthaber.com/static/images/twitter.png", "http://www.trthaber.com/static/images/canli-radyo-icon.png", "http://www.trthaber.com/static/images/twitter-svg-over.svg", "http://www.trthaber.com/haber/dunya/resimler/1204000/1205235.jpg", "http://www.trthaber.com/static/images/facebook.png", "https://mc.yandex.ru/watch/50115481", "http://www.trthaber.com/static/images/programlar-svg.svg", "http://www.trthaber.com/haber/dunya/resimler/1204000/1205228.jpg", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/instagram-svg-icon.svg", "http://www.trthaber.com/static/images/instagram-svg-over.svg", "http://www.trthaber.com/static/images/play-button.png", "http://www.trthaber.com/static/images/facebook-svg-icon.svg", "http://www.trthaber.com/haber/dunya/resimler/1204000/1205152.jpg"], "movies": [], "text": "T\u00fcrkiye Kayak Milli Tak\u0131m\u0131 sporcusu S\u0131la Kara, \u00c7in'de d\u00fczenlenecek 2020 K\u0131\u015f Olimpiyatlar\u0131'nda yer alabilmek i\u00e7in Slovenya'da 12-13 \u015eubat tarihleri aras\u0131nda d\u00fczenlenen 'Krvavec Giant Slalom' yar\u0131\u015fmas\u0131na kat\u0131ld\u0131.\n\nAlp disiplininde yar\u0131\u015fan Kara, final aya\u011f\u0131 \u00f6ncesi \u0131s\u0131nmak i\u00e7in teleferikle piste \u00e7\u0131karken, yan\u0131nda oturan Sloven erkek \u00e7ocuk dengesini kaybetti. \u00c7ocuk, teleferikten d\u00fc\u015ferken o s\u0131rada aya\u011f\u0131n\u0131 uzatan Kara'n\u0131n kayak tak\u0131mlar\u0131na tutundu. Kara, daha sonra da elleriyle \u00e7ocu\u011fu havada yakla\u015f\u0131k 15 dakika tuttu.\n\nSloven \u00e7ocuk, k\u0131sa s\u00fcre sonra gelen ekipler taraf\u0131ndan kurtar\u0131ld\u0131. Krvavec halk\u0131 taraf\u0131ndan 'kahraman' ilan edilen milli sporcu Kara'ya, kentin emniyet m\u00fcd\u00fcr\u00fc taraf\u0131ndan madalya da verildi.\n\n\"Emniyet m\u00fcd\u00fcr\u00fc ve ekibi beni kar\u015f\u0131lad\u0131\"\n\nS\u0131la Kara, kendisine sosyal medyadan \u00e7ok say\u0131da mesaj geldi\u011fini belirterek, \"Beni Slovenya'da haber kanallar\u0131 'Bu kahraman k\u0131z\u0131 bulun' diyerek payla\u015fm\u0131\u015f. Emniyet m\u00fcd\u00fcr\u00fc 'Bu g\u00f6stermi\u015f oldu\u011funuz iyi hareketten dolay\u0131 size bir \u00f6d\u00fcl vermek istiyoruz' dedi.\n\nErtesi g\u00fcn havaalan\u0131na gitti\u011fimizde, emniyet m\u00fcd\u00fcr\u00fc ve ekibi beni kar\u015f\u0131lad\u0131. Orada bana, te\u015fekk\u00fcr madalyas\u0131 verdiler.\n\nBeni havaalan\u0131nda kar\u015f\u0131lamalar\u0131n\u0131 beklemiyordum. \u00c7\u00fcnk\u00fc ben insanl\u0131k g\u00f6revimi yapt\u0131m. \u0130nsanlar\u0131n bunu fark etmesi, beni aramaya \u00e7al\u0131\u015fmalar\u0131 ve te\u015fekk\u00fcr etmeleri ho\u015fuma gitti.\n\nT\u00fcrk sporcu olarak b\u00f6yle bir \u015fey yapmam insanlar\u0131n daha \u00e7ok ilgisini \u00e7ekti. \u00c7\u00fcnk\u00fc ne olursa olsun \u0131rk\u0131, dini ve dili fark etmeden sen bir insans\u0131n ve insan olarak oradas\u0131n. Ac\u0131 birdir ve ben orada insanl\u0131\u011f\u0131n ne kadar \u00f6nemli oldu\u011funu, ac\u0131n\u0131n ne kadar i\u00e7ten ya\u015fand\u0131\u011f\u0131n\u0131, ayn\u0131 dili konu\u015fmasak bile bir \u00e7aba ve m\u00fccadele verdi\u011fimi g\u00f6rd\u00fcm. Bu sebeple \u00e7ok mutluyum\" diye konu\u015ftu.", "keywords": [], "meta_keywords": ["slovenya", "milli kayak\u00e7\u0131 s\u0131la kara"], "tags": [], "authors": [], "publish_date": null, "summary": "", "article_html": "", "meta_description": "Milli kayak\u00e7\u0131 S\u0131la Kara, Slovenya'da d\u00fczenlenen yar\u0131\u015fmada final \u00f6ncesi bindi\u011fi teleferikte d\u00fc\u015fmek \u00fczere olan 12 ya\u015f\u0131ndaki Sloven \u00e7ocu\u011fu, son anda kayaklar\u0131n\u0131 uzatarak kurtard\u0131.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Milli kayak\u00e7\u0131 S\u0131la Kara, Slovenya'da d\u00fczenlenen yar\u0131\u015fmada final \u00f6ncesi bindi\u011fi teleferikte d\u00fc\u015fmek \u00fczere olan 12 ya\u015f\u0131ndaki Sloven \u00e7ocu\u011fu, son anda kayaklar\u0131n\u0131 uzatarak kurtard\u0131.", "keywords": "slovenya, milli kayak\u00e7\u0131 s\u0131la kara", "og": {"title": "Milli kayak\u00e7\u0131 S\u0131la Kara Slovenya'da kahraman ilan edildi", "description": "Milli kayak\u00e7\u0131 S\u0131la Kara, Slovenya'da d\u00fczenlenen yar\u0131\u015fmada final \u00f6ncesi bindi\u011fi teleferikte d\u00fc\u015fmek \u00fczere olan 12 ya\u015f\u0131ndaki Sloven \u00e7ocu\u011fu, son anda kayaklar\u0131n\u0131 uzatarak kurtard\u0131.", "image": "https://www.trthaber.com/resimler/1204000/1204785.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/dunya/milli-kayakci-sila-kara-slovenyada-kahraman-ilan-edildi-461053.html", "title": "Milli kayak\u00e7\u0131 S\u0131la Kara Slovenya'da kahraman ilan edildi", "description": "Milli kayak\u00e7\u0131 S\u0131la Kara, Slovenya'da d\u00fczenlenen yar\u0131\u015fmada final \u00f6ncesi bindi\u011fi teleferikte d\u00fc\u015fmek \u00fczere olan 12 ya\u015f\u0131ndaki Sloven \u00e7ocu\u011fu, son anda kayaklar\u0131n\u0131 uzatarak kurtard\u0131.", "image": "https://www.trthaber.com/resimler/1204000/1204785.jpg"}}, "canonical_link": ""}