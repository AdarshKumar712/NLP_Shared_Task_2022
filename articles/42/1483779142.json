{"source_url": "https://web.archive.org", "url": "https://web.archive.org/web/20200102170944id_/https://www.wnp.pl/finanse/w-zycie-wchodzi-nowela-ustawy-o-zapobieganiu-zanieczyszczania-morza-przez-statki,364107.html", "title": "W \u017cycie wchodzi nowela ustawy o zapobieganiu zanieczyszczania morza przez statki", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://i.wnp.pl/d/37/28/79/372879_r0_300.jpg", "https://i.wnp.pl/d/34/61/46/346146_r2_300.jpg", "https://www.wnp.pl/images/2019/icons/tw-red.png", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://i.wnp.pl/d/37/28/07/372807_r0_300.jpg", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/28/93/372893_r2_300.jpg", "https://i.wnp.pl/d/31/56/43/315643_r0_300.jpg", "https://i.wnp.pl/d/34/70/08/347008_r0_300.jpg", "https://www.wnp.pl/images/wnp_fb.png", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://www.wnp.pl/images/2019/icons/close2.png", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://www.wnp.pl/images/2019/icons/menu/in.png", "https://www.wnp.pl/images/logotypes/partners/lukasiewicz1.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://i.wnp.pl/d/37/28/05/372805_r0_300.jpg", "https://www.wnp.pl/images/2019/icons/article/print.png", "https://www.wnp.pl/images/icons/rodo-close.png", "https://i.wnp.pl/d/36/84/62/368462_r2_300.jpg", "https://i.wnp.pl/d/31/72/28/317228_r0_300.jpg"], "movies": [], "text": "Nowelizacja ustawy o zapobieganiu zanieczyszczania morza przez statki wchodzi w \u017cycie 1 stycznia. Nowe przepisy maj\u0105 m.in. chroni\u0107 morskie ekosystemy czy zapobiega\u0107 wprowadzaniu gro\u017anych dla cz\u0142owieka bakterii chorobotw\u00f3rczych z w\u00f3d balastowych statk\u00f3w.\n\nPrzepisy opracowano, by wprowadzi\u0107 wymogi mi\u0119dzynarodowej konwencji o kontroli i post\u0119powaniu ze statkowymi wodami balastowymi i osadami (konwencji BWM), przyj\u0119tej w Londynie 13 lutego 2004 r.\n\nNowela okre\u015bla m.in. do kt\u00f3rych statk\u00f3w stosuje si\u0119 przepisy dotycz\u0105ce post\u0119powania z wodami balastowymi, a tak\u017ce standardy post\u0119powania z wodami balastowymi (chodzi m.in. o zakaz zrzutu w\u00f3d balastowych na polskich obszarach morskich, chyba \u017ce wody te zosta\u0142y poddane obr\u00f3bce zgodnie ze standardami okre\u015blonymi w konwencji BWM). Przepisy b\u0119d\u0105 te\u017c odnosi\u0107 si\u0119 do odbioru osad\u00f3w ze zbiornik\u00f3w balastowych w stoczniach i terminalach, gdzie odbywa si\u0119 czyszczenie i naprawa zbiornik\u00f3w balastowych.\n\nUstanowienie przepis\u00f3w w zakresie przegl\u0105d\u00f3w i certyfikacji umo\u017cliwi armatorom statk\u00f3w o polskiej przynale\u017cno\u015bci uzyskanie kompletu wymaganych konwencj\u0105 BWM dokument\u00f3w i tym samym wykazanie zgodno\u015bci z jej wymogami podczas wizyt w portach pa\u0144stw stron konwencji. Ma to usprawni\u0107 m.in. procedury inspekcyjne i zapobiec ewentualnym op\u00f3\u017anieniom statk\u00f3w.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Nowelizacja ustawy o zapobieganiu zanieczyszczania morza przez statki wchodzi w \u017cycie 1 stycznia. Nowe przepisy maj\u0105 m.in. chroni\u0107 morskie ekosystemy czy zapobiega\u0107 wprowadzaniu gro\u017anych dla cz\u0142owieka bakterii chorobotw\u00f3rczych z w\u00f3d balasto", "meta_lang": "pl", "meta_favicon": "https://www.wnp.pl/images/favicon2.ico", "meta_data": {"description": "Nowelizacja ustawy o zapobieganiu zanieczyszczania morza przez statki wchodzi w \u017cycie 1 stycznia. Nowe przepisy maj\u0105 m.in. chroni\u0107 morskie ekosystemy czy zapobiega\u0107 wprowadzaniu gro\u017anych dla cz\u0142owieka bakterii chorobotw\u00f3rczych z w\u00f3d balasto", "og": {"type": "website", "site_name": "wnp.pl", "title": "W \u017cycie wchodzi nowela ustawy o zapobieganiu zanieczyszczania morza przez statki - finanse", "description": "Nowelizacja ustawy o zapobieganiu zanieczyszczania morza przez statki wchodzi w \u017cycie 1 stycznia. Nowe przepisy maj\u0105 m.in. chroni\u0107 morskie ekosystemy czy zapobiega\u0107 wprowadzaniu gro\u017anych dla cz\u0142owieka bakterii chorobotw\u00f3rczych z w\u00f3d balasto", "url": "https://www.wnp.pl/finanse/w-zycie-wchodzi-nowela-ustawy-o-zapobieganiu-zanieczyszczania-morza-przez-statki,364107.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "viewport": "width=device-width, initial-scale=1.0"}, "canonical_link": "https://www.wnp.pl/finanse/w-zycie-wchodzi-nowela-ustawy-o-zapobieganiu-zanieczyszczania-morza-przez-statki,364107.html"}