{"source_url": "https://tr.sputniknews.com", "url": "https://tr.sputniknews.com/koronavirus-salgini/202004131041819511-belarus-cumhurbaskani-koronavirusten-bir-kisi-bile-olmedi-olenlerin-hepsi-kronik-hastaliktan-dolayi/", "title": "Belarus Cumhurba\u015fkan\u0131: Koronavir\u00fcsten bir ki\u015fi bile \u00f6lmedi ,\u00f6lenlerin hepsi kronik hastal\u0131ktan dolay\u0131 \u00f6ld\u00fc", "top_image": "https://cdntr1.img.sputniknews.com/images/102784/49/1027844982.jpg", "meta_img": "https://cdntr1.img.sputniknews.com/images/102784/49/1027844982.jpg", "images": ["https://mc.yandex.ru/watch/27736608", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "https://cdntr1.img.sputniknews.com/i/avatar-default.png", "https://tr.sputniknews.com/services/counter/?project=&obj_id=1041819511&obj_type=article&action_type=&ts=1587025221", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://cdntr1.img.sputniknews.com/img/102784/49/1027844940_0:285:3133:1980_1000x541_80_0_0_9af1343f51206015bb0e08ca9f0cbaa1.jpg", "https://cdntr1.img.sputniknews.com/images/102784/49/1027844982.jpg", "https://mc.yandex.ru/watch/26863203", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E"], "movies": [], "text": "Belarus Devlet Ba\u015fkan\u0131 Aleksandr Luka\u015fenko Kovid-19 salg\u0131n\u0131 ile ilgili yapt\u0131\u011f\u0131 toplant\u0131da, \u00fclkedeki son duruma ili\u015fkin a\u00e7\u0131klamalarda bulundu.\n\nKoronavir\u00fcs salg\u0131n\u0131ndan \u00e7ok di\u011fer hastal\u0131klara y\u00f6nelik durumla ilgilendi\u011fini s\u00f6yleyen Luka\u015fenko, hastanelerde di\u011fer hastal\u0131klar nedeniyle yatan insanlar\u0131n unutulmamas\u0131 gerekti\u011fini belirtti.\n\nLuka\u015fenko, son zamanlarda koronavir\u00fcs psikozu y\u00fcz\u00fcnden hastanelerde yatanlar\u0131n kendini b\u0131rakt\u0131\u011f\u0131n\u0131 ve hayat i\u00e7in m\u00fccadele etmekten vazge\u00e7ti\u011fini belirterek, \u201c\u0130nsanlar korkuyor. Bu y\u00fczden \u015funu s\u00f6ylemek istiyorum; \u00fclkemizde koronavir\u00fcsten bir ki\u015fi bile \u00f6lmedi. Bir ki\u015fi bile. \u00d6lenler sahip olduklar\u0131 bir grup kronik hastal\u0131ktan dolay\u0131 \u00f6ld\u00fcler\u201d diye konu\u015ftu.\n\nLuka\u015fenko koronavir\u00fcs\u00fcn sebep de\u011fil, \u201ckronik hastal\u0131klar\u0131n geli\u015ftirdi\u011fi bir atmosfer\u201d oldu\u011funu savundu.\n\n'Hi\u00e7 kimse koronavir\u00fcsten \u00f6lmeyecek'\n\nHastanelerdeki Kovid-19 te\u015fhisi konulan hastalar\u0131n endi\u015felenmemesini isteyen Luka\u015fenko, \u201c\u00dclkemizde hi\u00e7 kimse koronavir\u00fcsten \u00f6lmeyecek. Bunu a\u00e7\u0131k\u00e7a duyuruyorum. Bu benim inanc\u0131m sadece ge\u00e7mi\u015f y\u0131llardaki analize dayanm\u0131yor. Bizim tecr\u00fcbemiz var. Bizim tecr\u00fcbemizden, \u00c7in\u2019in, ABD\u2019nin, Avrupa\u2019n\u0131n tecr\u00fcbesinden yola \u00e7\u0131karak nas\u0131l \u00e7al\u0131\u015f\u0131laca\u011f\u0131n\u0131 g\u00f6r\u00fcyoruz. \u0130nsanlar\u0131 kurtaracak ila\u00e7 kombinasyonunu bulduk. Bu y\u00fczden her ki\u015fi i\u00e7in m\u00fccadele etmeyece\u011fiz, sava\u015faca\u011f\u0131z. E\u011fer bu insan kendini b\u0131rakmad\u0131ysa kesinlikle iyile\u015fecektir\" ifadelerini kulland\u0131.\n\n\u00d6te yandan, Belarus Sa\u011fl\u0131k Bakanl\u0131\u011f\u0131ndan yap\u0131lan a\u00e7\u0131klamaya g\u00f6re, \u00fclkede son bir g\u00fcnde Kovid-19 kaynakl\u0131 3 ki\u015fi daha hayat\u0131n\u0131 kaybetti ve toplam \u00f6l\u00fc say\u0131s\u0131 29\u2019a ula\u015ft\u0131.\n\n341 ki\u015fide daha Kovid-19 tespit edilmesiyle toplam vaka say\u0131s\u0131 ise 2 bin 919\u2019a \u00e7\u0131kt\u0131. Bug\u00fcne kadar 203 ki\u015finin iyile\u015fti\u011fi \u00fclkede, yakla\u015f\u0131k 68 bin test yap\u0131ld\u0131.", "keywords": [], "meta_keywords": ["koronavir\u00fcs salg\u0131n\u0131ndan son dakika haberleri nedir", "T\u00fcrkiye'de ne kadar koronavir\u00fcs vakas\u0131 var", "koronavir\u00fcsten \u00f6len ki\u015fi say\u0131s\u0131 nedir", "koronavir\u00fcs  ka\u00e7 \u00fclkeye bula\u015ft\u0131", "Belarus'ta koronavir\u00fcs vakas\u0131 var m\u0131"], "tags": ["kronik hastal\u0131k", "Belarus Devlet Ba\u015fkan\u0131 Aleksandr Luka\u015fenko", "Aleksandr Luka\u015fenko", "Koronavir\u00fcs"], "authors": [], "publish_date": null, "summary": "", "article_html": "", "meta_description": "Belarus Devlet Ba\u015fkan\u0131 Aleksandr Luka\u015fenko, \u00fclkesinde yeni tip koronavir\u00fcs (Kovid-19) nedeniyle hayat\u0131n\u0131 kaybeden olmad\u0131\u011f\u0131n\u0131 \u00f6ne s\u00fcrerek, \"\u00d6lenler sahip olduklar\u0131 bir...", "meta_lang": "tr", "meta_favicon": "https://cdntr2.img.sputniknews.com/i/sputnik.png", "meta_data": {"description": "Belarus Devlet Ba\u015fkan\u0131 Aleksandr Luka\u015fenko, \u00fclkesinde yeni tip koronavir\u00fcs (Kovid-19) nedeniyle hayat\u0131n\u0131 kaybeden olmad\u0131\u011f\u0131n\u0131 \u00f6ne s\u00fcrerek, \"\u00d6lenler sahip olduklar\u0131 bir...", "keywords": "koronavir\u00fcs salg\u0131n\u0131ndan son dakika haberleri nedir, T\u00fcrkiye'de ne kadar koronavir\u00fcs vakas\u0131 var, koronavir\u00fcsten \u00f6len ki\u015fi say\u0131s\u0131 nedir, koronavir\u00fcs  ka\u00e7 \u00fclkeye bula\u015ft\u0131, Belarus'ta koronavir\u00fcs vakas\u0131 var m\u0131", "news_keywords": "koronavir\u00fcs salg\u0131n\u0131ndan son dakika haberleri nedir, T\u00fcrkiye'de ne kadar koronavir\u00fcs vakas\u0131 var, koronavir\u00fcsten \u00f6len ki\u015fi say\u0131s\u0131 nedir, koronavir\u00fcs  ka\u00e7 \u00fclkeye bula\u015ft\u0131, Belarus'ta koronavir\u00fcs vakas\u0131 var m\u0131", "robots": "all", "format-detection": "telephone=no", "analytics": {"site_domain": "tr.sputniknews.com", "article_id": 1041819511, "p_ts": 1586799116, "rubric": "koronavirus-salgini", "tags": "koronavir\u00fcs salg\u0131n\u0131ndan son dakika haberleri nedir, T\u00fcrkiye'de ne kadar koronavir\u00fcs vakas\u0131 var, koronavir\u00fcsten \u00f6len ki\u015fi say\u0131s\u0131 nedir, koronavir\u00fcs  ka\u00e7 \u00fclkeye bula\u015ft\u0131, Belarus'ta koronavir\u00fcs vakas\u0131 var m\u0131"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "site": "@sputnik_TR", "url": "https://tr.sputniknews.com/koronavirus-salgini/202004131041819511-belarus-cumhurbaskani-koronavirusten-bir-kisi-bile-olmedi-olenlerin-hepsi-kronik-hastaliktan-dolayi/", "title": "Belarus Cumhurba\u015fkan\u0131: Koronavir\u00fcsten bir ki\u015fi bile \u00f6lmedi ,\u00f6lenlerin hepsi kronik hastal\u0131ktan dolay\u0131 \u00f6ld\u00fc", "description": "Belarus Devlet Ba\u015fkan\u0131 Aleksandr Luka\u015fenko, \u00fclkesinde yeni tip koronavir\u00fcs (Kovid-19) nedeniyle hayat\u0131n\u0131 kaybeden olmad\u0131\u011f\u0131n\u0131 \u00f6ne s\u00fcrerek, \"\u00d6lenler sahip olduklar\u0131 bir...", "image": "https://tr.sputniknews.com/sharing_snippet/1041819511.png?1586799116"}, "fb": {"app_id": 1649800968572061, "pages": 325770234130103}, "apple-itunes-app": "app-id=969452947, app-argument=com.sputniknews://article?issuer_id=17&issuer_article_id=1041819511", "google-play-app": "app-id=com.sputniknews.sputnik", "og": {"title": "Belarus Cumhurba\u015fkan\u0131: Koronavir\u00fcsten bir ki\u015fi bile \u00f6lmedi ,\u00f6lenlerin hepsi kronik hastal\u0131ktan dolay\u0131 \u00f6ld\u00fc", "url": "https://tr.sputniknews.com/koronavirus-salgini/202004131041819511-belarus-cumhurbaskani-koronavirusten-bir-kisi-bile-olmedi-olenlerin-hepsi-kronik-hastaliktan-dolayi/", "type": "website", "description": "Belarus Devlet Ba\u015fkan\u0131 Aleksandr Luka\u015fenko, \u00fclkesinde yeni tip koronavir\u00fcs (Kovid-19) nedeniyle hayat\u0131n\u0131 kaybeden olmad\u0131\u011f\u0131n\u0131 \u00f6ne s\u00fcrerek, \"\u00d6lenler sahip olduklar\u0131 bir...", "image": {"identifier": "https://cdntr1.img.sputniknews.com/images/102784/49/1027844982.jpg", "width": 700, "height": 440}}, "lastmod": "2020-04-13T20:40:31Z", "pubdate": "2020-04-13T20:31:56Z", "url_type": "usual"}, "canonical_link": "https://tr.sputniknews.com/koronavirus-salgini/202004131041819511-belarus-cumhurbaskani-koronavirusten-bir-kisi-bile-olmedi-olenlerin-hepsi-kronik-hastaliktan-dolayi/"}