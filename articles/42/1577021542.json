{"source_url": "http://www.trthaber.com", "url": "http://www.trthaber.com/haber/spor/real-sociedad-antrenmanlara-baslamayacak-475797.html", "title": "Real Sociedad antrenmanlara ba\u015flamayacak", "top_image": "https://www.trthaber.com/resimler/1250000/1251607.jpg", "meta_img": "https://www.trthaber.com/resimler/1250000/1251607.jpg", "images": ["http://www.trthaber.com/static/images/google-news-button.png", "http://www.trthaber.com/static/images/e-mail.png", "http://www.trthaber.com/haber/spor/resimler/1270000/1270986.jpg", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "https://www.trthaber.com/resimler/1250000/1251607.jpg", "http://www.trthaber.com/static/images/korona/koronavirus-grafikleri-banner.gif", "http://www.trthaber.com/static/images/play-button-2.png", "http://www.trthaber.com/haber/spor/resimler/1270000/1271005.jpg", "https://www.trthaber.com/static/images/header-compact-logo.png", "http://www.trthaber.com/static/images/koronavirus-sitene-ekle-banner-300x250.jpg", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "Yeni tip koronavir\u00fcs salg\u0131n\u0131 nedeniyle 14 Mart'tan bu yana ola\u011fan\u00fcst\u00fc halin uyguland\u0131\u011f\u0131 \u0130spanya'da antrenmanlara d\u00f6nme giri\u015fiminde bulunan ilk La Liga kul\u00fcb\u00fc olan Real Sociedad, Spor Y\u00fcksek Konseyinden (CSD) gelen uyar\u0131lar\u0131n ard\u0131ndan futbolcular\u0131na \"evde antrenmana devam\" talimat\u0131 g\u00f6nderdi.\n\nK\u00fclt\u00fcr ve Spor Bakanl\u0131\u011f\u0131na ba\u011fl\u0131 olan CSD'nin yetkilileriyle ger\u00e7ekle\u015ftirilen g\u00f6r\u00fc\u015fmenin ard\u0131ndan yeni bir a\u00e7\u0131klama yapan Real Sociedad, \"Toplumun ihtiya\u00e7lar\u0131na uygun hareket etme ve sayg\u0131 g\u00f6sterme iste\u011fine her zaman oldu\u011fu bug\u00fcn de kar\u015f\u0131l\u0131k vererek, futbolcular\u0131m\u0131z\u0131n evlerinde bireysel antrenmanlar\u0131na devam etmesi karar\u0131n\u0131 ald\u0131k.\" \u015feklinde kamuoyunu bilgilendirdi.\n\nBask kul\u00fcb\u00fc, Covid-19 salg\u0131n\u0131ndan dolay\u0131 durdurulan antrenmanlar\u0131n, t\u00fcm \u00e7al\u0131\u015fanlar\u0131n\u0131n sa\u011fl\u0131k ko\u015fullar\u0131n\u0131n garanti alt\u0131na al\u0131nmas\u0131ndan sonra, di\u011fer kurum ve kurulu\u015flar\u0131n i\u015f birli\u011fiyle tekrar ba\u015flat\u0131lmas\u0131 gerekti\u011fini anlay\u0131\u015fla kar\u015f\u0131lad\u0131\u011f\u0131n\u0131 vurgulad\u0131.\n\n\u00d6te yandan, CSD Ba\u015fkan\u0131 Irene Lozano da konuya ili\u015fkin twitter hesab\u0131ndan yapt\u0131\u011f\u0131 a\u00e7\u0131klamada, \"Sporcular\u0131n antrenmanlar\u0131 tabii ki yeniden ba\u015flayacakt\u0131r. Ancak bu, futbolun ba\u011f\u0131ms\u0131z ve sorumsuz bir tavr\u0131 \u015feklinde olmayacakt\u0131r. Bu, yava\u015f yava\u015f normale d\u00f6necek bir topluma giden yolda at\u0131lacak ad\u0131m olacakt\u0131r.\" ifadelerini kulland\u0131.\n\nReal Sociedad Kul\u00fcb\u00fc, cumartesi g\u00fcn\u00fc yapt\u0131\u011f\u0131 a\u00e7\u0131klamada, A tak\u0131m futbolcular\u0131n\u0131n, gruplar halinde ve sosyal mesafeye dikkat ederek yar\u0131ndan itibaren Zubieta Tesisleri'nde antrenmanlara ba\u015flayaca\u011f\u0131n\u0131 duyurmu\u015ftu.", "keywords": [], "meta_keywords": ["yeni tip koronavir\u00fcs salg\u0131n\u0131", "real sociedad", "la liga", "ispanya 1 futbol ligi"], "tags": [], "authors": [], "publish_date": null, "summary": "", "article_html": "", "meta_description": "\u0130spanya 1. Futbol Ligi (La Liga) kul\u00fcplerinden Real Sociedad, 14 Nisan Sal\u0131 g\u00fcn\u00fcnden itibaren A tak\u0131m futbolcular\u0131n\u0131n tesislerde antrenmana ba\u015flamas\u0131yla ilgili karar\u0131n\u0131 geri ald\u0131.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "\u0130spanya 1. Futbol Ligi (La Liga) kul\u00fcplerinden Real Sociedad, 14 Nisan Sal\u0131 g\u00fcn\u00fcnden itibaren A tak\u0131m futbolcular\u0131n\u0131n tesislerde antrenmana ba\u015flamas\u0131yla ilgili karar\u0131n\u0131 geri ald\u0131.", "keywords": "yeni tip koronavir\u00fcs salg\u0131n\u0131, real sociedad, la liga, ispanya 1 futbol ligi", "og": {"title": "Real Sociedad antrenmanlara ba\u015flamayacak", "description": "\u0130spanya 1. Futbol Ligi (La Liga) kul\u00fcplerinden Real Sociedad, 14 Nisan Sal\u0131 g\u00fcn\u00fcnden itibaren A tak\u0131m futbolcular\u0131n\u0131n tesislerde antrenmana ba\u015flamas\u0131yla ilgili karar\u0131n\u0131 geri ald\u0131.", "image": "https://www.trthaber.com/resimler/1250000/1251607.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/spor/real-sociedad-antrenmanlara-baslamayacak-475797.html", "title": "Real Sociedad antrenmanlara ba\u015flamayacak", "description": "\u0130spanya 1. Futbol Ligi (La Liga) kul\u00fcplerinden Real Sociedad, 14 Nisan Sal\u0131 g\u00fcn\u00fcnden itibaren A tak\u0131m futbolcular\u0131n\u0131n tesislerde antrenmana ba\u015flamas\u0131yla ilgili karar\u0131n\u0131 geri ald\u0131.", "image": "https://www.trthaber.com/resimler/1250000/1251607.jpg"}}, "canonical_link": ""}