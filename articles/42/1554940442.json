{"source_url": "https://www.polsatnews.pl", "url": "https://www.polsatnews.pl/wiadomosc/2020-03-21/biskup-bergamo-niech-lekarze-udzelaja-blogoslawienstwa-umierajacym/", "title": "Biskup Bergamo: niech lekarze udzielaj\u0105 b\u0142ogos\u0142awie\u0144stwa umieraj\u0105cym", "top_image": "https://r.dcs.redcdn.pl/http/o2/redefine/cp/73/73wdpzbegm4kp7znyid36ietaof2wswh.jpg", "meta_img": "https://r.dcs.redcdn.pl/http/o2/redefine/cp/73/73wdpzbegm4kp7znyid36ietaof2wswh.jpg", "images": ["https://r.dcs.redcdn.pl/http/o2/redefine/cp/sh/sh3js5ehrdi9qpe26i649qp8pjg4mtjk.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/73/73wdpzbegm4kp7znyid36ietaof2wswh.jpg", "https://r.dcs.redcdn.pl/http/o2/redefine/cp/eh/eh9mq2es5ofpzs8bqgx4hqtwzb441h4m.jpg"], "movies": [], "text": "Niech lekarze udzielaj\u0105 b\u0142ogos\u0142awie\u0144stwa umieraj\u0105cym - taki apel wystosowa\u0142 w sobot\u0119 biskup Bergamo na p\u00f3\u0142nocy W\u0142och Francesco Beschi. To w tym mie\u015bcie jest epicentrum epidemii koronawirusa. Zmar\u0142o tam ponad 500 zaka\u017conych os\u00f3b.\n\nNa \u0142amach dziennika \"Corriere della Sera\" biskup Beschi powiedzia\u0142: \"Naszym zadaniem jest to, by uczyni\u0107 wszystko dla chorych, poszukiwa\u0107 wszelkiego mo\u017cliwego rozwi\u0105zania, by ich nie porzuca\u0107\".\n\n- Poprosi\u0142em rodziny, by b\u0142ogos\u0142awi\u0142y umieraj\u0105cych rodzic\u00f3w i dziadk\u00f3w w domu, ochrzczony mo\u017ce b\u0142ogos\u0142awi\u0107 - wyja\u015bni\u0142 ordynariusz diecezji.\n\nZOBACZ: Trzy tygodnie mo\u017ce nas dzieli\u0107 od tego obrazu. Zastan\u00f3w si\u0119, czy musisz wyj\u015b\u0107 z domu\n\n- Kiedy\u015b to ojciec udziela\u0142 b\u0142ogos\u0142awie\u0144stwa dzieciom w chwili po\u017cegnania. Teraz mog\u0105 robi\u0107 to dzieci, a na oddzia\u0142ach intensywnej terapii tak\u017ce lekarze i personel piel\u0119gniarski. Nic wam nie narzucamy, ale kiedy wyczujecie, \u017ce chory ma ten rodzaj wra\u017cliwo\u015bci, sami mo\u017cecie by\u0107 przekazicielami znaku , b\u0142ogos\u0142awie\u0144stwa, kr\u00f3tkiej modlitwy - podkre\u015bli\u0142 biskup Bergamo.\n\nWsp\u00f3lna ceremonia \u017ca\u0142obna\n\nDoda\u0142 te\u017c: \"Nie mo\u017cemy uciec od bolesnych do\u015bwiadcze\u0144 tych, kt\u00f3rzy widz\u0105, jak ich bliscy znikaj\u0105. Znam wiele os\u00f3b, tak\u017ce naszych ksi\u0119\u017cy, kt\u00f3rzy stracili ojca lub matk\u0119, nie mog\u0105c po\u017cegna\u0107 si\u0119 z nimi\".\n\nBiskup miasta zaatakowanego przez wirusa poinformowa\u0142, \u017ce chcia\u0142by zorganizowa\u0107 jedn\u0105 wsp\u00f3ln\u0105 ceremoni\u0119 \u017ca\u0142obn\u0105 za wszystkich tam zmar\u0142ych.\n\nSytuacja w tym mie\u015bcie w Lombardii jest dramatyczna zar\u00f3wno na przepe\u0142nionych oddzia\u0142ach szpitalnych, gdzie przebywaj\u0105 setki os\u00f3b, jak i w kostnicach oraz zak\u0142adach pogrzebowych. Tam tak\u017ce brakuje miejsc. Wojskowe ci\u0119\u017car\u00f3wki wywioz\u0142y dot\u0105d oko\u0142o 140 trumien z cia\u0142ami zmar\u0142ych do innych rejon\u00f3w kraju, gdzie zostan\u0105 poddane kremacji.\n\nWIDEO - Brodnicka poca\u0142owa\u0142a rywalk\u0119. Dosz\u0142o do starcia Twoja przegl\u0105darka nie wspiera odtwarzacza wideo...\n\nbas/ PAP", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Bas"], "publish_date": "Sat Mar 21 00:00:00 2020", "summary": "", "article_html": "", "meta_description": "Niech lekarze udzielaj\u0105 b\u0142ogos\u0142awie\u0144stwa umieraj\u0105cym - taki apel wystosowa\u0142 w sobot\u0119 biskup Bergamo na p\u00f3\u0142nocy W\u0142och Francesco Beschi. To w tym mie\u015bcie jest epicentrum epidemii koronawirusa. Zmar\u0142o tam ponad 500 zaka\u017conych os\u00f3b.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Niech lekarze udzielaj\u0105 b\u0142ogos\u0142awie\u0144stwa umieraj\u0105cym - taki apel wystosowa\u0142 w sobot\u0119 biskup Bergamo na p\u00f3\u0142nocy W\u0142och Francesco Beschi. To w tym mie\u015bcie jest epicentrum epidemii koronawirusa. Zmar\u0142o tam ponad 500 zaka\u017conych os\u00f3b.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-03-21/biskup-bergamo-niech-lekarze-udzelaja-blogoslawienstwa-umierajacym/", "title": "Biskup Bergamo: niech lekarze udzielaj\u0105 b\u0142ogos\u0142awie\u0144stwa umieraj\u0105cym - Polsat News", "description": "Niech lekarze udzielaj\u0105 b\u0142ogos\u0142awie\u0144stwa umieraj\u0105cym - taki apel wystosowa\u0142 w sobot\u0119 biskup Bergamo na p\u00f3\u0142nocy W\u0142och Francesco Beschi. To w tym mie\u015bcie jest epicentrum epidemii koronawirusa. Zmar\u0142o tam ponad 500 zaka\u017conych os\u00f3b.", "image": "https://r.dcs.redcdn.pl/http/o2/redefine/cp/73/73wdpzbegm4kp7znyid36ietaof2wswh.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-03-21/biskup-bergamo-niech-lekarze-udzelaja-blogoslawienstwa-umierajacym/"}