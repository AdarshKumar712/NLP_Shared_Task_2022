{"source_url": "https://wiadomosci.onet.pl", "url": "https://wiadomosci.onet.pl/opinie/eliza-michalik-o-roku-2020-polska-jest-w-niebezpiecznym-momencie-potrzebujemy/xnjf7mt", "title": "Eliza Michalik o roku 2020: Polska jest w niebezpiecznym momencie, potrzebujemy prawdziwej politycznej walki, a nie marudzenia, cho\u0107by i pi\u0119knego", "top_image": "https://ocdn.eu/pulscms-transforms/1/q8Kk9kqTURBXy9mZjM4ZDM2YmM2ZGUwYjgyOTlmZGM1MjgyYTQ2NTYwMi5qcGVnk5UDAAzNA8HNAhyTCaY3M2FlY2MGkwXNAjrNASyBoTAB/eliza-michalik.jpg", "meta_img": "https://ocdn.eu/pulscms-transforms/1/q8Kk9kqTURBXy9mZjM4ZDM2YmM2ZGUwYjgyOTlmZGM1MjgyYTQ2NTYwMi5qcGVnk5UDAAzNA8HNAhyTCaY3M2FlY2MGkwXNAjrNASyBoTAB/eliza-michalik.jpg", "images": ["https://ocdn.eu/pulscms-transforms/1/lKRk9kqTURBXy9mZjM4ZDM2YmM2ZGUwYjgyOTlmZGM1MjgyYTQ2NTYwMi5qcGVnk5UDAAzNA8HNAhyTBc0DFM0BvJMJpjczYWVjYwaBoTAB/eliza-michalik.jpg", "https://ocdn.eu/pulscms-transforms/1/q8Kk9kqTURBXy9mZjM4ZDM2YmM2ZGUwYjgyOTlmZGM1MjgyYTQ2NTYwMi5qcGVnk5UDAAzNA8HNAhyTCaY3M2FlY2MGkwXNAjrNASyBoTAB/eliza-michalik.jpg", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/3.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Widzieli\u015bcie ostatnie \u201eGwiezdne Wojny\u201d? T\u0119 walk\u0119 dobra ze z\u0142em? No w\u0142a\u015bnie. \u017bycie przecie\u017c te\u017c na tym polega, a ju\u017c na pewno powinna polega\u0107 na tym polityka, \u017ce kiedy kto\u015b robi co\u015b, co uwa\u017camy za z\u0142e, niszcz\u0105ce, to pr\u00f3buje si\u0119 go powstrzyma\u0107, wygra\u0107 z nim. Ale nie w Polsce. W Polsce, kiedy wybory wygra\u0142 po raz pierwszy i drugi PiS, to jego polityczni przeciwnicy zacz\u0119li\u2026 gada\u0107. \u017be to jest z\u0142e. I jeszcze, \u017ce straszne. Gorsze ni\u017c w PRL. M\u00f3wi\u0105 tak i m\u00f3wi\u0105, a potem id\u0105 do domu w poczuciu, \u017ce s\u0105 bohaterami.\n\nOczywi\u015bcie nie chc\u0119 by\u0107 niesprawiedliwa: przyznaj\u0119, \u017ce narzekaj\u0105 pi\u0119knie i tak, jak nie robi\u0142 tego nikt przed nimi. Te kwieciste przemowy! Te metafory! \u017be PiS jest jak PZPR! Tyle, \u017ce w polityce liczy si\u0119 wy\u0142\u0105cznie skuteczno\u015b\u0107 i wygrywanie. Zwyci\u0119zca jest jeden i stoi na pudle z numerem jeden, inni si\u0119 nie licz\u0105.\n\nPiS wygrywa, poniewa\u017c chce wygra\u0107 i wygrana jest jego celem, do kt\u00f3rego d\u0105\u017cy z konsekwencj\u0105 i determinacj\u0105. Opozycja przegrywa, bo wygrana nie jest jej celem, s\u0105 inne wa\u017cniejsze: uk\u0142adanki partyjne, utrzymanie si\u0119 lider\u00f3w przy w\u0142adzy, zabiegi o to, kto wa\u017cniejszy. Jej gadanie pokrywa niemoc i kompletn\u0105 niemal niezdolno\u015b\u0107 do skutecznego dzia\u0142ania. I wiele przemawia za tym, \u017ce podobnie b\u0119dzie w przypadku zbli\u017caj\u0105cych si\u0119 wybor\u00f3w prezydenckich.\n\nWi\u0119c gdybym w 2020 r. mog\u0142a mie\u0107 tylko jedno \u017cyczenie, dotycz\u0105ce polskiego \u017cycia publicznego, to by\u0142oby nim: niech polityka znowu stanie si\u0119 aren\u0105 czyn\u00f3w, nie pustych s\u0142\u00f3w, star\u0107 ludzi z duchem walki i wol\u0105 zwyci\u0119stwa, a nie z talentem do marudzenia.\n\nDzi\u015b Polska potrzebuje politycznej walki, prawdziwej i ostrej, poniewa\u017c znajduje si\u0119 w prze\u0142omowym i bardzo niebezpiecznym momencie swoich dziej\u00f3w. Potrzebuje walki, nie z lud\u017ami o innych pogl\u0105dach, ale o sprawy. O niezale\u017cny od polityk\u00f3w wymiar sprawiedliwo\u015bci, nasz\u0105 pozycj\u0119 w UE i pozostanie w niej, wolne dziennikarstwo, prawa kobiet i niekt\u00f3re prawa obywatelskie i wreszcie, o odklejenie od pa\u0144stwa i polityk\u00f3w Ko\u015bcio\u0142a katolickiego, instytucji, kt\u00f3ra od dawna jest z\u0142ym duchem \u017cycia publicznego w Polsce.\n\n\u0141atwo tego nie dostrzec w codziennym \u017cyciu i \u0142atwo \u2013 no w\u0142a\u015bnie \u2013 zagada\u0107 \u2013 ale tak jest. W przysz\u0142ym roku, cho\u0107by ze wzgl\u0119du na majowe wybory prezydenckie, mo\u017ce okaza\u0107 si\u0119, \u017ce troch\u0119 wracamy do demokratycznych praktyk lub wr\u0119cz odwrotnie, \u017ce jeszcze dalej od nich odchodzimy.\n\nTo, co od kilku lat dzieje si\u0119 w Polsce, bez wzgl\u0119du na to, jak kto to ocenia, jest tylko wskaz\u00f3wk\u0105, drogowskazem do prawdziwego problemu. Kt\u00f3rym moim zdaniem jest fakt, \u017ce mamy system, w kt\u00f3rym politykom uchodzi na sucho zabieganie, jawne i bezczelne, g\u0142\u00f3wnie o swoje interesy i traktowanie partii politycznych jak rodzinnych firm, s\u0142u\u017c\u0105cych do generowania zysk\u00f3w. Naprawd\u0119 niewielu obchodzi Polska, prawo i demokracja, bez wzgl\u0119du na to, jak bardzo sobie tymi has\u0142ami wycieraj\u0105 usta. Jest wr\u0119cz przeciwnie: je\u015bli kto\u015b poka\u017ce, \u017ce mniej dba o w\u0142asne korzy\u015bci ni\u017c o Polsk\u0119, inni zaczynaj\u0105 patrze\u0107 na niego podejrzliwie, mie\u0107 go za frajera.\n\nDlatego opr\u00f3cz polityki czyn\u00f3w i tego, \u017ceby scena publiczna sta\u0142a si\u0119 aren\u0105 star\u0107 o prawo, porz\u0105dek, idee i przekonania i dzia\u0142a\u0144, nie s\u0142\u00f3w, \u017cycz\u0119 te\u017c nam wszystkim w Nowym Roku jak najwi\u0119cej politycznych frajer\u00f3w, czy te\u017c jak kto woli, idealist\u00f3w \u2013 byle zdolnych do skutecznej pracy.\n\nEliza Michalik jest prowadz\u0105c\u0105 programu \"Onet Opinie\"", "keywords": [], "meta_keywords": [""], "tags": [], "authors": [], "publish_date": "Wed Jan  1 13:43:13 2020", "summary": "", "article_html": "", "meta_description": "PiS naprawd\u0119 zmieni\u0142 polsk\u0105 polityk\u0119. Jedn\u0105 z przejaw\u00f3w tych zmian jest fakt, \u017ce je\u015bli jeste\u015b z opozycji i nie podoba ci si\u0119 co robi rz\u0105d, to\u2026 zaczynasz na to narzeka\u0107. Narzekasz i narzekasz tak d\u0142ugo, a\u017c uznasz, \u017ce do wszystkich dotar\u0142o, jak bardzo ci si\u0119 to nie podoba. A p\u00f3\u017aniej idziesz do domu z poczuciem, \u017ce tak si\u0119 nawalczy\u0142e\u015b o Polsk\u0119, \u017ce ju\u017c wi\u0119cej nic nie musisz robi\u0107. Dlatego, je\u015bli czego\u015b sobie jako obywatelka i dziennikarka \u017cycz\u0119 w 2020 roku, to tego, \u017ceby \u017cycie publiczne znowu zacz\u0119\u0142o by\u0107 prawdziwym starciem: partii, \u015bwiatopogl\u0105d\u00f3w, idei, a nie targowiskiem iluzji, na kt\u00f3rym walut\u0105 jest jojczenie i marudzenie.", "meta_lang": "pl", "meta_favicon": "", "meta_data": {"DC.Identifier": "3827a96c-043f-4528-970f-d0de859126f9", "pkg-uuid": "3827a96c-043f-4528-970f-d0de859126f9", "detailType": "article", "serviceUuid": "b177a2c9-166f-4113-9b28-185bbe554807", "description": "PiS naprawd\u0119 zmieni\u0142 polsk\u0105 polityk\u0119. Jedn\u0105 z przejaw\u00f3w tych zmian jest fakt, \u017ce je\u015bli jeste\u015b z opozycji i nie podoba ci si\u0119 co robi rz\u0105d, to\u2026 zaczynasz na to narzeka\u0107. Narzekasz i narzekasz tak d\u0142ugo, a\u017c uznasz, \u017ce do wszystkich dotar\u0142o, jak bardzo ci si\u0119 to nie podoba. A p\u00f3\u017aniej idziesz do domu z poczuciem, \u017ce tak si\u0119 nawalczy\u0142e\u015b o Polsk\u0119, \u017ce ju\u017c wi\u0119cej nic nie musisz robi\u0107. Dlatego, je\u015bli czego\u015b sobie jako obywatelka i dziennikarka \u017cycz\u0119 w 2020 roku, to tego, \u017ceby \u017cycie publiczne znowu zacz\u0119\u0142o by\u0107 prawdziwym starciem: partii, \u015bwiatopogl\u0105d\u00f3w, idei, a nie targowiskiem iluzji, na kt\u00f3rym walut\u0105 jest jojczenie i marudzenie.", "og": {"title": "Eliza Michalik o roku 2020: Polska jest w niebezpiecznym momencie, potrzebujemy prawdziwej politycznej walki, a nie marudzenia, cho\u0107by i pi\u0119knego", "description": "PiS naprawd\u0119 zmieni\u0142 polsk\u0105 polityk\u0119. Jedn\u0105 z przejaw\u00f3w tych zmian jest fakt, \u017ce je\u015bli jeste\u015b z opozycji i nie podoba ci si\u0119 co robi rz\u0105d, to\u2026 zaczynasz na to narzeka\u0107. Narzekasz i narzekasz tak d\u0142ugo, a\u017c uznasz, \u017ce do wszystkich dotar\u0142o, jak bardzo ci si\u0119 to nie podoba. A p\u00f3\u017aniej idziesz do domu z poczuciem, \u017ce tak si\u0119 nawalczy\u0142e\u015b o Polsk\u0119, \u017ce ju\u017c wi\u0119cej nic nie musisz robi\u0107. Dlatego, je\u015bli czego\u015b sobie jako obywatelka i dziennikarka \u017cycz\u0119 w 2020 roku, to tego, \u017ceby \u017cycie publiczne znowu zacz\u0119\u0142o by\u0107 prawdziwym starciem: partii, \u015bwiatopogl\u0105d\u00f3w, idei, a nie targowiskiem iluzji, na kt\u00f3rym walut\u0105 jest jojczenie i marudzenie.", "image": {"identifier": "https://ocdn.eu/pulscms-transforms/1/q8Kk9kqTURBXy9mZjM4ZDM2YmM2ZGUwYjgyOTlmZGM1MjgyYTQ2NTYwMi5qcGVnk5UDAAzNA8HNAhyTCaY3M2FlY2MGkwXNAjrNASyBoTAB/eliza-michalik.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-01 13:43:13+0100"}, "fb": {"pages": 185265414715}, "twitter": {"card": "summary_large_image", "description": "PiS naprawd\u0119 zmieni\u0142 polsk\u0105 polityk\u0119. Jedn\u0105 z przejaw\u00f3w tych zmian jest fakt, \u017ce je\u015bli jeste\u015b z opozycji i nie podoba ci si\u0119 co robi rz\u0105d, to\u2026 zaczynasz na to narzeka\u0107. Narzekasz i narzekasz tak d\u0142ugo, a\u017c uznasz, \u017ce do wszystkich dotar\u0142o, jak bardzo ci si\u0119 to nie podoba. A p\u00f3\u017aniej idziesz do domu z poczuciem, \u017ce tak si\u0119 nawalczy\u0142e\u015b o Polsk\u0119, \u017ce ju\u017c wi\u0119cej nic nie musisz robi\u0107. Dlatego, je\u015bli czego\u015b sobie jako obywatelka i dziennikarka \u017cycz\u0119 w 2020 roku, to tego, \u017ceby \u017cycie publiczne znowu zacz\u0119\u0142o by\u0107 prawdziwym starciem: partii, \u015bwiatopogl\u0105d\u00f3w, idei, a nie targowiskiem iluzji, na kt\u00f3rym walut\u0105 jest jojczenie i marudzenie.", "title": "Eliza Michalik o roku 2020: Polska jest w niebezpiecznym momencie, potrzebujemy prawdziwej politycznej walki, a nie marudzenia, cho\u0107by i pi\u0119knego", "site": "OnetWiadomosci", "image": "https://ocdn.eu/pulscms-transforms/1/3dRktkqTURBXy9mZjM4ZDM2YmM2ZGUwYjgyOTlmZGM1MjgyYTQ2NTYwMi5qcGVnkpUDAAzNA8HNAhyTBc0EsM0CWA"}}, "canonical_link": "https://wiadomosci.onet.pl/opinie/eliza-michalik-o-roku-2020-polska-jest-w-niebezpiecznym-momencie-potrzebujemy/xnjf7mt"}