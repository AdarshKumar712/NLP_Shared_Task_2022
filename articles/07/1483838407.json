{"source_url": "http://24kurier.pl", "url": "http://24kurier.pl/aktualnosci/kraj/prezydent-rp-andrzej-duda-wyglosil-noworoczne-oredzie/", "title": "Prezydent RP Andrzej Duda wyg\u0142osi\u0142 noworoczne or\u0119dzie", "top_image": "http://24kurier.pl/media/5391431/411695-_ryszard_pakieser.jpg", "meta_img": "http://24kurier.pl/media/5391431/411695-_ryszard_pakieser.jpg", "images": ["http://24kurier.pl/img/chwasty.png", "http://24kurier.pl/media/5389815/38d4ad28-139a-423a-a274-7b9b129d294d.jpg?anchor=center&mode=crop&width=134&height=81&rnd=132211363750000000", "http://24kurier.pl/media/5295978/411695-_ryszard_pakieser.jpg?center=0.21700879765395895,0.46111111111111114&mode=crop&width=134&height=81&rnd=131593636340000000", "http://24kurier.pl/files/reklama-stale-banery/morza-i-oceany-PNG-logo-325_80.png", "http://24kurier.pl/img/kurier_logo.png", "http://24kurier.pl/img/cyfrowy_ekurier13.png", "http://24kurier.pl/imagegen.ashx?image=/media/5391431/411695-_ryszard_pakieser.jpg&width=300&height=300&constrain=true", "http://24kurier.pl/Gazeta/kurierszcz120.jpg?v=20200101_05", "http://24kurier.pl/media/5391431/411695-_ryszard_pakieser.jpg", "http://24kurier.pl/media/5386082/net-19b20297.jpg?crop=0,0.081569275447244155,0,0.011016295543069843&cropmode=percentage&width=134&height=81&rnd=132214873950000000", "http://24kurier.pl/img/pap.png", "http://24kurier.pl/media/1335/kolodziejek.png", "http://24kurier.pl/media/5390830/1340754457.jpg?crop=0,0,0,0.094415562636256986&cropmode=percentage&width=134&height=81&rnd=132216769600000000", "http://24kurier.pl/img/przezgranice/Logo_2sen_wienbe_logo_hochrgb_2.jpg?width=160&", "http://24kurier.pl/media/5390772/24nasylwestra1.png", "http://24kurier.pl/media/5391046/net-epa08089837.jpg?anchor=center&mode=crop&width=134&height=81&rnd=132220013860000000", "http://24kurier.pl/img/przezgranice/Oderpartnerschaft_logo_11-2006.jpg?width=160&", "http://24kurier.pl/img/pogoda/mkch.png", "http://24kurier.pl/files/reklama-stale-banery/Azoty/AZOTY_banner_KurierSzcze_325x300__3.jpg", "http://www.gravatar.com/avatar/26b69f286a4ee20af9c860f841bebb0f?size=50", "http://24kurier.pl/img/przezgranice/20191114/de.jpg", "http://24kurier.pl/img/przezgranice/20191114/pl.jpg", "http://24kurier.pl/img/horoskop.png"], "movies": [], "text": "W 2020 r. niepodleg\u0142a Polska w zjednoczonej Europie, sprawnie rz\u0105dzona, b\u0119dzie umacnia\u0142a swoj\u0105 pozycj\u0119. Ufam, \u017ce to b\u0119dzie rok polskich zwyci\u0119stw, w kt\u00f3rym s\u0142owem najcz\u0119\u015bciej odmienianym b\u0119dzie \"sukces\" \u2013 m\u00f3wi\u0142 we wtorek prezydent Andrzej Duda w or\u0119dziu noworocznym.\n\n- Drodzy Rodacy, szanowni Pa\u0144stwo. \u017begnamy rok 2019. Jakim s\u0142owem mo\u017cemy go podsumowa\u0107? To s\u0142owo to \"energia\". Ambicja i zapa\u0142 Polak\u00f3w wci\u0105\u017c budz\u0105 podziw. Tempo wzrostu gospodarczego stawia nas w czo\u0142\u00f3wce pa\u0144stw europejskich. Kiedy rozmawiamy, s\u0142ysz\u0119 cz\u0119sto o wy\u017cszym poziomie \u017cycia polskich rodzin, o prze\u0142amaniu kolejnych barier niemo\u017cno\u015bci, o nowoczesnych rozwi\u0105zaniach i inwestycjach, tak\u017ce w zielon\u0105 energi\u0119, w czyst\u0105 wod\u0119 i czyste powietrze \u2013 m\u00f3wi\u0142 prezydent w wyg\u0142oszonym we wtorek wieczorem or\u0119dziu noworocznym.\n\nPodkre\u015bli\u0142, \u017ce innym s\u0142owem roku 2019 jest \"frekwencja\". - Rekordowa liczba g\u0142os\u00f3w oddanych w wyborach do Parlamentu Europejskiego oraz do Sejmu i Senatu, by\u0142a prawdziwym sukcesem polskiej demokracji. Wszyscy mo\u017cemy go sobie pogratulowa\u0107. Nasza obywatelska wsp\u00f3lnota ro\u015bnie w si\u0142\u0119, a wraz z ni\u0105 Rzeczpospolita \u2013 o\u015bwiadczy\u0142 prezydent.\n\nZaznaczy\u0142, \u017ce s\u0142owem 2019 roku jest tak\u017ce \"bezpiecze\u0144stwo\". - Mam wielk\u0105 satysfakcj\u0119, \u017ce uczestniczy\u0142em w negocjacjach, kt\u00f3rych efektem jest pog\u0142\u0119biona wsp\u00f3\u0142praca mi\u0119dzy cz\u0142onkami NATO oraz zwi\u0119kszona obecno\u015b\u0107 si\u0142 ameryka\u0144skich w Polsce \u2013 stwierdzi\u0142 Andrzej Duda.\n\nZaznaczy\u0142, \u017ce trwaj\u0105 zakupy najnowocze\u015bniejszego uzbrojenia dla Wojska Polskiego i wsp\u00f3lne \u0107wiczenia z naszymi sojusznikami. - Granice naszego kraju s\u0105 dobrze strze\u017cone \u2013 podkre\u015bli\u0142.\n\nPrezydent stwierdzi\u0142 te\u017c, \u017ce bezpiecze\u0144stwo energetyczne wzmocni\u0142y tegoroczne decyzje zapewniaj\u0105ce stabilne dostawy gazu ziemnego i ropy naftowej, a bezpiecze\u0144stwo socjalne zwi\u0119kszy\u0142o si\u0119 dzi\u0119ki wprowadzeniu takich \u015bwiadcze\u0144, jak trzynasta emerytura czy 500 plus ju\u017c na pierwsze dziecko.\n\n- Ufam, \u017ce b\u0119dzie to rok polskich zwyci\u0119stw, \u017ce tym s\u0142owem, kt\u00f3re b\u0119dziemy odmienia\u0107 najcz\u0119\u015bciej w roku 2020, b\u0119dzie s\u0142owo \"sukces\" \u2013 powiedzia\u0142 Andrzej Duda. Wyrazi\u0142 przekonanie, \u017ce \"niepodleg\u0142a Polska w zjednoczonej Europie, Polska sprawnie rz\u0105dzona, tak\u017ce w roku 2020 b\u0119dzie umacnia\u0142a swoj\u0105 siln\u0105 pozycj\u0119\".\n\nJak zapewnia\u0142, \"w stulecie wygranej bitwy warszawskiej 1920 roku przypomnimy zmagania, kt\u00f3re przes\u0105dzi\u0142y o wyniku wojny polsko-bolszewickiej \u2013 a tak\u017ce o losach \u015bwiata sto lat temu\".\n\nPrezydent przypomnia\u0142, \u017ce w 2020 roku \"czekaj\u0105 nas r\u00f3wnie\u017c wielkie sportowe emocje\". - Liczymy na zwyci\u0119stwa naszej reprezentacji podczas mistrzostw Europy w pi\u0142ce no\u017cnej oraz na medale polskich sportowc\u00f3w w czasie letnich igrzysk olimpijskich w Tokio. B\u0119dziemy kibicowa\u0107 bia\u0142o-czerwonym! \u2013 powiedzia\u0142.\n\nPrezydent z\u0142o\u017cy\u0142 \u017cyczenia noworoczne rodakom w kraju i zagranic\u0105. - \u017bycz\u0119, aby nowy rok przyni\u00f3s\u0142 Pa\u0144stwu wiele osobistych zwyci\u0119stw i sukces\u00f3w, aby spe\u0142ni\u0142y si\u0119 Pa\u0144stwa pragnienia i oczekiwania, aby powiod\u0142y si\u0119 wszelkie plany. Przyjmijcie Pa\u0144stwo \u017cyczenia zdrowia, rodzinnego szcz\u0119\u015bcia i dostatku. Niech wzajemna \u017cyczliwo\u015b\u0107 i uprzejmo\u015b\u0107 pomagaj\u0105 nam i\u015b\u0107 przez \u017cycie ze spokojem i pogod\u0105 ducha. Jeszcze raz wszystkiego najlepszego. Do siego roku \u2013 powiedzia\u0142 Andrzej Duda.\n\n(PAP)\n\nFot. Ryszard PAKIESER (archiwum)", "keywords": [], "meta_keywords": ["andrzej duda", "or\u0119dzie"], "tags": [], "authors": [], "publish_date": null, "summary": "", "article_html": "", "meta_description": "W 2020 r. niepodleg\u0142a Polska w zjednoczonej Europie, sprawnie rz\u0105dzona, b\u0119dzie umacnia\u0142a swoj\u0105 pozycj\u0119. Ufam, \u017ce to b\u0119dzie rok polskich zwyci\u0119stw, w kt\u00f3rym s\u0142owem najcz\u0119\u015bciej odmienianym b\u0119dzie \"sukces\"...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "W 2020 r. niepodleg\u0142a Polska w zjednoczonej Europie, sprawnie rz\u0105dzona, b\u0119dzie umacnia\u0142a swoj\u0105 pozycj\u0119. Ufam, \u017ce to b\u0119dzie rok polskich zwyci\u0119stw, w kt\u00f3rym s\u0142owem najcz\u0119\u015bciej odmienianym b\u0119dzie \"sukces\"...", "keywords": "andrzej duda,or\u0119dzie", "og": {"title": "Prezydent RP Andrzej Duda wyg\u0142osi\u0142 noworoczne or\u0119dzie", "type": "website", "url": "//24kurier.pl/aktualnosci/kraj/prezydent-rp-andrzej-duda-wyglosil-noworoczne-oredzie/", "image": "//24kurier.pl/media/5391431/411695-_ryszard_pakieser.jpg", "description": "W 2020 r. niepodleg\u0142a Polska w zjednoczonej Europie, sprawnie rz\u0105dzona, b\u0119dzie umacnia\u0142a swoj\u0105 pozycj\u0119. Ufam, \u017ce to b\u0119dzie rok polskich zwyci\u0119stw, w kt\u00f3rym s\u0142owem najcz\u0119\u015bciej odmienianym b\u0119dzie \"sukces\"..."}}, "canonical_link": "//24kurier.pl/aktualnosci/kraj/prezydent-rp-andrzej-duda-wyglosil-noworoczne-oredzie/"}