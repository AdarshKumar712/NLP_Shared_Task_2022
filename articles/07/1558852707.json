{"source_url": "https://www.haberler.com", "url": "https://www.haberler.com/sokaga-cikma-kisitlamasi-olanlarin-maaslari-13053832-haberi/", "title": "Soka\u011fa \u00e7\u0131kma k\u0131s\u0131tlamas\u0131 olanlar\u0131n maa\u015flar\u0131 evlerinde \u00f6denecek", "top_image": "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg", "meta_img": "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Soka\u011fa \u00e7\u0131kma k\u0131s\u0131tlamas\u0131 olanlar\u0131n maa\u015flar\u0131 evlerinde \u00f6denecek \u0130\u00e7i\u015fleri Bakanl\u0131\u011f\u0131n\u0131n valiliklere verdi\u011fi talimat kapsam\u0131nda 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar\u0131n maa\u015flar\u0131 evlerinde \u00f6denmeye ba\u015fland\u0131.\n\n\u0130\u00e7i\u015fleri Bakanl\u0131\u011f\u0131n\u0131n valiliklere verdi\u011fi talimat kapsam\u0131nda 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar\u0131n maa\u015flar\u0131 evlerinde \u00f6denmeye ba\u015fland\u0131.\n\nBakanl\u0131ktan yap\u0131lan a\u00e7\u0131klamaya g\u00f6re, yeni tip koronavir\u00fcs (Kovid-19) tedbirleri kapsam\u0131nda soka\u011fa \u00e7\u0131kma yasa\u011f\u0131 bulunanlar\u0131n maa\u015flar\u0131n\u0131 evlerinde alabilmeleri i\u00e7in valiliklere talimat g\u00f6nderildi.\n\nBu \u00e7er\u00e7evede Vak\u0131fbank, Halkbank, Ziraat Bankas\u0131, Denizbank ve PTT ile var\u0131lan mutabakat sonucu, valilikler ve kaymakaml\u0131klar koordinasyonunda soka\u011fa \u00e7\u0131kma yasa\u011f\u0131 olanlar\u0131n maa\u015f \u00f6demeleri evlerinde yap\u0131l\u0131yor.\n\n\u00d6demeler, \u00f6ncelikle banka g\u00f6revlileri arac\u0131l\u0131\u011f\u0131yla, banka g\u00f6revlilerinin yetersiz kald\u0131\u011f\u0131 yerlerde ise valilik ve kaymakaml\u0131klar koordinasyonundaki \"Vefa Sosyal Destek Grubu\"nca ger\u00e7ekle\u015ftiriliyor.\n\nEvden maa\u015f \u00f6demesi uygulamas\u0131na g\u00f6re, 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar evde \u00f6deme, havale-EFT talimat\u0131 konusundaki taleplerini valilik ve kaymakaml\u0131klara 112, 155 ve 156 numaral\u0131 telefonlar arac\u0131l\u0131\u011f\u0131yla iletiyor.\n\n\u015eubede iletilen talimata istinaden m\u00fc\u015fteri hesab\u0131ndan yetkili kamu g\u00f6revlisine \u00f6deme yap\u0131l\u0131yor. \u0130\u015flem tutar\u0131 kendisine teslim edilen banka g\u00f6revlisi ile yetkili kamu g\u00f6revlisi m\u00fc\u015fterilere i\u015flem tutar\u0131n\u0131 teslim ettikten sonra \u00f6demelerin yap\u0131ld\u0131\u011f\u0131na dair tutana\u011f\u0131 ilgili banka \u015fubesine teslim ederek s\u00fcreci tamaml\u0131yor.\n\nM\u00fc\u015fterinin adresinde bulunamamas\u0131 halinde tutar, yetkili kamu g\u00f6revlisi taraf\u0131ndan ilgili banka \u015fubelerine iade ediliyor.\n\nKaynak: AA", "keywords": [], "meta_keywords": ["Banka", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "\u0130\u00e7i\u015fleri Bakanl\u0131\u011f\u0131n\u0131n valiliklere verdi\u011fi talimat kapsam\u0131nda 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar\u0131n maa\u015flar\u0131 evlerinde \u00f6denmeye ba\u015fland\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130\u00e7i\u015fleri Bakanl\u0131\u011f\u0131n\u0131n valiliklere verdi\u011fi talimat kapsam\u0131nda 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar\u0131n maa\u015flar\u0131 evlerinde \u00f6denmeye ba\u015fland\u0131.", "keywords": "Banka, G\u00fcncel", "image": "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg", "robots": "index, follow", "medium": "news", "dateCreated": "2020-03-25T21:02:04+03:00", "dateUpdated": "2020-03-25T21:02:04+03:00", "msapplication-starturl": "https://www.haberler.com", "article": {"id": 13053832, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Banka, G\u00fcncel"}, "og": {"url": "https://www.haberler.com/sokaga-cikma-kisitlamasi-olanlarin-maaslari-13053832-haberi/", "site_name": "Haberler.com", "locale": "tr_TR", "type": "article", "title": "Soka\u011fa \u00e7\u0131kma k\u0131s\u0131tlamas\u0131 olanlar\u0131n maa\u015flar\u0131 evlerinde \u00f6denecek", "description": "\u0130\u00e7i\u015fleri Bakanl\u0131\u011f\u0131n\u0131n valiliklere verdi\u011fi talimat kapsam\u0131nda 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar\u0131n maa\u015flar\u0131 evlerinde \u00f6denmeye ba\u015fland\u0131.", "image": {"identifier": "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg", "secure_url": "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/sokaga-cikma-kisitlamasi-olanlarin-maaslari-13053832-haberi/", "card": "summary_large_image", "site": "Haberler", "title": "Soka\u011fa \u00e7\u0131kma k\u0131s\u0131tlamas\u0131 olanlar\u0131n maa\u015flar\u0131 evlerinde \u00f6denecek", "description": "\u0130\u00e7i\u015fleri Bakanl\u0131\u011f\u0131n\u0131n valiliklere verdi\u011fi talimat kapsam\u0131nda 65 ya\u015f ve \u00fcst\u00fc ile kronik rahats\u0131zl\u0131\u011f\u0131 olanlar\u0131n maa\u015flar\u0131 evlerinde \u00f6denmeye ba\u015fland\u0131.", "image": "https://foto.haberler.com/haber/2020/03/25/sokaga-cikma-kisitlamasi-olanlarin-maaslari-13053832_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/sokaga-cikma-kisitlamasi-olanlarin-maaslari-13053832-haberi/"}