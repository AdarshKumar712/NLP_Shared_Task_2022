{"source_url": "https://www.yenialanya.com", "url": "https://www.yenialanya.com/alanya/bakan-cavusoglu-el-verdi-alanya-daki-kiz-iran-daki-ailesine-h404472.html", "title": "Bakan \u00c7avu\u015fo\u011flu el verdi! Alanya'daki k\u0131z \u0130ran'daki ailesine kavu\u015ftu", "top_image": "https://www.yenialanya.com/images/resize/100/600x315/haberler/2020/03/bakan-cavusoglu-el-verdi-alanya-daki-kiz-iran-daki-ailesine-kavustu_492bb.jpg", "meta_img": "https://www.yenialanya.com/images/resize/100/600x315/haberler/2020/03/bakan-cavusoglu-el-verdi-alanya-daki-kiz-iran-daki-ailesine-kavustu_492bb.jpg", "images": ["https://www.yenialanya.com/images/upload/45_1.jpg", "https://www.yenialanya.com/thumb.php?src=https://www.yenialanya.com/images/banner/whatsapp-haber-ihbar-hatti_1.png&w=300&h=125&q=80", "https://www.yenialanya.com/images/resize/100/600x315/haberler/2020/03/bakan-cavusoglu-el-verdi-alanya-daki-kiz-iran-daki-ailesine-kavustu_492bb.jpg", "https://www.yenialanya.com/images/banner/Alanya_Logo_51._YYl_son.jpeg", "https://www.yenialanya.com/images/banner/OBA-1221.gif", "https://www.yenialanya.com/thumb.php?src=https://www.yenialanya.com/images/banner/VIP_FABRIK_WEB.jpg&w=120&h=450&q=80", "https://www.yenialanya.com/thumb.php?src=https://www.yenialanya.com/images/banner/web-pro-tasarim.jpg&w=300&h=300&q=80", "https://www.facebook.com/tr?id=282112732282425&ev=PageView\r\n\r\n\r\n\r\n&noscript=1", "https://www.yenialanya.com/thumb.php?src=https://www.yenialanya.com/images/banner/bf7babd3-e4fd-43fb-9812-a52fbbb72bb1.jpg&w=625&h=102&q=80", "https://www.yenialanya.com/images/banner/kaleici1.jpg", "https://www.yenialanya.com/images/banner/120x450_alanya_emlak_yeni_alanya.gif", "https://www.yenialanya.com/thumb.php?src=https://www.yenialanya.com/images/banner/gunsu.jpg&w=120&h=450&q=80", "https://mc.yandex.ru/watch/18692905", "https://www.yenialanya.com/images/banner/625x120.jpg", "https://www.yenialanya.com/thumb.php?src=https://www.yenialanya.com/images/banner/lonicera.jpg&w=120&h=452&q=80", "https://www.yenialanya.com/images/banner/site_reklam.jpg", "https://www.yenialanya.com/_themes/hs-elegant/images/space.png", "https://www.yenialanya.com/thumb.php?src=https://www.yenialanya.com/images/banner/modern_banner_alanya.jpg&w=300&h=250&q=80"], "movies": [], "text": "\u0130N\u015eAAT malzemeleri \u00fcreticisi \u0130ranl\u0131 Pahram ve Melihe Ko\u015ftinetikho\u015fa \u00e7ifti, 1,5 y\u0131l \u00f6nce Alanya'ya yerle\u015fmi\u015f; yerle\u015fik yabanc\u0131lara verilen oturma izninde, \u0130ran vatanda\u015flar\u0131na m\u00fclk edinme zorunlulu\u011fu getirilince, \u00e7ift \u0130ran'daki m\u00fclklerini sat\u0131p, Alanya'dan ev almaya karar vermi\u015flerdi. Kar\u0131-koca, \u0130ran'daki gayrimenkullerine al\u0131c\u0131 \u00e7\u0131k\u0131nca da 9 \u015eubat g\u00fcn\u00fc, kan hastal\u0131\u011f\u0131 olan k\u0131zlar\u0131 Soru\u015fa'y\u0131, piyano hocas\u0131 \u0130ranl\u0131 m\u00fczisyen Siyave\u015f Shahani ile e\u015fi Esin \u0130peko\u011flu Shahani'ye emanet edip, 3 g\u00fcnl\u00fc\u011f\u00fcne \u00fclkelerine gitmi\u015flerdi. Ancak 12 \u015eubat g\u00fcn\u00fc geri d\u00f6nmeyi planlayan \u00e7ift, \u0130ran'da 'yurt d\u0131\u015f\u0131ndan geldikleri' gerek\u00e7esiyle 14 g\u00fcn karantinaya al\u0131nm\u0131\u015flard\u0131. Karantina s\u00fcrelerinin dolmas\u0131n\u0131n ard\u0131ndan da T\u00fcrkiye, 2 \u00fclke aras\u0131ndaki s\u0131n\u0131r kap\u0131lar\u0131n\u0131 kapatm\u0131\u015f, kar\u0131-kocan\u0131n T\u00fcrkiye'ye giri\u015flerine izin verilmemi\u015fti. Soru\u015fa Ko\u015ftinetikho\u015fa'n\u0131n ayl\u0131k tedavisi ise anne-baban\u0131n izin belgesi olmad\u0131\u011f\u0131 i\u00e7in yap\u0131lamam\u0131\u015f, k\u00fc\u00e7\u00fck k\u0131z\u0131n tedavisi i\u00e7in t\u00fcm kap\u0131lar\u0131 \u00e7alan Shahani \u00e7ifti, Soru\u015fa'n\u0131n ya ailesinin yan\u0131na g\u00f6nderilmesi ya da anne-baban\u0131n yurda al\u0131nmas\u0131 i\u00e7in yetkililerden yard\u0131m istemi\u015flerdi.\n\nYARDIM \u00c7I\u011eLI\u011eI KAR\u015eILIK BULDU\n\nK\u00fc\u00e7\u00fck Soru\u015fa, Cumhurba\u015fkan\u0131 Recep Tayyip Erdo\u011fan ile D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu'na seslenerek \"Tayyip Amca, Mevl\u00fct Amca, l\u00fctfen beni aileme kavu\u015fturun. Ailemi \u00e7ok \u00f6zledim. Ak\u015famlar\u0131 onlar i\u00e7in a\u011fl\u0131yorum. Ailem \u00e7ok \u00fczg\u00fcn. Benim daha \u00f6nce a\u011fabeyim \u00f6ld\u00fc, benim de rahats\u0131zl\u0131\u011f\u0131m var. L\u00fctfen ailemi bana getirin ya da beni oraya g\u00f6nderin\" diye yard\u0131m istemi\u015fti. Soru\u015fa\u2019n\u0131n yard\u0131m \u00e7a\u011fr\u0131s\u0131na Alanyal\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu kay\u0131ts\u0131z kalmad\u0131. Aile d\u00fcn k\u0131zlar\u0131na kavu\u015ftu. Kurulan ileti\u015fim sayesinde konuya dahil olan Bakan \u00c7avu\u015fo\u011flu gereken talimatlar\u0131 verdi. \u0130ranl\u0131 \u00e7ocuk Esendere (Hakkari) S\u0131n\u0131r Kap\u0131s\u0131\u2019ndan \u00e7\u0131k\u0131\u015f yaparak ailesine teslim edildi. Ge\u00e7i\u015f, D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu'nun talimat\u0131yla g\u00fcvenlikli bir \u015fekilde ger\u00e7ekle\u015fti. Aile s\u00fcre\u00e7te kendilerine destek veren \u00c7avu\u015fo\u011flu\u2019na te\u015fekk\u00fcr etti. (HABER MERKEZ\u0130)", "keywords": [], "meta_keywords": ["Mevl\u00fct \u00c7avu\u015fo\u011flu", "alanya son haber", "alanya haberler", "alanya son dakika", "Alanya Haber", "aile", "\u0130ran", "Alanya", "bakan \u00e7avu\u015fo\u011flu"], "tags": [], "authors": ["Yeni Alanya Gazetesi. Alanyanin Haber Si\u0307tesi\u0307", "Di\u0307m Medya", "Alanya News."], "publish_date": null, "summary": "", "article_html": "", "meta_description": "Gayrimenkullerini elden \u00e7\u0131karmak i\u00e7in 8 ya\u015f\u0131ndaki k\u0131zlar\u0131n\u0131 piyano hocas\u0131na emanet ederek gittikleri \u0130ran'dan koronavir\u00fcs nedeniyle d\u00f6nemeyen \u0130ranl\u0131 \u00e7ift, Alanyal\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu'nun giri\u015fimleriyle bu s\u00fcre\u00e7te ayr\u0131 kald\u0131klar\u0131 k\u0131zlar\u0131na kavu\u015ftu", "meta_lang": "tr", "meta_favicon": "https://www.yenialanya.com/images/banner/favicon.ico", "meta_data": {"description": "Gayrimenkullerini elden \u00e7\u0131karmak i\u00e7in 8 ya\u015f\u0131ndaki k\u0131zlar\u0131n\u0131 piyano hocas\u0131na emanet ederek gittikleri \u0130ran'dan koronavir\u00fcs nedeniyle d\u00f6nemeyen \u0130ranl\u0131 \u00e7ift, Alanyal\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu'nun giri\u015fimleriyle bu s\u00fcre\u00e7te ayr\u0131 kald\u0131klar\u0131 k\u0131zlar\u0131na kavu\u015ftu", "keywords": "Mevl\u00fct \u00c7avu\u015fo\u011flu, alanya son haber, alanya haberler, alanya son dakika, Alanya Haber, aile, \u0130ran, Alanya, bakan \u00e7avu\u015fo\u011flu", "news_keywords": "Mevl\u00fct \u00c7avu\u015fo\u011flu, alanya son haber, alanya haberler, alanya son dakika, Alanya Haber, aile, \u0130ran, Alanya, bakan \u00e7avu\u015fo\u011flu", "author": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "developer": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "designer": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "title": "Bakan \u00c7avu\u015fo\u011flu el verdi! Alanya'daki k\u0131z \u0130ran'daki ailesine kavu\u015ftu", "description": "Gayrimenkullerini elden \u00e7\u0131karmak i\u00e7in 8 ya\u015f\u0131ndaki k\u0131zlar\u0131n\u0131 piyano hocas\u0131na emanet ederek gittikleri \u0130ran'dan koronavir\u00fcs nedeniyle d\u00f6nemeyen \u0130ranl\u0131 \u00e7ift, Alanyal\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu'nun giri\u015fimleriyle bu s\u00fcre\u00e7te ayr\u0131 kald\u0131klar\u0131 k\u0131zlar\u0131na kavu\u015ftu", "image": {"identifier": "https://www.yenialanya.com/images/resize/100/600x315/haberler/2020/03/bakan-cavusoglu-el-verdi-alanya-daki-kiz-iran-daki-ailesine-kavustu_492bb.jpg", "type": "image/jpeg", "width": 637, "height": 332}, "type": "article", "url": "https://www.yenialanya.com/alanya/bakan-cavusoglu-el-verdi-alanya-daki-kiz-iran-daki-ailesine-h404472.html"}, "twitter": {"card": "summary_large_image", "url": "http://www.yenialanya.com/alanya/bakan-cavusoglu-el-verdi-alanya-daki-kiz-iran-daki-ailesine-h404472.html", "domain": "https://www.yenialanya.com/", "site": "yenialanya", "title": "Bakan \u00c7avu\u015fo\u011flu el verdi! Alanya'daki k\u0131z \u0130ran'daki ailesine kavu\u015ftu", "description": "Gayrimenkullerini elden \u00e7\u0131karmak i\u00e7in 8 ya\u015f\u0131ndaki k\u0131zlar\u0131n\u0131 piyano hocas\u0131na emanet ederek gittikleri \u0130ran\u2019dan koronavir\u00fcs nedeniyle d\u00f6nemeyen \u0130ranl\u0131 \u00e7ift, Alanyal\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu\u2019nun giri\u015fimleriyle bu s\u00fcre\u00e7te ayr\u0131 kald\u0131klar\u0131 k\u0131zlar\u0131na kavu\u015ftu", "image": {"src": "https://www.yenialanya.com/images/haberler/2020/03/bakan-cavusoglu-el-verdi-alanya-daki-kiz-iran-daki-ailesine-kavustu_492bb.jpg"}}, "dc.language": "tr", "dc.source": "https://www.yenialanya.com/", "dc.title": "Bakan \u00c7avu\u015fo\u011flu el verdi! Alanya'daki k\u0131z \u0130ran'daki ailesine kavu\u015ftu", "dc.keywords": "Mevl\u00fct \u00c7avu\u015fo\u011flu, alanya son haber, alanya haberler, alanya son dakika, Alanya Haber, aile, \u0130ran, Alanya, bakan \u00e7avu\u015fo\u011flu", "dc.description": "Gayrimenkullerini elden \u00e7\u0131karmak i\u00e7in 8 ya\u015f\u0131ndaki k\u0131zlar\u0131n\u0131 piyano hocas\u0131na emanet ederek gittikleri \u0130ran'dan koronavir\u00fcs nedeniyle d\u00f6nemeyen \u0130ranl\u0131 \u00e7ift, Alanyal\u0131 D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu'nun giri\u015fimleriyle bu s\u00fcre\u00e7te ayr\u0131 kald\u0131klar\u0131 k\u0131zlar\u0131na kavu\u015ftu", "fb": {"pages": 201227749894443}}, "canonical_link": "https://www.yenialanya.com/alanya/bakan-cavusoglu-el-verdi-alanya-daki-kiz-iran-daki-ailesine-h404472.html"}