{"source_url": "https://www.mynet.com", "url": "https://www.mynet.com/cocuklar-40-gun-sonra-evlerinden-sokaga-cikti-110106515529", "title": "\u00c7ocuklar 40 G\u00fcn Sonra Evlerinden Soka\u011fa \u00c7\u0131kt\u0131", "top_image": "https://imgrosetta.mynet.com.tr/file/11991244/700x400.jpg", "meta_img": "https://imgrosetta.mynet.com.tr/file/11991244/700x400.jpg", "images": ["https://img7.mynet.com/anasayfa/special-pages/mynet-logo-evdekal-v3.png", "https://imgrosetta.mynet.com.tr/file/11991244/728xauto.jpg", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "https://img7.mynet.com.tr/haber/rosetta/voa-title.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://imgrosetta.mynet.com.tr/file/11991244/700x400.jpg", "https://img7.mynet.com.tr/haber/rosetta/voa-footer.png", "https://img7.mynet.com/rosetta/services/static/google-news.svg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw=="], "movies": [], "text": "\u00c7ocu\u011funu parka getiren kamu \u00e7al\u0131\u015fan\u0131 Hatice Do\u011fan, \u00e7ocuklar\u0131n ev i\u00e7inde ko\u015fup oynamak istediklerini, kapal\u0131 ortamda kalmaktan anksiyete \u00e7\u0131kmaya ba\u015flad\u0131\u011f\u0131n\u0131 ve \u00e7ocuklar\u0131 i\u00e7eride tutarken kom\u015fulara rahats\u0131zl\u0131k vermemeye \u00e7al\u0131\u015f\u0131rken \u00e7ok yorulduklar\u0131n\u0131 belirtti. Hatice Do\u011fan bununla birlikte Ankara sokaklar\u0131n\u0131n \u00e7ocuklar\u0131n sesleriyle \u2018c\u0131v\u0131l c\u0131v\u0131l\u2019 oldu\u011funu s\u00f6yleyerek, \u201c\u00c7ocuklar\u0131 g\u00f6rd\u00fck\u00e7e hayat\u0131n devam etti\u011fini, umudun devam etti\u011fini g\u00f6rd\u00fcm. \u0130lk kez bug\u00fcn ayn\u0131 anda bu kadar fazla \u00e7ocu\u011fu sokakta g\u00f6rd\u00fcm. Koca bir bahar\u0131 ka\u00e7\u0131rd\u0131k ama sonraki baharlar daha bir g\u00fczel olacak\u201d dedi.\n\nVOA T\u00fcrk\u00e7e, Ankara\u2019da aileler ve \u00e7ocuklarla konu\u015ftu. Aileler k\u0131s\u0131tlamalar\u0131n art\u0131k uzun s\u00fcrmemesini diliyorlar. \u00d6zellikle 65 ya\u015f ve \u00fczeri vatanda\u015flara uygulanan izinlerin \u00e7ocuklar i\u00e7in de olmas\u0131n\u0131 isteyen aileler, \u00e7ocuklar\u0131 uzun s\u00fcre evde tutman\u0131n bir\u00e7ok sorunu beraberinde getirdi\u011fini s\u00f6ylediler.\n\n65 ya\u015f ve \u00fczeri vatanda\u015flara verilen izinlerin \u00e7ocuklar i\u00e7in de verilmesi gerekti\u011fini s\u00f6yleyen Hatice Do\u011fan VOA T\u00fcrk\u00e7e\u2019ye, \u201cBu hafta sonu 4 g\u00fcn yasak var. Art\u0131k yeti\u015fkin insanlar da evde kalmakta zorlan\u0131yorlar. \u00c7ocuklar\u0131 art\u0131k evde tutmak ger\u00e7ekten zorla\u015ft\u0131. Kesme, yap\u0131\u015ft\u0131rma, boyama yap\u0131yoruz, uzaktan e\u011fitim \u00f6rg\u00fcn e\u011fitim gibi olmuyor. \u00c7ocuklar\u0131 konsantrasyona sokmakta zorlan\u0131yoruz. Hi\u00e7 de\u011filse kontroll\u00fc bir serbestlik olabilirse iki saat, yetkililer bu talebimizi de\u011ferlendirirlerse seviniriz\u201d a\u00e7\u0131klamas\u0131n\u0131 yapt\u0131.\n\n40 g\u00fcn s\u00fcren k\u0131s\u0131tlamada \u00e7ocuklar\u0131na salg\u0131n hastal\u0131\u011f\u0131n tehlikeli oldu\u011funu anlatmakta zorlanmad\u0131klar\u0131n\u0131 belirten bir ba\u015fka anne ise, \u201c\u0130ki ay gibi bir s\u00fcrede evde tutmak, hele ki enerji yuma\u011f\u0131 halindeyken \u00e7ok zor oldu bizim i\u00e7in\u201d diyor. Aileler \u00e7ocuklar\u0131na salg\u0131n hastal\u0131\u011f\u0131 anlatmak i\u00e7in \u2018vir\u00fcs var, mikrop var, hasta oluruz diyoruz, hasta oluruz hi\u00e7 \u00e7\u0131kamay\u0131z diyoruz, anl\u0131yorlar\u2019 diyerek durumu bilmelerini sa\u011flad\u0131klar\u0131n\u0131 a\u00e7\u0131klad\u0131lar. \u00c7ocuklar\u0131n birbirlerini, d\u0131\u015far\u0131da oyun oynamay\u0131 \u00f6zlediklerini s\u00f6yleyen aileler, \u201c\u015eu an yap\u0131labilecek bir \u015fey yok, her \u015fey olmas\u0131 gerekti\u011fi gibi oldu. \u015eikayet etti\u011fimiz bir durum olmad\u0131 ancak belki bundan sonra biraz gev\u015feme olabilir. Anne ve babalar\u0131n da bir limiti var doluyorsunuz art\u0131k. Bundan sonras\u0131 belki iyi olur b\u00f6yle uygulama\u201d diyerek yetkililere seslendiler.\n\nKontroll\u00fc normalle\u015fme plan\u0131na g\u00f6re, 15-20 ya\u015f grubu ise, 15 May\u0131s, Cuma g\u00fcn\u00fc saat 11.00 ile 15.00 saatleri aras\u0131nda d\u0131\u015far\u0131 \u00e7\u0131kabilecek.\n\n", "keywords": [], "meta_keywords": ["\u00c7ocuklar", "40", "G\u00fcn", "Sonra", "Evlerinden", "Soka\u011fa", "\u00c7\u0131kt\u0131"], "tags": [], "authors": [], "publish_date": null, "summary": "", "article_html": "", "meta_description": "Corona salg\u0131n\u0131 \u00f6nlemleri kapsam\u0131nda 4 Nisan\u2019da 0-14 ya\u015f grubu i\u00e7in devreye sokulan soka\u011fa \u00e7\u0131kma k\u0131s\u0131tlamas\u0131, 40 g\u00fcn sonra 4 saatli\u011fine kald\u0131r\u0131ld\u0131. 13 May\u0131s'ta saat 11.00'de ba\u015flayan izin 15.00 itibar\u0131yla sona erdi. VOA T\u00fcrk\u00e7e'ye konu\u015fan aileler \u00e7ocuklara daha fazla izin verilmesini istiyor", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "Corona salg\u0131n\u0131 \u00f6nlemleri kapsam\u0131nda 4 Nisan\u2019da 0-14 ya\u015f grubu i\u00e7in devreye sokulan soka\u011fa \u00e7\u0131kma k\u0131s\u0131tlamas\u0131, 40 g\u00fcn sonra 4 saatli\u011fine kald\u0131r\u0131ld\u0131. 13 May\u0131s'ta saat 11.00'de ba\u015flayan izin 15.00 itibar\u0131yla sona erdi. VOA T\u00fcrk\u00e7e'ye konu\u015fan aileler \u00e7ocuklara daha fazla izin verilmesini istiyor", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "\u00c7ocuklar, 40, G\u00fcn, Sonra, Evlerinden, Soka\u011fa, \u00c7\u0131kt\u0131", "news_keywords": "\u00c7ocuklar, 40, G\u00fcn, Sonra, Evlerinden, Soka\u011fa, \u00c7\u0131kt\u0131, \u00c7ocuklar 40 G\u00fcn Sonra Evlerinden Soka\u011fa \u00c7\u0131kt\u0131", "og": {"site_name": "Mynet Haber", "locale": "tr", "url": "https://www.mynet.com/cocuklar-40-gun-sonra-evlerinden-sokaga-cikti-110106515529", "type": "article", "title": "\u00c7ocuklar 40 G\u00fcn Sonra Evlerinden Soka\u011fa \u00c7\u0131kt\u0131", "description": "Corona salg\u0131n\u0131 \u00f6nlemleri kapsam\u0131nda 4 Nisan\u2019da 0-14 ya\u015f grubu i\u00e7in devreye sokulan soka\u011fa \u00e7\u0131kma k\u0131s\u0131tlamas\u0131, 40 g\u00fcn sonra 4 saatli\u011fine kald\u0131r\u0131ld\u0131. 13 May\u0131s'ta saat 11.00'de ba\u015flayan izin 15.00 itibar\u0131yla sona erdi. VOA T\u00fcrk\u00e7e'ye konu\u015fan aileler \u00e7ocuklara daha fazla izin verilmesini istiyor", "image": "https://imgrosetta.mynet.com.tr/file/11991244/700x400.jpg"}, "twitter": {"card": "summary_large_image", "site": "@HaberMynet", "title": "\u00c7ocuklar 40 G\u00fcn Sonra Evlerinden Soka\u011fa \u00c7\u0131kt\u0131", "description": "Corona salg\u0131n\u0131 \u00f6nlemleri kapsam\u0131nda 4 Nisan\u2019da 0-14 ya\u015f grubu i\u00e7in devreye sokulan soka\u011fa \u00e7\u0131kma k\u0131s\u0131tlamas\u0131, 40 g\u00fcn sonra 4 saatli\u011fine kald\u0131r\u0131ld\u0131. 13 May\u0131s'ta saat 11.00'de ba\u015flayan izin 15.00 itibar\u0131yla sona erdi. VOA T\u00fcrk\u00e7e'ye konu\u015fan aileler \u00e7ocuklara daha fazla izin verilmesini istiyor", "image": "https://imgrosetta.mynet.com.tr/file/11991244/700x400.jpg"}}, "canonical_link": "https://www.mynet.com/cocuklar-40-gun-sonra-evlerinden-sokaga-cikti-110106515529"}