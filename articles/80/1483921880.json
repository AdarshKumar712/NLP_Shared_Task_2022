{"source_url": "https://wroclaw.onet.pl", "url": "https://wroclaw.onet.pl/nowy-rok-2020-pozary-zatrucia-czadem-silny-wiatr-straz-pozarna-podaje-statystyki/lf2smte", "title": "Sylwester 2019. Stra\u017c Po\u017carna: to by\u0142a niespokojna i pracowita noc", "top_image": "https://ocdn.eu/pulscms-transforms/1/Ev0k9kuTURBXy9lZWE4NzhjZS1kZDVhLTQ2ZTctOTc3Mi0zYmI4Yzk4NmJhNzguanBlZ5OVAwDNAenNFcDNDD2TCaYyNWIyOTEGkwXNAjrNASyBoTAB/.jpg", "meta_img": "https://ocdn.eu/pulscms-transforms/1/Ev0k9kuTURBXy9lZWE4NzhjZS1kZDVhLTQ2ZTctOTc3Mi0zYmI4Yzk4NmJhNzguanBlZ5OVAwDNAenNFcDNDD2TCaYyNWIyOTEGkwXNAjrNASyBoTAB/.jpg", "images": ["https://ocdn.eu/pulscms-transforms/1/bm1k9kuTURBXy9lZWE4NzhjZS1kZDVhLTQ2ZTctOTc3Mi0zYmI4Yzk4NmJhNzguanBlZ5OVAwDNAenNFcDNDD2TBc0DFM0BvJMJpjI1YjI5MQaBoTAB/.jpg", "https://ocdn.eu/weather/weather_state_icons/2.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/wiadomosciucs/static/logo2017svg/desktop/logo_wroclaw.svg", "https://ocdn.eu/pulscms-transforms/1/Ev0k9kuTURBXy9lZWE4NzhjZS1kZDVhLTQ2ZTctOTc3Mi0zYmI4Yzk4NmJhNzguanBlZ5OVAwDNAenNFcDNDD2TCaYyNWIyOTEGkwXNAjrNASyBoTAB/.jpg"], "movies": [], "text": "Jak poinformowa\u0142 rzecznik komendanta g\u0142\u00f3wnego PSP w Sylwestra i pierwsze sze\u015b\u0107 godzin Nowego Roku stra\u017cacy wyje\u017cd\u017cali do r\u00f3\u017cnego rodzaju zdarze\u0144 2092 razy, w tym do 1246 po\u017car\u00f3w, w kt\u00f3rych zgin\u0119\u0142y dwie osoby a 12 innych zosta\u0142o rannych oraz do 686 miejscowych zagro\u017ce\u0144 i 160 alarm\u00f3w fa\u0142szywych.\n\nDo najtragiczniejszych po\u017car\u00f3w dosz\u0142o we wtorek w \u0141a\u0144cucie i Ostrowi Mazowieckiej. W \u0141a\u0144cucie po godz. 21 jedna osoba zgin\u0119\u0142a w budynku jednorodzinnym. Kolejna osoba zgin\u0119\u0142a po godz. 23 w Ostrowi Mazowieckiej w po\u017carze, do kt\u00f3rego dosz\u0142o w nieu\u017cytkowanym budynku handlowym. Jak zaznaczy\u0142 Fr\u0105tczak przyczyny tych po\u017car\u00f3w nie s\u0105 jeszcze znane.\n\nZ danych przekazanych przez KG PSP wynika r\u00f3wnie\u017c, \u017ce 83 razy stra\u017cacy interweniowali w zwi\u0105zku z silnym wiatrem - g\u0142\u00f3wnie na Pomorzu, Mazowszu i na Warmii i Mazurach.\n\n17 interwencji dotyczy\u0142o tlenku w\u0119gla. W wyniku podtrucia tlenkiem w\u0119gla jedna osoba zmar\u0142a, a sze\u015b\u0107 innych os\u00f3b trafi\u0142o do szpitali. Ofiara \u015bmiertelna zatrucia czadem to mieszkaniec Mys\u0142owic. Wraz z nim tlenkiem w\u0119gla podtru\u0142y si\u0119 jeszcze dwie osoby, kt\u00f3re przebywa\u0142y w tym samym mieszkaniu.\n\nJak informuje PSP od 1 pa\u017adziernika stra\u017cacy w zwi\u0105zku z tlenkiem w\u0119gla interweniowali 1530 razy. 734 osoby uleg\u0142y podtruciu i wymaga\u0142y hospitalizacji, za\u015b 21 zmar\u0142o.\n\nW Warszawie, w sylwestra i pierwsze sze\u015b\u0107 godzin Nowego Roku stra\u017cacy interweniowali \u0142\u0105cznie 119 razy; dosz\u0142o do 50 po\u017car\u00f3w, z czego 39 powsta\u0142o od \u015brodk\u00f3w pirotechnicznych.\n\nZ danych statystycznych wynika, \u017ce w czasie tegorocznego Sylwestra i pierwszych godzin Nowego roku dosz\u0142o do wi\u0119kszej o kilkaset liczny po\u017car\u00f3w. Tylko we wtorek - w ci\u0105gu ca\u0142ej doby - jak zaznaczaj\u0105 stra\u017cacy - dosz\u0142o do prawie 595 po\u017car\u00f3w, za\u015b w ci\u0105gu pierwszych sze\u015bciu godzin Nowego Roku do 651 po\u017car\u00f3w.\n\n- To by\u0142a bardzo niespokojna i pracowita noc. \u0141\u0105czna liczba 1246 po\u017car\u00f3w na pewno zasmuca i pora\u017ca - powiedzia\u0142 rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak. Doda\u0142, \u017ce w tym samym okresie ubieg\u0142ego roku dosz\u0142o do 1666 zdarze\u0144, z czego 825 stanowi\u0142y po\u017cary.", "keywords": [], "meta_keywords": [""], "tags": [], "authors": [], "publish_date": "Wed Jan  1 10:10:50 2020", "summary": "", "article_html": "", "meta_description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak.", "meta_lang": "pl", "meta_favicon": "", "meta_data": {"DC.Identifier": "81a4c06b-a594-4f68-a281-8b419894a549", "pkg-uuid": "81a4c06b-a594-4f68-a281-8b419894a549", "detailType": "article", "serviceUuid": "af63a2fd-568c-462c-bbf1-ca4ca8f64be2", "description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak.", "og": {"title": "Sylwester 2019. Stra\u017c Po\u017carna: to by\u0142a niespokojna i pracowita noc", "description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak.", "image": {"identifier": "https://ocdn.eu/pulscms-transforms/1/Ev0k9kuTURBXy9lZWE4NzhjZS1kZDVhLTQ2ZTctOTc3Mi0zYmI4Yzk4NmJhNzguanBlZ5OVAwDNAenNFcDNDD2TCaYyNWIyOTEGkwXNAjrNASyBoTAB/.jpg", "width": 570, "height": 300, "type": "image/jpeg"}, "url": "https://wiadomosci.onet.pl/kraj/nowy-rok-2020-pozary-zatrucia-czadem-silny-wiatr-straz-pozarna-podaje-statystyki/2jwx0k1", "type": "article", "site_name": "Onet Wroc\u0142aw", "locale": "pl_PL"}, "article": {"published_time": "2020-01-01 10:10:50+0100"}, "twitter": {"card": "summary_large_image", "description": "Ostatniego dnia starego roku oraz przez pierwsze sze\u015b\u0107 godzin Nowego Roku dosz\u0142o do 1246 po\u017car\u00f3w, w kt\u00f3rych zgin\u0119\u0142y dwie osoby, a 12 zosta\u0142o rannych - przekaza\u0142 rzecznik komendanta g\u0142\u00f3wnego Pa\u0144stwowej Stra\u017cy Po\u017carnej st. bryg. Pawe\u0142 Fr\u0105tczak.", "title": "Sylwester 2019. Stra\u017c Po\u017carna: to by\u0142a niespokojna i pracowita noc", "image": "https://ocdn.eu/pulscms-transforms/1/6pFktkuTURBXy9lZWE4NzhjZS1kZDVhLTQ2ZTctOTc3Mi0zYmI4Yzk4NmJhNzguanBlZ5KVAwDNAenNFcDNDD2TBc0EsM0CWA"}}, "canonical_link": "https://wiadomosci.onet.pl/kraj/nowy-rok-2020-pozary-zatrucia-czadem-silny-wiatr-straz-pozarna-podaje-statystyki/2jwx0k1"}