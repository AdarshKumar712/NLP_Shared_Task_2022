{"source_url": "https://web.archive.org", "url": "https://web.archive.org/web/20200404052409id_/https://www.wnp.pl/rynki-zagraniczne/bialorus-lukaszenka-o-smierci-na-covid-19-i-wyborach-prezydenckich-aktualizacja,383607.html", "title": "Bia\u0142oru\u015b: \u0141ukaszenka o \u015bmierci na Covid-19 i wyborach prezydenckich (aktualizacja)", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://i.wnp.pl/d/36/57/50/365750_r0_300.jpg", "https://i.wnp.pl/d/32/74/03/327403_r2_300.jpg", "https://www.wnp.pl/images/2019/icons/tw-red.png", "https://www.wnp.pl/images/logotypes/partners/eib_big.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://i.wnp.pl/d/37/33/42/373342_r2_300.jpg", "https://i.wnp.pl/d/37/75/51/377551_r2_300.jpg", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://i.wnp.pl/d/37/73/26/377326_r0_300.jpg", "https://www.wnp.pl/images/logotypes/partners/veolia.gif", "https://web.archive.org/images/icons/cookie.png", "https://www.wnp.pl/images/logotypes/partners/kghm_polskamiedz.jpg", "https://www.wnp.pl/images/wnp_fb.png", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://www.wnp.pl/images/logotypes/partners/erbud1.jpg", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://www.wnp.pl/images/2019/icons/menu/in.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://i.wnp.pl/d/37/75/55/377555_r0_300.jpg", "https://www.wnp.pl/images/2019/icons/article/print.png", "https://www.wnp.pl/images/icons/rodo-close.png", "https://i.wnp.pl/d/36/69/91/366991_r0_300.jpg", "https://i.wnp.pl/d/37/40/47/374047_r0_300.jpg"], "movies": [], "text": "Prezydent Bia\u0142orusi Alaksandr \u0141ukaszenka potwierdzi\u0142 we wtorek \u015bmier\u0107 pierwszego pacjenta w kraju z powodu Covid-19. Wed\u0142ug szefa pa\u0144stwa nie ma na razie powod\u00f3w, by z powodu epidemii przenosi\u0107 wybory prezydenckie.\n\n\"\u017bona jest zdrowa, c\u00f3rka zdrowa. Bo maj\u0105 siln\u0105 odporno\u015b\u0107. A on biedny, nie da\u0142 rady. Trafi\u0142 do szpitala z ci\u0119\u017ckim zapaleniem p\u0142uc, by\u0142 pod\u0142\u0105czony do respiratora, lekarze pr\u00f3bowali go ratowa\u0107\" - powiedzia\u0142 \u0141ukaszenka, cytowany przez agencj\u0119 Bie\u0142TA, komentuj\u0105c \u015bmier\u0107 75-letniego aktora z Witebska.\n\nWcze\u015bniej media, powo\u0142uj\u0105c si\u0119 na rodzin\u0119 aktora Wiktara Daszkiewicza, poinformowa\u0142y, \u017ce zmar\u0142 on w szpitalu po sze\u015bciu dniach sp\u0119dzonych na oddziale reanimacji z ci\u0119\u017ckim zapaleniem p\u0142uc. Prezydent wskaza\u0142, \u017ce m\u0119\u017cczyzna cierpia\u0142 na inne choroby.\n\n\u0141ukaszenka poinformowa\u0142, \u017ce we wtorek do Witebska uda\u0142 si\u0119 minister zdrowia, a w czasie weekendu by\u0142a tam przewodnicz\u0105ca Rady Republiki, wy\u017cszej izby parlamentu, Natalia Kaczanawa, \"by oceni\u0107, jak wygl\u0105da sytuacja\".\n\nMedia niezale\u017cne od kilku dni alarmowa\u0142y o niepokoj\u0105cej sytuacji w Witebsku, gdzie wed\u0142ug nieoficjalnych danych i relacji \u015bwiadk\u00f3w gwa\u0142townie wzros\u0142a liczba zachorowa\u0144 na zapalenie p\u0142uc.\n\nWed\u0142ug Kaczanawej sytuacja \"jest absolutnie pod kontrol\u0105\". \"Lekarze wiedz\u0105, co maj\u0105 robi\u0107\" - uspokaja\u0142a. Doda\u0142a, \u017ce zapad\u0142a decyzja, by we wszystkich miastach obwodowych dzia\u0142a\u0142y laboratoria, kt\u00f3re umo\u017cliwi\u0105 szybsze diagnozowanie infekcji Covid-19.\n\n\u0141ukaszenka powiedzia\u0142, \u017ce w Witebsku zakazi\u0142o si\u0119 koronawirusem dzieci\u0119ciu lekarzy. Powt\u00f3rzy\u0142 r\u00f3wnie\u017c, \u017ce jest przeciwnikiem kwarantanny, a \"siedzenie w domu nie jest rozwi\u0105zaniem\". Jego zdaniem \"nale\u017cy reagowa\u0107 punktowo\".\n\nW\u0142adze Bia\u0142orusi nie og\u0142osi\u0142y kwarantanny i nie zamkn\u0119\u0142y granic pa\u0144stwa.\n\nOdnosz\u0105c si\u0119 do propozycji, by zamkn\u0105\u0107 ze wzgl\u0119du na pandemi\u0119 koronawirusa przedsi\u0119biorstwa, Kaczanawa oceni\u0142a, \u017ce \"nie ma sytuacji, kt\u00f3ra by to uzasadnia\u0142a\". \"Dlatego gospodarka jest priorytetem\" - wskaza\u0142a. R\u00f3wnie\u017c wed\u0142ug \u0141ukaszenki \"najpowa\u017cniejszy problem to obecnie gospodarka\".\n\nKaczanawa zapowiedzia\u0142a, \u017ce na Bia\u0142oru\u015b zostan\u0105 zaproszeni eksperci WHO, by oceni\u0107 prac\u0119 systemu ochrony zdrowia. \"By nasi obywatele byli pewni, \u017ce w\u0142adza nic nie ukrywa i nie pr\u00f3buje upi\u0119ksza\u0107 sytuacji\" - wyja\u015bni\u0142a.\n\nW poniedzia\u0142ek niezale\u017cni dziennikarze zwr\u00f3cili si\u0119 z apelem do w\u0142adz o rzetelne i uczciwe informowanie o sytuacji epidemicznej.\n\nJak wyja\u015bniono, chodzi m.in. o to, \u017ce ministerstwo zdrowia nie aktualizuje danych na temat zaka\u017ce\u0144 na bie\u017c\u0105co, nie podaje lokalizacji przypadk\u00f3w, a tak\u017ce nie udziela wyja\u015bnie\u0144 w sprawie nap\u0142ywaj\u0105cych z r\u00f3\u017cnych region\u00f3w kraju informacji o rosn\u0105cej liczbie zachorowa\u0144.\n\nNajwi\u0119cej niepokoj\u0105cych doniesie\u0144 nap\u0142ywa z Witebska, gdzie - wed\u0142ug nieoficjalnych informacji, kt\u00f3rych m.in. udzieli\u0142a anonimowo Radiu Swaboda lekarka z tego miasta - liczba przypadk\u00f3w zapale\u0144 p\u0142uc jest \"co najmniej dwu-trzykrotnie wy\u017csza ni\u017c zwykle\"\n\nW czasie spotkania z Kaczanaw\u0105 \u0141ukaszenka odni\u00f3s\u0142 si\u0119 do kwestii nadchodz\u0105cych wybor\u00f3w prezydenckich na Bia\u0142orusi.\n\n\"Nie mamy na razie podstaw, by przenosi\u0107 wybory prezydenckie\" - powiedzia\u0142 \u0141ukaszenka, kt\u00f3ry stoi na czele Bia\u0142orusi od 1994 roku. Wybory prezydenckie na Bia\u0142orusi powinny odby\u0107 si\u0119 najp\u00f3\u017aniej w sierpniu.\n\n\"Ta kwestia (epidemii) nigdzie nie zniknie. Musimy nie tylko rozmawia\u0107 o wyborach prezydenckich, ale i planowa\u0107 je\" - powiedzia\u0142 \u0141ukaszenka podczas spotkania z Kaczanaw\u0105.\n\nZ Mi\u0144ska Justyna Prus", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Prezydent Bia\u0142orusi Alaksandr \u0141ukaszenka potwierdzi\u0142 we wtorek \u015bmier\u0107 pierwszego pacjenta w kraju z powodu Covid-19. Wed\u0142ug szefa pa\u0144stwa nie ma na razie powod\u00f3w, by z powodu epidemii przenosi\u0107 wybory prezydenckie.", "meta_lang": "pl", "meta_favicon": "https://www.wnp.pl/images/favicons/apple-icon-57x57.png", "meta_data": {"description": "Prezydent Bia\u0142orusi Alaksandr \u0141ukaszenka potwierdzi\u0142 we wtorek \u015bmier\u0107 pierwszego pacjenta w kraju z powodu Covid-19. Wed\u0142ug szefa pa\u0144stwa nie ma na razie powod\u00f3w, by z powodu epidemii przenosi\u0107 wybory prezydenckie.", "og": {"type": "website", "site_name": "wnp.pl", "title": "Bia\u0142oru\u015b: \u0141ukaszenka o \u015bmierci na Covid-19 i wyborach prezydenckich (aktualizacja) - rynki zagraniczne", "description": "Prezydent Bia\u0142orusi Alaksandr \u0141ukaszenka potwierdzi\u0142 we wtorek \u015bmier\u0107 pierwszego pacjenta w kraju z powodu Covid-19. Wed\u0142ug szefa pa\u0144stwa nie ma na razie powod\u00f3w, by z powodu epidemii przenosi\u0107 wybory prezydenckie.", "url": "https://www.wnp.pl/rynki-zagraniczne/bialorus-lukaszenka-o-smierci-na-covid-19-i-wyborach-prezydenckich-aktualizacja,383607.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "msapplication-TileColor": "#ffffff", "msapplication-TileImage": "https://www.wnp.pl/images/favicons/ms-icon-144x144.png", "theme-color": "#ffffff", "msapplication-config": "https://www.wnp.pl/images/favicons/browserconfig.xml", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/bialorus-lukaszenka-o-smierci-na-covid-19-i-wyborach-prezydenckich-aktualizacja,383607.html"}