{"source_url": "https://www.haberturk.com", "url": "https://www.haberturk.com/fenerbahce-den-saat-tepkisi-2568305-spor", "title": "Fenerbah\u00e7e'den \"saat\" tepkisi", "top_image": "https://im.haberturk.com/2020/01/30/ver1580410067/2568305_1200x627.jpg", "meta_img": "https://im.haberturk.com/2020/01/30/ver1580410067/2568305_1200x627.jpg", "images": ["https://im.haberturk.com/2020/01/30/ver1580410067/2568305_810x458.jpg", "https://im.haberturk.com/assets/images/v4/canli-yayin-logo.svg", "https://im.haberturk.com/assets/images/auth-popup/facebook.svg", "https://im.haberturk.com/assets/images/brand/htkulup-white-new.svg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/2020/01/30/ver1580386616/2567950_100x100.jpg", "https://im.haberturk.com/assets/images/auth-popup/close-black.svg", "https://im.haberturk.com/assets/images/v3/transparent.gif", "https://im.haberturk.com/assets/images/brand/ciner-logo.svg", "https://im.haberturk.com/assets/images/v3/logo/haberturk-white.svg", "https://im.haberturk.com/2020/01/30/ver1580410067/2568305_1200x627.jpg", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg"], "movies": [], "text": "Fenerbah\u00e7e Kul\u00fcb\u00fc, ara transfer d\u00f6nemi biti\u015f saatiyle ilgili talimat h\u00fckm\u00fcne kar\u015f\u0131 T\u00fcrkiye Futbol Federasyonu (TFF) Tahkim Kuruluna ba\u015fvurduklar\u0131n\u0131, ancak kurulun verdi\u011fi ret karar\u0131n\u0131 kabul etmek zorunda kald\u0131klar\u0131n\u0131 a\u00e7\u0131klad\u0131.\n\nSar\u0131-lacivertli kul\u00fcb\u00fcn internet sitesinde yer alan a\u00e7\u0131klamada, transferlerin bazen son 1 saat, hatta son 1 dakika i\u00e7inde dahi belli geli\u015fmelere ba\u011fl\u0131 olarak ger\u00e7ekle\u015febildi\u011fi belirtildi.\n\nA\u00e7\u0131klamada, Avrupa ile T\u00fcrkiye aras\u0131ndaki saat fark\u0131n\u0131n da g\u00f6z \u00f6n\u00fcnde bulundurulmas\u0131 halinde ara transfer d\u00f6neminin daha erken saatlerde sona erdi\u011fine dikkat \u00e7ekilerek, \u015funlar kaydedildi:\n\n\"Kul\u00fcb\u00fcm\u00fcz ge\u00e7ti\u011fimiz g\u00fcnlerde TFF Y\u00f6netim Kurulu taraf\u0131ndan bildirilen ve transferlerin Kul\u00fcp Lisans Kuruluna transferin son g\u00fcn\u00fc saat 18.00'e kadar onay i\u00e7in sunulmas\u0131n\u0131 \u00f6ng\u00f6ren talimat h\u00fckm\u00fcne kar\u015f\u0131 tahkim yoluna ba\u015fvurmu\u015ftur. T\u00fcm futbol camias\u0131n\u0131n da malumu oldu\u011fu ve hatta her sezon televizyon yay\u0131nlar\u0131na da yans\u0131d\u0131\u011f\u0131 \u00fczere, transferler bazen son 1 saat hatta son 1 dakika i\u00e7inde dahi belli geli\u015fmelere ba\u011fl\u0131 olarak ger\u00e7ekle\u015febilmektedir. Bazen d\u00fcnyan\u0131n ba\u015fka bir ucundaki bir kul\u00fcb\u00fcn transferde yapt\u0131\u011f\u0131 bir hamle, \u00fclkemize kadar uzanan transferler zincirine yol a\u00e7abilmektedir. Kald\u0131 ki \u00fclkeler aras\u0131 saat fark\u0131 ile \u00f6zellikle Avrupa ligleriyle aram\u0131zda 2 saat fark oldu\u011funu da hesaba katt\u0131\u011f\u0131n\u0131zda T\u00fcrkiye'de transferin hemen hemen saat 16.00 itibar\u0131yla sona ermesi sonucuyla kar\u015f\u0131la\u015f\u0131lmaktad\u0131r.\"\n\nA\u00e7\u0131klamada, \"Transfer s\u00fcre\u00e7lerinin dinamik do\u011fas\u0131 itibar\u0131yla ka\u00e7\u0131n\u0131lmaz olan bu ger\u00e7ekler g\u00f6rmezden gelinerek yap\u0131lan talimat de\u011fi\u015fikli\u011fi, bizlere bir kez daha futbolun kendi ihtiya\u00e7lar\u0131na, do\u011fas\u0131na ve ger\u00e7eklerine uzak bir anlay\u0131\u015fla y\u00f6netildi\u011fini g\u00f6stermektedir. Kul\u00fcp Lisans Kurulunun, futbol d\u00fcnyas\u0131n\u0131n ger\u00e7eklerine uyum sa\u011flamas\u0131n\u0131 bekledi\u011fimizi \u0131srarla dile getirmemize ra\u011fmen, kul\u00fcplerin di\u011fer t\u00fcm \u00fclkelerin aksine, rutin i\u015f mesaisi saatlerine uymak zorunda b\u0131rak\u0131ld\u0131\u011f\u0131n\u0131 ve bu durumu Tahkim Kurulunun olumsuz karar\u0131yla bir kez daha kabul etmek zorunda kald\u0131\u011f\u0131m\u0131z\u0131, ba\u015fvurumuzun sadece bu hususa ili\u015fkin oldu\u011funun da alt\u0131n\u0131 \u00e7izerek belirtmek isteriz.\" ifadeleri kullan\u0131ld\u0131.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Thu Jan 30 21:47:47 2020", "summary": "", "article_html": "", "meta_description": "Fenerbah\u00e7e Kul\u00fcb\u00fc, transferin 31 Ocak'ta saat 18.00'de sona ermesine yapt\u0131\u011f\u0131 itiraz\u0131n reddedilmesine tepki g\u00f6sterdi", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "Fenerbah\u00e7e Kul\u00fcb\u00fc, transferin 31 Ocak'ta saat 18.00'de sona ermesine yapt\u0131\u011f\u0131 itiraz\u0131n reddedilmesine tepki g\u00f6sterdi", "news_keywords": "fenerbah\u00e7e,", "fb": {"app_id": 137861302891322, "admins": 537270901, "page_id": 161827680527303, "pages": 161827680527303}, "og": {"site_name": "haberturk.com", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/01/30/ver1580410067/2568305_1200x627.jpg", "url": "https://www.haberturk.com/fenerbahce-den-saat-tepkisi-2568305-spor", "type": "article", "article": {"tag": "Fenerbah\u00e7e'den \"saat\" tepkisi", "published_time": "2020-01-30T21:47:47+03:00", "section": "futbol", "author": "Habert\u00fcrk"}, "locale": "tr_TR"}, "eng": {"Id": 171, "categoryName": "futbol"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/fenerbahce-den-saat-tepkisi-2568305-spor", "title": "\"Futbol, kendi ihtiya\u00e7lar\u0131na, do\u011fas\u0131na ve ger\u00e7eklerine uzak bir anlay\u0131\u015fla y\u00f6netiliyor.\"", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/01/30/ver1580410067/2568305_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/fenerbahce-den-saat-tepkisi-2568305-spor"}