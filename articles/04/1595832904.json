{"source_url": "https://expressilustrowany.pl", "url": "https://expressilustrowany.pl/pierwsze-komunie-swiete-odbeda-sie-tylko-kiedy/ar/c1-14947998", "title": "Pierwsze Komunie \u015awi\u0119te odb\u0119d\u0105 si\u0119. Tylko kiedy?", "top_image": "https://d-art.ppstatic.pl/kadry/k/r/1/b0/6f/5eabfa593b342_o_original.jpg", "meta_img": "https://d-art.ppstatic.pl/kadry/k/r/1/b0/6f/5eabfa593b342_o_original.jpg", "images": ["https://s-nsk.ppstatic.pl/assets/nsk/v1.73.10/images/_sites/logo/svg/polskapress.svg", "https://s-nsk.ppstatic.pl/assets/nsk/v1.73.10/images/_sites/logo/svg/stronakobiet.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://s-nsk.ppstatic.pl/assets/nsk/v1.73.10/images/_sites/logo/svg/strefabiznesu.svg", "https://d-art.ppstatic.pl/kadry/k/r/1/b0/6f/5eabfa593b342_o_original.jpg", "https://s-nsk.ppstatic.pl/assets/nsk/v1.73.10/images/_sites/logo/svg/motofakty.svg", "https://s-nsk.ppstatic.pl/assets/nsk/v1.73.10/images/_sites/logo/svg/gratka.svg", "https://s-nsk.ppstatic.pl/assets/nsk/v1.73.10/images/_sites/logo/svg/strefaagro.svg", "https://d-pa.ppstatic.pl/frames/pa-def/b4/6a/1_561253821_small.jpg", "https://s-nsk.ppstatic.pl/assets/nsk/v1.73.10/images/_sites/logo/svg/gol24.svg", "https://s-nsk.ppstatic.pl/assets/nsk/v1.73.10/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.73.10/images/_sites/logo/svg/sportowy24.svg"], "movies": [], "text": "Maj to zwykle miesi\u0105c I Komunii \u015awi\u0119tych. Niestety w tym roku wi\u0119kszo\u015b\u0107 z nich jest przeniesiona. Proboszczowie parafii archidiecezji \u0142\u00f3dzkiej sugeruj\u0105, by odby\u0142y si\u0119 we wrze\u015bniu. Istnieje te\u017c mo\u017cliwo\u015bci organizowania I Komunii \u015awi\u0119tych dla pojedynczych dzieci.CZYTAJ DALEJ NA NAST\u0118PNYM SLAJDZIE\n\nMaj to zwykle miesi\u0105c I Komunii \u015awi\u0119tych. Niestety w tym roku wi\u0119kszo\u015b\u0107 z nich jest przeniesiona. Proboszczowie parafii archidiecezji \u0142\u00f3dzkiej sugeruj\u0105, by odby\u0142y si\u0119 we wrze\u015bniu. Istnieje te\u017c mo\u017cliwo\u015bci organizowania I Komunii \u015awi\u0119tych dla pojedynczych dzieci.\n\nJak co roku kilka tysi\u0119cy uczni\u00f3w trzecich klas szk\u00f3\u0142 podstawowych z terenu archidiecezji \u0142\u00f3dzkiej ma w tym roku przyst\u0105pi\u0107 do Pierwszej Komunii \u015awi\u0119tej. Wi\u0119kszo\u015b\u0107 tych uroczysto\u015bci odbywa si\u0119 w maju. Ze wzgl\u0119du na panuj\u0105c\u0105 sytuacj\u0119 epidemiologiczn\u0105 nie ma w zasadzie szans, by mia\u0142y miejsce w maju czy na pocz\u0105tku czerwca, w takiej formie jakiej si\u0119 odbywa\u0142y. Dlatego arcybiskup Grzegorz Ry\u015b zadecydowa\u0142, \u017ce terminy tej uroczysto\u015bci nale\u017cy nale\u017cy przenie\u015b\u0107 na czas ustania zagro\u017cenia. - Jednak wcze\u015bniej mo\u017cliwe jest organizowanie I. Komunii \u015awi\u0119tej dla pojedynczych dzieci w gronie najbli\u017cszej rodziny, przy przestrzeganiu limitu uczestnik\u00f3w liturgii - czytamy w zarz\u0105dzeniu metropolity \u0142\u00f3dzkiego. -. Do ksi\u0119dza proboszcza i rodzic\u00f3w nale\u017cy ocena przygotowania dziecka do tego wydarzenia. Proboszczowie parafii z regionu \u0142\u00f3dzkiego ju\u017c podejmuj\u0105 pierwsze decyzje w sprawie I Komunii \u015awi\u0119tej.\n\n- Ze wzgl\u0119du na liczne pytania i w\u0105tpliwo\u015bci w sprawie daty I Komunii \u015bw. pragn\u0119 skierowa\u0107 zgodnie z rozporz\u0105dzeniem arcybiskupa \u0142\u00f3dzkiego nast\u0119puj\u0105c\u0105 propozycje - czytamy na stronie parafii Naj\u015bwi\u0119tszego Sakramentu na \u0142\u00f3dzkim Radogoszczu. - Po rozlu\u017anieniu obostrze\u0144 odno\u015bnie, co do liczby, wi\u0119ksza liczba dzieci mo\u017ce na jednej godzinie mie\u0107 t\u0119 uroczysto\u015b\u0107. Skoro imprezy masowe, teatry, kina b\u0119d\u0105 zamkni\u0119te kilka miesi\u0119cy, nie s\u0105dz\u0119, \u017ce w ko\u015bciele b\u0119dzie mo\u017cliwe, aby by\u0142o 1000 lub wi\u0119cej os\u00f3b. O I Komunii \u015bw. w tradycyjnej formie, z du\u017ca ilo\u015bci\u0105 wiernych i rodzin, my\u015bl\u0119, \u017ce przynajmniej przez 12 miesi\u0119cy trzeba zapomnie\u0107. Proboszcz tej parafii ks. pra\u0142at Zdzis\u0142aw Banul proponuje, by I Komunia \u015bw. odby\u0142a si\u0119 we wrze\u015bniu w niedziel\u0119 6 i 13 wrze\u015bnia 2020 roku, skromniej w grupach ustalonych przez katechetk\u0119 oraz zgodnie z wytycznymi Ministerstwa Zdrowia. Wrze\u015bniowe terminy I Komunii \u015awi\u0119tej poda\u0142a ju\u017c mi\u0119dzy innymi \u0142\u00f3dzka parafia katedralne pw. \u015bw. Stanis\u0142awa Kostki. 13 wrze\u015bnia do przyst\u0105pi\u0105 do niej uczniowie Pa\u0144stwowej Szko\u0142y Muzycznej im. Henryka Wieniawskiego, 20 wrze\u015bnia \u2013 trzecioklasi\u015bci ze Szko\u0142y Podstawowej nr 14, 2 i 46 oraz ze Spo\u0142ecznej Szko\u0142y Podstawowej nr 1.\n\nW parafii Matki Bo\u017cej Dobrej Rady w Zgierzu s\u0105 ju\u017c ch\u0119tni do tego, by ich dzieci przyj\u0119\u0142y zgodnie z sugesti\u0105 ks. arcybiskupa Grzegorza Rysia, indywidualnie I Komuni\u0119 \u015awi\u0119t\u0105. Jeden z termin\u00f3w zosta\u0142 ustalony na Bo\u017ce Cia\u0142o. - Jestem na to otwarty, w tej sprawie rodzice konsultuj\u0105 si\u0119 z katechetami i ze mn\u0105 \u2013 m\u00f3wi ks. Andrzej Blewi\u0144ski, proboszcz zgierskiej parafii Matki Bo\u017cej Dobrej Rady. - Decyduj\u0105c si\u0119 na taki spos\u00f3b prze\u017cycia tej wyj\u0105tkowej uroczysto\u015bci przez dziecko i rodzin\u0119, rodzice wykazuj\u0105 si\u0119 du\u017c\u0105 dojrza\u0142o\u015bci\u0105 religijn\u0105. W tym roku do I Komunii \u015awi\u0119tej ma przyst\u0105pi\u0107 syn Patrycji K\u0119dzierskiej z \u0141odzi. Kobieta twierdzi, \u017ce ma du\u017cy k\u0142opot.\n\n- Syn mia\u0142 i\u015b\u0107 do komunii 17 maja \u2013 m\u00f3wi Patrycja. - Mieli\u015bmy zam\u00f3wion\u0105 restauracj\u0119 na przyj\u0119cie. Komunia ma zosta\u0107 przeniesiona na wrzesie\u0144. Szukam wi\u0119c lokalu na wrze\u015bniowy termin co wcale nie jest \u0142atwe...\n\nW restauracji \u201eSalio\u201d w Biesiekierzu ko\u0142o Strykowa, ju\u017c dwa tygodnie zamkni\u0119to rezerwacj\u0119 przyj\u0119\u0107 komunijnych na wrzesie\u0144.\n\n- Ludzie dowiedzieli si\u0119 od ksi\u0119\u017cy, katechet\u00f3w o nowych terminach Pierwszych Komunii \u015awi\u0119tych i zacz\u0119li rezerwowa\u0107 wrze\u015bniowe terminy \u2013 m\u00f3wi Maja Stepie\u0144 menad\u017cer sprzeda\u017cy restauracji \u201eSalio\u201d. - Jedno przyj\u0119cie komunijne mamy zarezerwowane ju\u017c na 30 sierpnia. Pierwotnie komunia mia\u0142a odby\u0107 si\u0119 7 czerwca. Jest nam przykro, \u017ce nie mogli\u015bmy zapewni\u0107 wrze\u015bniowych termin\u00f3w wszystkim tym, kt\u00f3rzy mieli zarezerwowane przyj\u0119cia w maju. Obowi\u0105zywa\u0142a zasada kto pierwszy ten lepszy. Niestety cz\u0119\u015bci musieli\u015bmy zwr\u00f3ci\u0107 wp\u0142acone zaliczki. Mamy rezerwacje ze Zgierza, Strykowa czy Nowosolnej. W\u0142a\u015bciciele restauracji przyznaje, \u017ce zawsze w maju ludzie gastronomii mieli prawdziwe \u017cniwa. Teraz zarobki b\u0119d\u0105 znacznie mniejsze. Nie zrekompensuje tego nawet przesuni\u0119cie przyj\u0119\u0107 na wrzesie\u0144.\n\n- Musimy stosowa\u0107 si\u0119 do standard\u00f3w sanitarnych \u2013 wyja\u015bnia Maja St\u0119pie\u0144. - Poza tym nasi klienci nie chc\u0105 ju\u017c, by na sali odbywa\u0142o si\u0119 dwie \u2013 trzy komunie. Nie chc\u0105 obcych. Uwa\u017caj\u0105, \u017ce od rodziny si\u0119 nie zara\u017c\u0105. To nam wszystko komplikuje. Nasz zarobek b\u0119dzie te\u017c przez to mniejszy.\n\nNajwi\u0119ksze przyj\u0119cie komunijne organizowane w \u201eSalio\u201d ma mie\u0107 50 go\u015bci. Jednak wiele os\u00f3b ogranicza ich ilo\u015b\u0107. - Na przyk\u0142ad pocz\u0105tkowo na przyj\u0119ciu mia\u0142o by\u0107 30 go\u015bci, z czasem ich lista zmniejszona zosta\u0142a do 20 \u2013 m\u00f3wi Maja St\u0119pie\u0144. - A z 20 os\u00f3b jest ograniczona do 12.\n\nKiedy zostan\u0105 otwarte p\u0142ywalnie?", "keywords": [], "meta_keywords": [""], "tags": ["komunie wrzesie\u0144", "komunie pandemia", "kiedy b\u0119dzie pr\u0105d wr..."], "authors": ["Anna Gronczewska", "Archiwum Dziennika \u0141\u00f3dzkiego"], "publish_date": "Sun May  3 08:30:00 2020", "summary": "", "article_html": "", "meta_description": "Maj to zwykle miesi\u0105c I Komunii \u015awi\u0119tych. Niestety w tym roku wi\u0119kszo\u015b\u0107 z nich jest przeniesiona. Proboszczowie parafii archidiecezji \u0142\u00f3dzkiej sugeruj\u0105, by odby\u0142y si\u0119 we wrze\u015bniu. Istnieje te\u017c mo\u017cliwo\u015bci organizowania I Komunii \u015awi\u0119tych dla pojedynczych dzieci.", "meta_lang": "pl", "meta_favicon": "https://s-nsk.ppstatic.pl/assets/nsk/v1.73.10/images/_sites/favicon/png/180/expressilustrowany.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Express Ilustrowany", "fb": {"pages": 128349600532770}, "description": "Maj to zwykle miesi\u0105c I Komunii \u015awi\u0119tych. Niestety w tym roku wi\u0119kszo\u015b\u0107 z nich jest przeniesiona. Proboszczowie parafii archidiecezji \u0142\u00f3dzkiej sugeruj\u0105, by odby\u0142y si\u0119 we wrze\u015bniu. Istnieje te\u017c mo\u017cliwo\u015bci organizowania I Komunii \u015awi\u0119tych dla pojedynczych dzieci.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/b0/6f/5eabfa593b342_o_small.jpg", "og": {"title": "Pierwsze Komunie \u015awi\u0119te odb\u0119d\u0105 si\u0119. Tylko kiedy?", "description": "&nbsp;", "type": "article", "locale": "pl_PL", "site_name": "Express Ilustrowany", "image": {"identifier": "https://d-art.ppstatic.pl/kadry/k/r/1/b0/6f/5eabfa593b342_o_original.jpg", "height": 520, "width": 780, "type": "image/jpeg"}, "url": "https://expressilustrowany.pl/pierwsze-komunie-swiete-odbeda-sie-tylko-kiedy/ar/c1-14947998"}, "twitter": {"description": "&nbsp;", "card": "summary_large_image", "title": "Pierwsze Komunie \u015awi\u0119te odb\u0119d\u0105 si\u0119. Tylko kiedy?", "image": "https://d-art.ppstatic.pl/kadry/k/r/1/b0/6f/5eabfa593b342_o_full.jpg"}, "article": {"published_time": "2020-05-03T08:30:00.000000+02:00", "modified_time": "2020-05-03T19:49:40.000000+02:00", "publisher": "https://www.facebook.com/ExpressIlustrowany/", "author": "Redakcja", "tag": "komunie pandemia"}, "msapplication-TileColor": "#F44336", "theme-color": "#F44336"}, "canonical_link": "https://dzienniklodzki.pl/pierwsze-komunie-swiete-odbeda-sie-tylko-kiedy/ar/c1-14947998"}