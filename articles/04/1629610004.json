{"source_url": "https://web.archive.org", "url": "https://web.archive.org/web/20200618081742id_/https://www.sondakika.com/haber/haber-saruhanli-daki-doga-harikasi-gol-turizme-acilacak-13304565/", "title": "Saruhanl\u0131'daki do\u011fa harikas\u0131 g\u00f6l turizme a\u00e7\u0131lacak", "top_image": "https://foto.sondakika.com/haber/2020/06/09/saruhanli-daki-doga-harikasi-gol-turizme-acil-13304565_o.jpg", "meta_img": "https://foto.sondakika.com/haber/2020/06/09/saruhanli-daki-doga-harikasi-gol-turizme-acil-13304565_o.jpg", "images": ["https://www.sondakika.com/static/images/huawei-app-gallery-apk-download-link@2x.png", "https://www.sondakika.com/static/images/Desktop_icon_2x_android.png", "https://www.sondakika.com/static/images/Logo2x.png", "https://foto.sondakika.com/haber/2020/06/18/berabere-kalan-deportivo-da-emre-colak-penalti-13335587_4195_170.jpg", "https://www.sondakika.com/static/images/Desktop_icon_2x_ios.png", "https://www.sondakika.com/static/reklam/advertisement.gif?ads=1", "https://foto.sondakika.com/galeri/2020/06/18/tatilin-keyfini-cikaran-iki-cocuk-annesi-tuba-0_5761_o.jpg", "https://foto.sondakika.com/haber/2020/06/09/saruhanli-daki-doga-harikasi-gol-turizme-acil-13304565_o.jpg", "https://foto.sondakika.com/haber/2020/06/18/bakan-soylu-dan-trabzon-boyle-bir-yukselis-13336353_6630_170.jpg", "https://foto.sondakika.com/haber/2020/06/18/son-kararname-ile-ilk-kez-basortulu-bir-savci-13336234_570_170.jpg", "https://foto.sondakika.com/haber/2020/06/09/saruhanli-daki-doga-harikasi-gol-turizme-acil-13304565_osd.jpg", "https://www.sondakika.com/static/images/blank.gif", "https://www.facebook.com/tr?id=239345563797881&ev=PageView&noscript=1", "https://mc.yandex.ru/watch/14078032"], "movies": [], "text": "Manisa'n\u0131n Saruhanl\u0131 il\u00e7esine ba\u011fl\u0131 Ayd\u0131nlar Mahallesi'nde bin 40 rak\u0131ml\u0131 da\u011f\u0131n tepesinde yer alan ve e\u015fsiz g\u00fczelli\u011fi ile dikkat \u00e7eken 120 bin metrekare b\u00fcy\u00fckl\u00fc\u011f\u00fcndeki Tepeg\u00f6l'\u00fcn turizme a\u00e7\u0131lmas\u0131 i\u00e7in \u00e7al\u0131\u015fma ba\u015flat\u0131ld\u0131. Yabani inekleri, y\u0131lk\u0131 atlar\u0131 ve e\u015fsiz do\u011fas\u0131 ile b\u00f6lge sadece Manisa'n\u0131n de\u011fil T\u00fcrkiye'nin de \u00f6nemli cazibe merkezlerinden birisi olmaya aday.\n\n\n\nSaruhanl\u0131 Belediye Ba\u015fkan\u0131 Zeki Bilgin, il\u00e7e merkezine 40 kilometre mesafede yer alan Tepeg\u00f6l'\u00fc ziyaret ederek incelemelerde bulundu. Ba\u015fkan Bilgin, buradaki incelemelerinin ard\u0131ndan yapt\u0131\u011f\u0131 a\u00e7\u0131klamada, 1970'li y\u0131llarda kendili\u011finden olu\u015fan ve tamamen ya\u011fmur suyu ile beslenen g\u00f6l\u00fcn do\u011fal g\u00fczelli\u011fi ile dikkat \u00e7eker hale geldi\u011fini ifade etti.\n\n\n\nG\u00f6l\u00fcn turizme a\u00e7\u0131lmas\u0131 i\u00e7in \u00e7al\u0131\u015fma ba\u015flatt\u0131klar\u0131n\u0131, bu anlamda ilgili kurumlarla temasa ge\u00e7tiklerini dile getiren Bilgin, planlad\u0131klar\u0131 projenin hayata ge\u00e7mesi halinde b\u00f6lgenin cazibe merkezine d\u00f6n\u00fc\u015febilece\u011fini kaydetti.\n\n\n\nBa\u015fkan Bilgili, \"Saruhanl\u0131m\u0131z\u0131n do\u011fa harikas\u0131 bir yerdeyiz. Biz Tepeg\u00f6l\u00fcm\u00fcz\u00fc Saruhanl\u0131'ya, Manisa'ya, \u0130zmir'e ve \u00fclkemizdeki t\u00fcm insanlar\u0131m\u0131z\u0131n hizmetine a\u00e7mak istiyoruz, turizme a\u00e7mak istiyoruz. Bu anlamda da Saruhanl\u0131 Belediyesi olarak resmi kurumlardan taleplerimizi yapt\u0131k. \u0130n\u015fallah talebimiz olumlu sonu\u00e7lan\u0131r. Tepeg\u00f6l'\u00fc t\u00fcm \u00fclkemizin hizmetine a\u00e7ar\u0131z diye d\u00fc\u015f\u00fcn\u00fcyorum\" dedi.\n\n\n\nEl de\u011fmemi\u015f yaban hayat\u0131\n\n\n\nAyd\u0131nlar Mahallesine 11 kilometre mesafede bulunan do\u011fa harikas\u0131 Tepeg\u00f6l'\u00fcn \u00e7evresinde T\u00fcrkiye'de e\u015fi benzeri olmayan yabani inekler ile y\u0131lk\u0131 atlar\u0131 ya\u015f\u0131yor. Lezzetli sazan bal\u0131klar\u0131n\u0131n da bulundu\u011fu g\u00f6l\u00fcn \u00e7evresinde \u00e7ok say\u0131da ku\u015f t\u00fcr\u00fc de yer al\u0131yor. Ayr\u0131ca do\u011fasever trakking gruplar\u0131 da g\u00f6l civar\u0131nda do\u011fa y\u00fcr\u00fcy\u00fc\u015fleri d\u00fczenliyor.\n\n\n\nAl\u0131nan bilgiye g\u00f6re, 1970'li y\u0131llarda kendili\u011finden olu\u015fan ve tamamen ya\u011fmur suyu ile beslenen g\u00f6l\u00fcn \u00f6n\u00fcne o tarihte set \u00f6r\u00fcld\u00fc ve da\u011flardan inen ya\u011fmur sular\u0131 g\u00f6lde birikti. Yakla\u015f\u0131k 40 y\u0131ll\u0131k bir g\u00f6l olan Tepeg\u00f6l \u00e7evresinde y\u00fczlerce yabani inek ve y\u0131lk\u0131 atlar\u0131 \u00f6zg\u00fcrce ya\u015f\u0131yor. - MAN\u0130SA", "keywords": [], "meta_keywords": [""], "tags": [], "authors": [], "publish_date": "Tue Jun  9 09:14:32 2020", "summary": "", "article_html": "", "meta_description": "Manisa\u2019n\u0131n Saruhanl\u0131 il\u00e7esine ba\u011fl\u0131 Ayd\u0131nlar Mahallesi\u2019nde bin 40 rak\u0131ml\u0131 da\u011f\u0131n tepesinde yer alan ve e\u015fsiz g\u00fczelli\u011fi ile dikkat \u00e7eken 120 bin metrekare b\u00fcy\u00fckl\u00fc\u011f\u00fcndeki Tepeg\u00f6l\u2019\u00fcn turizme a\u00e7\u0131lmas\u0131 i\u00e7in \u00e7al\u0131\u015fma ba\u015flat\u0131ld\u0131.", "meta_lang": "tr", "meta_favicon": "/favicon.ico", "meta_data": {"description": "Manisa\u2019n\u0131n Saruhanl\u0131 il\u00e7esine ba\u011fl\u0131 Ayd\u0131nlar Mahallesi\u2019nde bin 40 rak\u0131ml\u0131 da\u011f\u0131n tepesinde yer alan ve e\u015fsiz g\u00fczelli\u011fi ile dikkat \u00e7eken 120 bin metrekare b\u00fcy\u00fckl\u00fc\u011f\u00fcndeki Tepeg\u00f6l\u2019\u00fcn turizme a\u00e7\u0131lmas\u0131 i\u00e7in \u00e7al\u0131\u015fma ba\u015flat\u0131ld\u0131.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-06-09T09:14:32+03:00"}, "title": "Saruhanl\u0131'daki do\u011fa harikas\u0131 g\u00f6l turizme a\u00e7\u0131lacak - Son Dakika", "description": "Manisa\u2019n\u0131n Saruhanl\u0131 il\u00e7esine ba\u011fl\u0131 Ayd\u0131nlar Mahallesi\u2019nde bin 40 rak\u0131ml\u0131 da\u011f\u0131n tepesinde yer alan ve e\u015fsiz g\u00fczelli\u011fi ile dikkat \u00e7eken 120 bin metrekare b\u00fcy\u00fckl\u00fc\u011f\u00fcndeki Tepeg\u00f6l\u2019\u00fcn turizme a\u00e7\u0131lmas\u0131 i\u00e7in \u00e7al\u0131\u015fma ba\u015flat\u0131ld\u0131.", "type": "Article", "site_name": "Sondakika.com", "url": "https://www.sondakika.com/haber/haber-saruhanli-daki-doga-harikasi-gol-turizme-acilacak-13304565/", "locale": "tr", "image": "https://foto.sondakika.com/haber/2020/06/09/saruhanli-daki-doga-harikasi-gol-turizme-acil-13304565_o.jpg"}, "msapplication-starturl": "https://www.sondakika.com", "article": {"modified": "2020-06-09T10:00:56+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-06-09T10:00:56+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-saruhanli-daki-doga-harikasi-gol-turizme-acilacak-13304565/"}