{"source_url": "https://web.archive.org", "url": "https://web.archive.org/web/20200305162646id_/https://www.wnp.pl/rynki-zagraniczne/usa-trump-pochwalil-zwyciestwo-bidena-w-superwtorek,376558.html", "title": "Prezydent Trump pochwali\u0142 Joe Bidena za \"niesamowity powr\u00f3t\" do wy\u015bcigu", "top_image": "https://i.wnp.pl/d/37/62/92/376292_r0_940.jpg", "meta_img": "https://i.wnp.pl/d/37/62/92/376292_r0_940.jpg", "images": ["https://i.wnp.pl/d/37/62/92/376292_r0_940.jpg", "https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://www.wnp.pl/images/2019/icons/tw-red.png", "https://www.wnp.pl/images/logotypes/partners/eib_big.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://i.wnp.pl/d/37/61/83/376183_r2_300.jpg", "https://www.wnp.pl/images/2019/icons/article/comm-red.png", "https://www.wnp.pl/images/icons/comments/close.png", "https://www.wnp.pl/images/2019/icons/fb2.png", "https://www.wnp.pl/images/logotypes/partners/veolia.gif", "https://i.wnp.pl/d/32/35/52/323552_r2_300.jpg", "https://web.archive.org/images/icons/cookie.png", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/62/92/376292_r2_940.jpg", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://i.wnp.pl/d/37/61/25/376125_r2_300.jpg", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://i.wnp.pl/d/37/60/36/376036_r0_300.jpg", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://i.wnp.pl/d/36/57/11/365711_r0_300.jpg", "https://www.wnp.pl/images/logotypes/partners/erbud1.jpg", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://i.wnp.pl/d/34/55/77/345577_r0_300.jpg", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://www.wnp.pl/images/2019/icons/menu/in.png", "https://www.wnp.pl/images/2019/www/wnp-logo-footer.png", "https://www.wnp.pl/images/logotypes/partners/hestialogo.jpg", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/2019/icons/article/print.png", "https://www.wnp.pl/images/icons/rodo-close.png"], "movies": [], "text": "Donald Trump pochwali\u0142 w \u015brod\u0119 \u201eniesamowity powr\u00f3t Joe Bidena\u201d do wy\u015bcigu o nominacj\u0119 Partii Demokratycznej w tegorocznych wyborach prezydenckich w Stanach Zjednoczonych. Obecny prezydent USA podkre\u015bli\u0142, \u017ce to w\u0142a\u015bnie Biden mo\u017ce by\u0107 jego rywalem w listopadzie.\n\n\"To wielki powr\u00f3t Joe Bidena, niesamowity powr\u00f3t - powiedzia\u0142 Trump - Joe ma teraz naj\u0142atwiejsz\u0105 drog\u0119 (do nominacji)\".\n\nBy\u0142y wiceprezydent USA Biden wygra\u0142 prawybory Demokrat\u00f3w w wi\u0119kszo\u015bci spo\u015br\u00f3d 14 stan\u00f3w g\u0142osuj\u0105cych w tzw. superwtorek. Jego jedynym powa\u017cnym rywalem w walce o partyjn\u0105 nominacj\u0119 w listopadowych wyborach prezydenckich by\u0142 senator Bernie Sanders, kt\u00f3ry zwyci\u0119\u017cy\u0142 w prawyborach w Kalifornii.\n\nSanders, kt\u00f3ry jest najbardziej lewicowym Demokrat\u0105 ubiegaj\u0105cym si\u0119 o nominacj\u0119, by\u0142 faworytem w sonda\u017cach przed rozpocz\u0119ciem prawybor\u00f3w w superwtorek.\n\nTrump skomentowa\u0142 tak\u017ce \u015brodow\u0105 rezygnacj\u0119 miliardera Michaela Bloomberga z ubiegania si\u0119 o nominacj\u0119 Demokrat\u00f3w. \"On b\u0119dzie pr\u00f3bowa\u0142 ocali\u0107 twarz, wstrzykuj\u0105c du\u017co pieni\u0119dzy do kampanii Bidena - powiedzia\u0142 prezydent - Zobaczymy co b\u0119dzie, ale nie s\u0105dz\u0119, aby mia\u0142o to wp\u0142yw (...) Jedn\u0105 z rzeczy, kt\u00f3re pokaza\u0142y te prawybory, jest to, \u017ce wyborc\u00f3w nie mo\u017cna kupi\u0107\".\n\nWygrana w superwtorek mo\u017ce mie\u0107 decyduj\u0105ce znaczenie dla ca\u0142ego wy\u015bcigu o prezydenck\u0105 nominacj\u0119 Demokrat\u00f3w, gdy\u017c ze stan\u00f3w tych, bardzo r\u00f3\u017cnych pod wzgl\u0119dem geograficznym i spo\u0142ecznym, pochodzi ponad jedna trzecia delegat\u00f3w na konwencj\u0119 partyjn\u0105.\n\nW 2016 roku w superwtorek Demokrat\u00f3w zwyci\u0119\u017cy\u0142a Hillary Clinton. Wygra\u0142a ona w siedmiu stanach, a Sanders w czterech. Ostatecznie to w\u0142a\u015bnie ona otrzyma\u0142a partyjn\u0105 nominacj\u0119, lecz w wyborach przegra\u0142a z Trumpem.\n\nU Republikan\u00f3w nominacja jest formalno\u015bci\u0105 - partia ta z pewno\u015bci\u0105 wystawi w wyborach urz\u0119duj\u0105cego prezydenta. We wtorek Trump, kt\u00f3ry de facto nie ma wewn\u0105trzpartyjnego konkurenta, uzyska\u0142 poparcie delegat\u00f3w z kolejnych stan\u00f3w, w tym m.in. z Kalifornii.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Donald Trump pochwali\u0142 w \u015brod\u0119 \u201eniesamowity powr\u00f3t Joe Bidena\u201d do wy\u015bcigu o nominacj\u0119 Partii Demokratycznej w tegorocznych wyborach prezydenckich w Stanach Zjednoczonych. Obecny prezydent USA podkre\u015bli\u0142, \u017ce to w\u0142a\u015bnie Biden mo\u017ce by\u0107 jego ry", "meta_lang": "pl", "meta_favicon": "https://www.wnp.pl/images/favicons/apple-icon-57x57.png", "meta_data": {"description": "Donald Trump pochwali\u0142 w \u015brod\u0119 \u201eniesamowity powr\u00f3t Joe Bidena\u201d do wy\u015bcigu o nominacj\u0119 Partii Demokratycznej w tegorocznych wyborach prezydenckich w Stanach Zjednoczonych. Obecny prezydent USA podkre\u015bli\u0142, \u017ce to w\u0142a\u015bnie Biden mo\u017ce by\u0107 jego ry", "og": {"type": "website", "site_name": "wnp.pl", "title": "Prezydent Trump pochwali\u0142  Joe Bidena za \"niesamowity powr\u00f3t\" do wy\u015bcigu - rynki zagraniczne", "description": "Donald Trump pochwali\u0142 w \u015brod\u0119 \u201eniesamowity powr\u00f3t Joe Bidena\u201d do wy\u015bcigu o nominacj\u0119 Partii Demokratycznej w tegorocznych wyborach prezydenckich w Stanach Zjednoczonych. Obecny prezydent USA podkre\u015bli\u0142, \u017ce to w\u0142a\u015bnie Biden mo\u017ce by\u0107 jego ry", "url": "https://www.wnp.pl/rynki-zagraniczne/prezydent-trump-pochwalil-joe-bidena-za-niesamowity-powrot-do-wyscigu,376558.html", "image": "https://i.wnp.pl/d/37/62/92/376292_r0_940.jpg"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "msapplication-TileColor": "#ffffff", "msapplication-TileImage": "https://www.wnp.pl/images/favicons/ms-icon-144x144.png", "theme-color": "#ffffff", "msapplication-config": "https://www.wnp.pl/images/favicons/browserconfig.xml", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/prezydent-trump-pochwalil-joe-bidena-za-niesamowity-powrot-do-wyscigu,376558.html"}