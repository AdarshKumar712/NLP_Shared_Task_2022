{"source_url": "https://tvn24bis.pl", "url": "https://tvn24bis.pl/z-kraju,74/koronawirus-zagrozenie-w-polsce-nik-zapowiada-kontrole,1002642.html", "title": "Koronawirus - zagro\u017cenie w Polsce. NIK zapowiada kontrol\u0119", "top_image": "https://r-scale-f3.dcs.redcdn.pl/scale/o2/tvn/web-content/m/p1/i/95e6834d0a3d99e9ea8811855ae9229d/d925e82e-1c17-478c-ab57-83c0bb9602a5.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "meta_img": "https://r-scale-f3.dcs.redcdn.pl/scale/o2/tvn/web-content/m/p1/i/95e6834d0a3d99e9ea8811855ae9229d/d925e82e-1c17-478c-ab57-83c0bb9602a5.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "images": ["https://pix2.services.tvn.pl/_pix2/ns-view/pix.gif?h=tvn24bis.pl&p=%2Fz-kraju%2C74%2Fkoronawirus-zagrozenie-w-polsce-nik-zapowiada-kontrole%2C1002642.html&ob=1002642&at=article", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://s1-tvn24bis.cdntvn.pl/bundles/bisbase/images/logo-footer.png?3905", "https://s4-tvn24bis.cdntvn.pl/bundles/bisbase/images/logo.png?3905", "https://s4-tvn24bis.cdntvn.pl/bundles/tvnuser/img/avatar_54.png?3905", "https://r-scale-2b.dcs.redcdn.pl/scale/o2/tvn/web-content/m/p5/i/d47268e9db2e9aa3827bba3afb7ff94a/9fee7558-c2f1-4e42-be6a-9038c27dc754.png?salt=DDE39BBCD49674BD32913F2A1131CA25&token=ABC57E0ECF77A5417ACFE3318A2A6B4E4104D44B85371C9A2ED1CE157C36DFF99591AE37132AA8E23AEA54835B32B1948CB6A4D8036CA849499A18C7A1BC697D069C98D6AE4974405252CFB158A92D87D2EAC02BE5E7985BADCC51FDC1F368261751C44B1E655AC61DFD462AE2735C9D5EBF03B6F5F8D70FE7DE506C35012C8F&type=1&quality=80&srcmode=4&srcx=0/1&srcy=0/1&srcw=800&srch=600&dstw=800&dsth=600", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=0&srcx=1%2F1&srcy=1%2F1&srcw=1%2F1&srch=1%2F1&dstw=100&dsth=56", "https://r-scale-f3.dcs.redcdn.pl/scale/o2/tvn/web-content/m/p1/i/95e6834d0a3d99e9ea8811855ae9229d/d925e82e-1c17-478c-ab57-83c0bb9602a5.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75"], "movies": [], "text": "Najwy\u017csza Izba Kontroli zdecydowa\u0142a o natychmiastowym rozpocz\u0119ciu kontroli systemu ochrony zdrowia. Kontrolerzy maj\u0105 sprawdzi\u0107, czy Polska jest przygotowana na wyst\u0105pienie chor\u00f3b szczeg\u00f3lnie niebezpiecznych i wysoce zaka\u017anych. Dzia\u0142ania zosta\u0142y zaplanowane ju\u017c w zesz\u0142ym roku, jednak w zwi\u0105zku z pojawieniem si\u0119 koronawirusa w Europie, prezes NIK zdecydowa\u0142 o ich przyspieszeniu.\n\nKontrola znalaz\u0142a si\u0119 w planie pracy NIK na 2020 r. opublikowanym w \u015brod\u0119 na stronie Izby. Obejmie wszystkie kluczowe elementy systemu ochrony przed tego rodzaju zagro\u017ceniami. Przeprowadzona zostanie w wytypowanych szpitalach, na lotniskach, w portach morskich, w jednostkach ratownictwa medycznego i stacjach sanepidu.\n\n\"Natychmiastowa kontrola\"\n\nSkontrolowane zostanie tak\u017ce Ministerstwo Zdrowia i wojewodowie, kt\u00f3rzy odpowiadaj\u0105 za przygotowanie i koordynacj\u0119 dzia\u0142a\u0144 w takich sytuacjach.\n\n\n\nJak poinformowa\u0142 w rozmowie z PAP kierownik wydzia\u0142u prasowego NIK Zbigniew Matwiej, kontrola przygotowania systemu ochrony zdrowia do wyst\u0105pienia szczeg\u00f3lnie niebezpiecznych i wysoce zaka\u017anych chor\u00f3b by\u0142a zaplanowana w zesz\u0142ym roku. Jak chroni\u0107 si\u0119 przed koronawirusem? Koronawirus rozwija si\u0119 niezwykle szybko i gro\u017any jest dla os\u00f3b chorych, os\u0142abio... zobacz wi\u0119cej \u00bb\n\n\n\n- Izba przewidzia\u0142a zagro\u017cenia tego typu, jednak w zwi\u0105zku z pojawieniem si\u0119 koronawirusa w Europie, zapad\u0142a decyzja o natychmiastowej kontroli - wyja\u015bni\u0142 Matwiej.\n\nKoronawirus\n\nNowy typ koronawirusa pojawi\u0142 si\u0119 po raz pierwszy w grudniu w Wuhanie. Towarzysz\u0105ce mu objawy, w tym kaszel i gor\u0105czka, a w ci\u0119\u017ckich przypadkach zapalenie p\u0142uc, s\u0105 podobne do wielu innych chor\u00f3b.\n\nW \u015brod\u0119 na oddzia\u0142 zaka\u017any szpitala w \u0141odzi trafi\u0142a pacjentka z podejrzeniem zaka\u017cenia koronawirusem. Kobieta nie jest obywatelk\u0105 Polski. Do jednego ze szpitali w wojew\u00f3dztwie kujawsko-pomorskim zg\u0142osi\u0142 si\u0119 r\u00f3wnie\u017c m\u0119\u017cczyzna z objawami grypopodobnymi. Podr\u00f3\u017cowa\u0142 do Australii przez Chiny i podejrzewa\u0142 u siebie nowego koronawirusa. Lekarze zdecydowali o pozostawieniu pacjenta na obserwacji w szpitalu.\n\nW Polsce do tej pory nie potwierdzono \u017cadnego przypadku zaka\u017cenia koronawirusem.\n\nWed\u0142ug oficjalnych danych na koniec dnia we wtorek w Chinach potwierdzono dot\u0105d 5974 zaka\u017cenia i 132 zgony spowodowane wirusem. Chi\u0144skie w\u0142adze praktycznie odci\u0119\u0142y od \u015bwiata licz\u0105cy 11 mln mieszka\u0144c\u00f3w Wuhan i wprowadzi\u0142y ograniczenia w przemieszczaniu si\u0119 w szeregu okolicznych miast. W r\u00f3\u017cnych krajach na \u015bwiecie odnotowano \u0142\u0105cznie dziesi\u0105tki przypadk\u00f3w zaka\u017cenia koronawirusem.\n\nWI\u0118CEJ NA TVNMETEO.PL >>>\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Najwy\u017csza Izba Kontroli zdecydowa\u0142a o natychmiastowym rozpocz\u0119ciu kontroli systemu ochrony zdrowia. Kontrolerzy maj\u0105 sprawdzi\u0107, czy Polska jest przygotowana...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?3905", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "Najwy\u017csza Izba Kontroli zdecydowa\u0142a o natychmiastowym rozpocz\u0119ciu kontroli systemu ochrony zdrowia. Kontrolerzy maj\u0105 sprawdzi\u0107, czy Polska jest przygotowana...", "og": {"image": "https://r-scale-f3.dcs.redcdn.pl/scale/o2/tvn/web-content/m/p1/i/95e6834d0a3d99e9ea8811855ae9229d/d925e82e-1c17-478c-ab57-83c0bb9602a5.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "site_name": "TVN24 BiS", "url": "https://tvn24bis.pl/article/url/1002642", "type": "article", "description": "Najwy\u017csza Izba Kontroli zdecydowa\u0142a o natychmiastowym rozpocz\u0119ciu kontroli systemu ochrony zdrowia. Kontrolerzy maj\u0105 sprawdzi\u0107, czy Polska jest przygotowana na wyst\u0105pienie chor\u00f3b szczeg\u00f3lnie niebezpiecznych i wysoce zaka\u017anych. Dzia\u0142ania zosta\u0142y zaplanowane ju\u017c w zesz\u0142ym roku, jednak w zwi\u0105zku z pojawieniem si\u0119 koronawirusa w Europie, prezes NIK zdecydowa\u0142 o ich przyspieszeniu.", "title": "Koronawirus - zagro\u017cenie w Polsce. NIK zapowiada kontrol\u0119 | Z kraju"}, "twitter": {"image": "https://r-file-f3.dcs.redcdn.pl/file/o2/tvn/web-content/m/p1/i/95e6834d0a3d99e9ea8811855ae9229d/d925e82e-1c17-478c-ab57-83c0bb9602a5.jpg", "title": "Czy Polska jest gotowa na walk\u0119 z koronawirusem? Pilna kontrola NIK", "description": "Najwy\u017csza Izba Kontroli zdecydowa\u0142a o natychmiastowym rozpocz\u0119ciu kontroli systemu ochrony zdrowia. Kontrolerzy maj\u0105 sprawdzi\u0107, czy Polska jest przygotowana na wyst\u0105pienie chor\u00f3b szczeg\u00f3lnie niebezpiecznych i wysoce zaka\u017anych. Dzia\u0142ania zosta\u0142y zaplanowane ju\u017c w zesz\u0142ym roku, jednak w zwi\u0105zku z pojawieniem si\u0119 koronawirusa w Europie, prezes NIK zdecydowa\u0142 o ich przyspieszeniu.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/z-kraju,74/koronawirus-zagrozenie-w-polsce-nik-zapowiada-kontrole,1002642.html"}