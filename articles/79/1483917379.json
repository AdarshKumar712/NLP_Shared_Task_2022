{"source_url": "https://tvn24bis.pl", "url": "https://tvn24bis.pl/moto,99/kary-za-brak-oc-w-2020-roku-w-gore,997025.html?source=rss", "title": "Kary za brak OC w 2020 roku w g\u00f3r\u0119", "top_image": "https://r-scale-c6.dcs.redcdn.pl/scale/o2/tvn/web-content/m/p1/i/15d185eaa7c954e77f5343d941e25fbd/c00efdb2-e6f0-418b-9f31-b19e50ce0d4a.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "meta_img": "https://r-scale-c6.dcs.redcdn.pl/scale/o2/tvn/web-content/m/p1/i/15d185eaa7c954e77f5343d941e25fbd/c00efdb2-e6f0-418b-9f31-b19e50ce0d4a.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "images": ["https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://s4-tvn24bis.cdntvn.pl/bundles/bisbase/images/logo.png?8f12", "https://r-scale-27.dcs.redcdn.pl/scale/o2/tvn/web-content/m/i/ff49cc40a8890e6a60f40ff3026d2730/5de39aaa-04fe-11e3-a7b6-0025b511229e.jpg?type=1&srcmode=3&srcx=1%2F2&srcy=1%2F2&srcw=54&srch=54&dstw=54&dsth=54&quality=75", "https://r-scale-c0.dcs.redcdn.pl/scale/o2/tvn/web-content/m/p10/i/1f71e393b3809197ed66df836fe833e5/6a128bb5-3beb-4c0e-81a2-01a691529709.png?type=1&srcmode=4&srcx=0/1&srcy=0/1&srcw=54&srch=54&dstw=54&dsth=54&quality=80", "https://s1-tvn24bis.cdntvn.pl/bundles/bisbase/images/logo-footer.png?8f12", "https://r-scale-c6.dcs.redcdn.pl/scale/o2/tvn/web-content/m/p1/i/15d185eaa7c954e77f5343d941e25fbd/c00efdb2-e6f0-418b-9f31-b19e50ce0d4a.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "https://pix2.services.tvn.pl/_pix2/ns-view/pix.gif?h=tvn24bis.pl&p=%2Fmoto%2C99%2Fkary-za-brak-oc-w-2020-roku-w-gore%2C997025.html&ob=997025&at=article", "https://s4-tvn24bis.cdntvn.pl/bundles/tvnuser/img/avatar_54.png?8f12", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=0&srcx=1%2F1&srcy=1%2F1&srcw=1%2F1&srch=1%2F1&dstw=100&dsth=56"], "movies": [], "text": "OC dro\u017csze nawet o 400 z\u0142otych. \"Nie wiem, dlaczego tak si\u0119 dzieje\"\n\nOC dro\u017csze nawet o 400 z\u0142otych. \"Nie wiem, dlaczego tak si\u0119 dzieje\" \"\u0179r\u00f3d\u0142o: TVN Turbo\"\n\nO 15 procent wzros\u0142a od stycznia podstawowa kara za brak komunikacyjnego ubezpieczenia OC. W\u0142a\u015bciciel auta osobowego bez tej polisy zap\u0142aci do 5,2 tysi\u0105ca z\u0142otych kary, wobec 4,5 tysi\u0105ca z\u0142otych w 2019 roku.\n\nUbezpieczeniowy Fundusz Gwarancyjny przypomina, \u017ce pojazdy bez wa\u017cnej polisy komunikacyjnej OC nie maj\u0105 prawa je\u017adzi\u0107 po polskich drogach, a je\u017celi tak si\u0119 dzieje - to jest to niezgodne z prawem.\n\nWysoko\u015b\u0107 kar za brak tego ubezpieczenia ustalana jest na dany rok kalendarzowy, proporcjonalnie do wysoko\u015bci minimalnego wynagrodzenia za prac\u0119.\n\nWy\u017csza kara\n\n\"I tak maksymalna stawka dla samochodu osobowego to dwukrotno\u015b\u0107 tego wynagrodzenia, co oznacza, \u017ce w 2020 roku w\u0142a\u015bciciele aut osobowych przy braku OC musz\u0105 liczy\u0107 si\u0119 z kar\u0105 w wysoko\u015bci \u2013 5200 z\u0142otych. Przy czym, gdy przerwa w ci\u0105g\u0142o\u015bci ubezpieczenia wynosi tylko kilka dni, sankcja jest ni\u017csza: je\u017celi nie przekracza 3 dni, wynosi - 20 proc., a do 14 dni \u2013 50 proc. pe\u0142nej stawki\" - czytamy w komunikacie UFG.\n\n\n\nFundusz zaznacza, \u017ce kary za brak OC to nie jedyne obci\u0105\u017cenie finansowe dla nieubezpieczonych. Spowodowanie wypadku pojazdem bez wa\u017cnej polisy OC poci\u0105ga za sob\u0105 jeszcze wi\u0119ksze konsekwencje finansowe dla w\u0142a\u015bciciela pojazdu. Zar\u00f3wno on, jak i sprawca wypadku musz\u0105 solidarnie zwr\u00f3ci\u0107 UFG odszkodowanie, kt\u00f3re Fundusz wyp\u0142aci ofiarom takiego zdarzenia. OC dro\u017csze nawet o 400 z\u0142otych. Ekspert: nie wiem, dlaczego tak si\u0119 dzieje Instalacje LPG to w wi\u0119kszo\u015bci przypadk\u00f3w ogromna oszcz\u0119dno\u015b\u0107 dla w\u0142a\u015bciciela sa... zobacz wi\u0119cej \u00bb\n\n\n\n\"UFG prowadzi \u0142\u0105cznie ponad 16 tysi\u0119cy post\u0119powa\u0144 o zwrot wyp\u0142aconych odszkodowa\u0144. \u015arednia warto\u015b\u0107 takiej szkody przekracza 16,5 tysi\u0105ca z\u0142otych. Jednak rekordzista ma do zwrotu ponad 1,4 mln z\u0142otych\" - poinformowano.\n\nNieznajomo\u015b\u0107 przepis\u00f3w\n\nFundusz podkre\u015bla, \u017ce w\u0142a\u015bciciele pojazd\u00f3w mechanicznych w Polsce maj\u0105 obowi\u0105zek wykupi\u0107 ubezpieczenie odpowiedzialno\u015bci cywilnej najp\u00f3\u017aniej w dniu rejestracji auta, ci\u0105gnika, autobusu, motocykla, motoroweru etc. Wed\u0142ug UFG cz\u0119sto brak OC wynika z nieznajomo\u015bci przepis\u00f3w dotycz\u0105cych m.in. wyga\u015bni\u0119cia polisy.\n\n\n\n\"Nierzadko dotyczy to przekonania, \u017ce ubezpieczenie to powinno przed\u0142u\u017cy\u0107 si\u0119 automatycznie na kolejne dwana\u015bcie miesi\u0119cy, tymczasem s\u0105 sytuacje, gdy tak nie jest. I tak: polisa OC wyga\u015bnie, gdy dosz\u0142o do zmiany w\u0142a\u015bciciela pojazdu lub gdy sk\u0142adka za ubezpieczenie OC nie zosta\u0142a w pe\u0142ni op\u0142acona (nawet gdy nie dosz\u0142o wcze\u015bniej do zmiany w\u0142a\u015bciciela)\" - informuje UFG.\n\nW ka\u017cdym z tych przypadk\u00f3w OC wa\u017cne jest tylko do ko\u0144ca okresu, kt\u00f3ry widnieje na polisie. Po tej dacie - wygasa i konieczne jest zawarcie nowej umowy ubezpieczenia, najp\u00f3\u017aniej w ostatnim dniu trwania ochrony ubezpieczeniowej.\n\nWykrywanie nieubezpieczonych\n\nFundusz przekonuje, \u017ce jest coraz bardziej skuteczny w wykrywaniu nieubezpieczonych - udoskonala system ich wykrywania i pilnuje szczelno\u015bci systemu ubezpiecze\u0144 komunikacyjnych OC.\n\nZaznaczono, \u017ce ponad 75 proc. wykrywanych przypadk\u00f3w braku ubezpieczenia odbywa si\u0119 ju\u017c nie poprzez kontrol\u0119 drogow\u0105 policji czy innych zewn\u0119trznych organ\u00f3w kontrolnych, lecz poprzez ustalenia w\u0142asne UFG.\n\n\n\nRozwijane s\u0105 w\u0142asne narz\u0119dzia do typowania nieubezpieczonych - przede wszystkim dzi\u0119ki informacjom z og\u00f3lnopolskiej bazy polis komunikacyjnych i Centralnej Ewidencji Pojazd\u00f3w. Baza przeszukiwana jest przez specjalne algorytmy wykrywaj\u0105ce przerwy w ochronie ubezpieczeniowej, jak r\u00f3wnie\u017c op\u00f3\u017anienia w zawarciu ubezpieczenia OC przy pierwszej rejestracji pojazdu w Polsce.\n\n\n\nUFG przypomina, \u017ce poza identyfikowaniem w\u0142a\u015bcicieli pojazd\u00f3w bez wa\u017cnej polisy OC, Fundusz zajmuje si\u0119 r\u00f3wnie\u017c wyp\u0142at\u0105 odszkodowa\u0144 osobom poszkodowanym w wypadkach drogowych, spowodowanych przez nieubezpieczonych lub niezidentyfikowanych sprawc\u00f3w. UFG administruje te\u017c og\u00f3lnopolsk\u0105 baz\u0105 ubezpiecze\u0144 komunikacyjnych, kt\u00f3r\u0105 ubezpieczyciele wykorzystuj\u0105 m.in. do wyliczania wysoko\u015bci sk\u0142adki za OC i AC, w zale\u017cno\u015bci od historii ubezpieczenia (m.in. liczba wypadk\u00f3w).", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "O 15 procent wzros\u0142a od stycznia podstawowa kara za brak komunikacyjnego ubezpieczenia OC. W\u0142a\u015bciciel auta osobowego bez tej polisy zap\u0142aci do 5,2 tysi\u0105ca...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?8f12", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "O 15 procent wzros\u0142a od stycznia podstawowa kara za brak komunikacyjnego ubezpieczenia OC. W\u0142a\u015bciciel auta osobowego bez tej polisy zap\u0142aci do 5,2 tysi\u0105ca...", "og": {"image": "https://r-scale-c6.dcs.redcdn.pl/scale/o2/tvn/web-content/m/p1/i/15d185eaa7c954e77f5343d941e25fbd/c00efdb2-e6f0-418b-9f31-b19e50ce0d4a.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "site_name": "TVN24 BiS", "url": "https://tvn24bis.pl/article/url/997025", "type": "article", "description": "O 15 procent wzros\u0142a od stycznia podstawowa kara za brak komunikacyjnego ubezpieczenia OC. W\u0142a\u015bciciel auta osobowego bez tej polisy zap\u0142aci do 5,2 tysi\u0105ca z\u0142otych kary, wobec 4,5 tysi\u0105ca z\u0142otych w 2019 roku.", "title": "Kary za brak OC w 2020 roku w g\u00f3r\u0119 | Moto"}, "twitter": {"image": "https://r-file-c6.dcs.redcdn.pl/file/o2/tvn/web-content/m/p1/i/15d185eaa7c954e77f5343d941e25fbd/c00efdb2-e6f0-418b-9f31-b19e50ce0d4a.jpg", "title": "\"Rekordzista ma do zwrotu ponad 1,4 miliona z\u0142otych\". Kary za brak OC w g\u00f3r\u0119", "description": "O 15 procent wzros\u0142a od stycznia podstawowa kara za brak komunikacyjnego ubezpieczenia OC. W\u0142a\u015bciciel auta osobowego bez tej polisy zap\u0142aci do 5,2 tysi\u0105ca z\u0142otych kary, wobec 4,5 tysi\u0105ca z\u0142otych w 2019 roku.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/moto,99/kary-za-brak-oc-w-2020-roku-w-gore,997025.html"}