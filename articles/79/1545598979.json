{"source_url": "https://www.ntv.com.tr", "url": "https://www.ntv.com.tr/teknoloji/nasanin-2024te-aya-insan-gonderme-hedefi-2-yil-gecikebilir,m_Bx9DtMaUOTynu7TouDBA", "title": "NASA'n\u0131n 2024'te Ay'a insan g\u00f6nderme hedefi 2 y\u0131l gecikebilir", "top_image": "https://cdn1.ntv.com.tr/gorsel/5Y7UhadUbUu1nvs1I9zthw.jpg?width=1080&mode=crop&scale=both", "meta_img": "https://cdn1.ntv.com.tr/gorsel/5Y7UhadUbUu1nvs1I9zthw.jpg?width=1080&mode=crop&scale=both", "images": ["https://cdn1.ntv.com.tr/gorsel/5Y7UhadUbUu1nvs1I9zthw.jpg?width=1080&mode=crop&scale=both", "https://mc.yandex.ru/watch/16847260", "https://cdn.ntv.com.tr/img/google-play-badge.png?v=1713", "https://cdn.ntv.com.tr/img/logo.svg?v=1713", "https://cdn.ntv.com.tr/img/appstore.svg?v=1713", "data:image/gif;base64,R0lGODlhAQABAIAAAAUEBAAAACwAAAAAAQABAAACAkQBADs=", "https://www.ntv.com.tr/img/aksuvital.png"], "movies": [], "text": "NASA Genel Denetim Ofisi taraf\u0131ndan haz\u0131rlanan ve internet sitesinde yay\u0131mlanan raporda, NASA\u2019n\u0131n Artemis ad\u0131n\u0131 verdi\u011fi g\u00f6rev kapsam\u0131nda s\u00fcrd\u00fcr\u00fclen Uzay F\u0131rlatma Sistemi (Space Launch System-SLS) program\u0131n\u0131n maliyet ve teknik aksakl\u0131klarla m\u00fccadele etti\u011fi kaydedildi.\n\n\n\nMevcut sorunlar\u0131n NASA\u2019n\u0131n iddial\u0131 hedeflerini etkileyebilece\u011fine i\u015faret edilen raporda, \u201cSLS'yi geli\u015ftirmek ve in\u015fa etmek i\u00e7in ana unsur s\u00f6zle\u015fmelerinin her biri, 2 milyar dolarl\u0131k maliyet a\u015f\u0131mlar\u0131na ve en az 2 y\u0131ll\u0131k program gecikmelerine neden olan \u00e7ok say\u0131da teknik zorluk ve performans sorunu ya\u015famaktad\u0131r.\u201d ifadeleri kullan\u0131ld\u0131.\n\n\n\nTOPLAM MAL\u0130YET\n\n2020 mali y\u0131l sonuna kadar NASA\u2019n\u0131n s\u00f6z konusu program i\u00e7in 17 milyar dolardan daha fazla harcama yapaca\u011f\u0131 belirtilen raporda, \u201cAy ini\u015f program\u0131n\u0131 h\u0131zland\u0131rmak gibi b\u00fcy\u00fck bir \u00e7aban\u0131n ilk beklenenden daha zor ve pahal\u0131 oldu\u011fu kimseyi \u015fa\u015f\u0131rtmamal\u0131d\u0131r.\u201d ifadelerine yer verildi.\n\nRaporda, 2010 y\u0131l\u0131nda ba\u015flan\u0131lan SLS program\u0131nda ilk hedefin 2016 olarak planland\u0131\u011f\u0131, gecikmelerden dolay\u0131 tarihin s\u00fcrekli de\u011fi\u015fti\u011fi ve en son konulan 2024 y\u0131l\u0131 hedefinin de 2 y\u0131l ertelenebilece\u011fi kaydedildi.\n\nNASA\u2019n\u0131n, Artemis g\u00f6revi kapsam\u0131nda 2024 y\u0131l\u0131na kadar Ay'a insanl\u0131 seferler d\u00fczenlemeyi ama\u00e7lad\u0131\u011f\u0131, 2028 y\u0131l\u0131na kadar s\u00fcrmesi planlanan seferlerin ard\u0131ndan Ay y\u00f6r\u00fcngesinde bir uzay istasyonu kurulmas\u0131n\u0131n ve buras\u0131n\u0131n basamak olarak kullan\u0131larak Mars'a insanl\u0131 seferler d\u00fczenlenmesinin hedeflendi\u011fi a\u00e7\u0131klanm\u0131\u015ft\u0131.\n\nNASA EFSANEV\u0130 FOTO\u011eRAFI G\u00dcNCELLED\u0130", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "tr", "meta_favicon": "https://cdn.ntv.com.tr/img/152.png", "meta_data": {"viewport": "width=device-width, initial-scale=1.0", "dyg": {"environment": "Production", "site": "ntv", "category": "teknoloji", "sub-category": "Genel", "tags": "uzay,teknoloji,nasa", "content-type": "haber-detay"}, "seg": {"page": {"category": "Haber-Detay", "sub-category": "Teknoloji"}, "news": {"categories": "uzay,teknoloji,nasa", "productId": "m_Bx9DtMaUOTynu7TouDBA", "title": "NASA'n\u0131n 2024'te Ay'a insan g\u00f6nderme hedefi 2 y\u0131l gecikebilir", "image": "https://cdn1.ntv.com.tr/gorsel/5Y7UhadUbUu1nvs1I9zthw.jpg?width=620&height=305&mode=crop&scale=both", "description": "Amerikan Ulusal Havac\u0131l\u0131k ve Uzay Ajans\u0131n\u0131n (NASA), 2024\u2019te Ay'a yeniden insanl\u0131 u\u00e7u\u015flar yapmay\u0131 hedefleyen program\u0131n\u0131n 2 y\u0131l gecikebilece\u011fi belirtildi."}}, "og": {"url": "https://www.ntv.com.tr//teknoloji/nasanin-2024te-aya-insan-gonderme-hedefi-2-yil-gecikebilir,m_Bx9DtMaUOTynu7TouDBA", "type": "article", "title": "NASA'n\u0131n 2024'te Ay'a insan g\u00f6nderme hedefi 2 y\u0131l gecikebilir", "description": "Amerikan Ulusal Havac\u0131l\u0131k ve Uzay Ajans\u0131n\u0131n (NASA), 2024\u2019te Ay'a yeniden insanl\u0131 u\u00e7u\u015flar yapmay\u0131 hedefleyen program\u0131n\u0131n 2 y\u0131l gecikebilece\u011fi belirtildi.", "image": "https://cdn1.ntv.com.tr/gorsel/5Y7UhadUbUu1nvs1I9zthw.jpg?width=1080&mode=crop&scale=both"}, "dmp": {"tags": "Uzay,Teknoloji,NASA"}, "twitter": {"card": "summary_large_image", "site": "https://www.ntv.com.tr", "creator": "https://www.ntv.com.tr", "title": "NASA'n\u0131n 2024'te Ay'a insan g\u00f6nderme hedefi 2 y\u0131l gecikebilir", "description": "Amerikan Ulusal Havac\u0131l\u0131k ve Uzay Ajans\u0131n\u0131n (NASA), 2024\u2019te Ay'a yeniden insanl\u0131 u\u00e7u\u015flar yapmay\u0131 hedefleyen program\u0131n\u0131n 2 y\u0131l gecikebilece\u011fi belirtildi.", "image": "https://cdn1.ntv.com.tr/gorsel/5Y7UhadUbUu1nvs1I9zthw.jpg?width=1080&mode=crop&scale=both"}}, "canonical_link": "https://www.ntv.com.tr/teknoloji/nasanin-2024te-aya-insan-gonderme-hedefi-2-yil-gecikebilir,m_Bx9DtMaUOTynu7TouDBA"}