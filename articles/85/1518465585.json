{"source_url": "https://wiadomosci.gazeta.pl", "url": "https://wiadomosci.gazeta.pl/wiadomosci/7,114884,25688107,jaki-do-europoslanki-z-niemiec-pytam-pania-ktora-z-tych-ustaw.html?utm_source=RSS&utm_medium=RSS&utm_campaign=10199882", "title": "Debata w PE nt. Polski. Komisarz ds. sprawiedliwo\u015bci odni\u00f3s\u0142 si\u0119 do sprawy s\u0119dziego Juszczyszyna", "top_image": "https://bi.im-g.pl/im/59/7f/18/z25688153IER,Didier-Reynders--komisarz-UE-ds--sprawiedliwosci-p.jpg", "meta_img": "https://bi.im-g.pl/im/59/7f/18/z25688153IER,Didier-Reynders--komisarz-UE-ds--sprawiedliwosci-p.jpg", "images": ["https://bi.im-g.pl/im/37/7f/18/z25687863F,WHO-podala-nazwe-choroby-wywolywanej-przez-koronaw.jpg", "https://bi.im-g.pl/im/b2/e9/fc/z16574898F,Zbigniew-Ziobro--Jaroslaw-Kaczynski-i-Jaroslaw-Gow.jpg", "https://bi.im-g.pl/im/bd/79/18/z25662909F,Krajowa-Rada-Sadownictwa.jpg", "https://bi.im-g.pl/im/45/76/18/z25653061II,Minister-Zbigniew-Ziobro-i-wiceprzewodniczaca-Komi.jpg", "https://bi.im-g.pl/im/5/17253/m17253105.png", "https://bi.im-g.pl/im/a8/7f/18/z25689512II,Anna-Zalewska-podczas-debaty-w-PE.jpg", "https://bi.im-g.pl/im/36/7e/18/z25684022F,Stacja-narciarska-Rusin-Ski--Zerwany-przez-wichure.jpg", "https://static.im-g.pl/i/obrazki/awd/image_placeholder_small.svg", "https://bi.im-g.pl/im/e5/7f/18/z25688037F,Koronawirus-w-Chinach.jpg", "https://bi.im-g.pl/im/69/6a/18/z25603433II,Debata-w-Parlamencie-Europejskim-o-praworzadnosci-.jpg", "https://bi.im-g.pl/im/59/7f/18/z25688153IER,Didier-Reynders--komisarz-UE-ds--sprawiedliwosci-p.jpg", "https://bi.im-g.pl/im/01/7f/18/z25688577II,Dziennikarka-wybucha-smiechem-w-panstwowej-telewiz.jpg", "https://bi.im-g.pl/im/ea/7f/18/z25689322II,Sztorm-Dennis-uderzy-w-Wielka-Brytanie-juz-w-ten-w.jpg", "https://bi.im-g.pl/im/59/7f/18/z25688153IH,Didier-Reynders--komisarz-UE-ds--sprawiedliwosci-p.jpg", "https://bi.im-g.pl/im/26/77/18/z25654054II,Patryk-Jaki.jpg"], "movies": [], "text": "Zapis relacji z debaty na temat praworz\u0105dno\u015bci w Polsce mo\u017cna przeczyta\u0107 tutaj.\n\nREKLAMA\n\nWe wtorek debat\u0119 na temat praworz\u0105dno\u015bci w Polsce rozpocz\u0119\u0142a wiceszefowa Komisji Europejskiej Vera Jourova.\n\nKomisja Europejska b\u0119dzie wype\u0142nia\u0107 swoj\u0105 rol\u0119 stra\u017cniczki traktatu i wykorzysta procedur\u0119 przeciw naruszeniom, ilekro\u0107 pojawi\u0105 si\u0119 problemy dotycz\u0105ce kwestii zgodno\u015bci z prawem UE\n\n- powiedzia\u0142a Jourova. Polityczka stwierdzi\u0142a, \u017ce tzw. ustawa kaga\u0144cowa budzi niepok\u00f3j dotycz\u0105cy praworz\u0105dno\u015bci. - Komisja Wenecka wyrazi\u0142a obaw\u0119, \u017ce to nowe prawo mo\u017ce dalej podwa\u017ca\u0107 niezale\u017cno\u015b\u0107 s\u0105d\u00f3w w Polsce. Rodzi ono r\u00f3wnie\u017c obawy o zgodno\u015b\u0107 z prawem UE - zaznaczy\u0142a Vera Jourova. Podkre\u015bli\u0142a, \u017ce KE dokonuje szczeg\u00f3\u0142owej analizy tego prawa. Doda\u0142a, \u017ce poszanowanie praworz\u0105dno\u015bci nie dotyczy tylko pa\u0144stw cz\u0142onkowskich, ale tak\u017ce instytucji unijnych.\n\nZ przykro\u015bci\u0105 stwierdzam, \u017ce ostatnie wydarzenia pokazuj\u0105, \u017ce sytuacja jest bardzo powa\u017cna\n\n- powiedzia\u0142a wiceszefowa KE.\n\n\"Nie mo\u017cna sobie wybiera\u0107 tak rodzynk\u00f3w z ciasta unijnego\"\n\nPodczas debaty w Parlamencie Europejskim Katarina Barley z Post\u0119powego Sojuszu Socjalist\u00f3w i Demokrat\u00f3w wspomnia\u0142a o uchwale S\u0105du Najwy\u017cszego dotycz\u0105cej Izby Dyscyplinarnej.\n\nZaniechana zosta\u0142a i podwa\u017cona niezawis\u0142o\u015b\u0107 s\u0105downictwa (w Polsce - red.), dlatego nale\u017cy spodziewa\u0107 si\u0119 post\u0119powania w Trybunale Sprawiedliwo\u015bci. Nie mo\u017cna sobie wybiera\u0107 tak rodzynk\u00f3w z ciasta unijnego\n\n- powiedzia\u0142a niemiecka europos\u0142anka. Do jej s\u0142\u00f3w odni\u00f3s\u0142 si\u0119 Patryk Jaki.\n\nW ustawie, o kt\u00f3rej pani m\u00f3wi, w artykule 107 m\u00f3wi si\u0119, \u017ce za obraz\u0119 przepis\u00f3w prawa, za dzia\u0142ania mog\u0105ce uniemo\u017cliwi\u0107 funkcjonowanie organ\u00f3w wymiaru sprawiedliwo\u015bci w Polsce s\u0119dzia odpowiada dyscyplinarnie. Natomiast mam t\u0142umaczenie niemieckiego kodeksu karnego, gdzie s\u0119dzia naginaj\u0105cy prawo mo\u017ce by\u0107 pozbawiony wolno\u015bci od roku do pi\u0119ciu lat. Pytam pani\u0105, kt\u00f3ra z tych ustaw jest \"kaga\u0144cowa\"? Ta polska czy niemiecka?\n\n- m\u00f3wi\u0142 wzburzony Jaki. Barley odpowiedzia\u0142a, \u017ce nie reprezentuje Niemiec, tylko obywateli Unii Europejskiej. Powiedzia\u0142a r\u00f3wnie\u017c, \u017ce \"w tej sprawie pad\u0142o wiele k\u0142amstw\".\n\n>>>Trybuna\u0142 Stanu dla prezydenta? Budka: Powiedzia\u0142em mu to wyra\u017anie. Zobacz nasz materia\u0142 wideo:\n\n\"PE na si\u0142\u0119 chce tak\u0105 fikcyjn\u0105 rzeczywisto\u015b\u0107 wykreowa\u0107\"\n\nNa temat praworz\u0105dno\u015bci w Polsce wypowiedzia\u0142a si\u0119 r\u00f3wnie\u017c europos\u0142anka Prawa i Sprawiedliwo\u015bci Beata Szyd\u0142o.\n\nWyra\u017cam ubolewanie, \u017ce Parlament Europejski tak jawnie nawo\u0142uje do instrumentalnego wykorzystywania praworz\u0105dno\u015bci\n\n- powiedzia\u0142a by\u0142a premier. Doda\u0142a, \u017ce polski system sprawiedliwo\u015bci wymaga reform i to od czterech lat, zgodnie z konstytucj\u0105 i oczekiwaniami obywateli, polski rz\u0105d je przeprowadza. - Faktem jest, \u017ce w Polsce toczy si\u0119 sp\u00f3r prawny i sp\u00f3r polityczny, ale rozstrzygni\u0119cie tego pierwszego nale\u017cy do polskich s\u0105d\u00f3w i trybuna\u0142\u00f3w, a tego drugiego - do polskich polityk\u00f3w - stwierdzi\u0142a europos\u0142anka PiS. Doda\u0142a, \u017ce ustr\u00f3j s\u0105downictwa jest nieobj\u0119ty prawem unijnym. Podkre\u015bli\u0142a, \u017ce reforma polskiego s\u0105downictwa jest oczekiwana przez wi\u0119kszo\u015b\u0107 spo\u0142ecze\u0144stwa i rz\u0105d dzia\u0142a w\u0142a\u015bnie w ich interesie, a nie wybranej grupy spo\u0142ecznej czy zawodowej. Stwierdzi\u0142a, \u017ce wtorkowa debata jest polityczna i nie znajduje uzasadnienia, poniewa\u017c w Polsce nie jest \u0142amana w Polsce, a \"mo\u017cna by odnie\u015b\u0107 wra\u017cenie, \u017ce PE na si\u0142\u0119 chce tak\u0105 fikcyjn\u0105 rzeczywisto\u015b\u0107 wykreowa\u0107\".\n\nW Polsce trwa kampania wyborcza. Z du\u017cym prawdopodobie\u0144stwem mo\u017cna za\u0142o\u017cy\u0107, \u017ce celem inicjator\u00f3w dzisiejszej debaty by\u0142o uwik\u0142anie parlamentu w jej przebieg, ch\u0119\u0107 wp\u0142yni\u0119cia na wynik wyborczy w Polsce\n\n- powiedzia\u0142a Beata Szyd\u0142o. Jak podkre\u015bli\u0142a, instytucje unijne nie powinny ingerowa\u0107 w proces wyborczy w \u017cadnym kraju wyborczym. Zwr\u00f3ci\u0142a si\u0119 do europos\u0142\u00f3w, aby \"nie ulegali presji politycznych frustrat\u00f3w\". Doda\u0142a, \u017ce jest \"za\u017cenowana\" tymi politykami, kt\u00f3rzy polskie sprawy za\u0142atwiaj\u0105 na arenie europejskiej.\n\nAndrzej Halicki: To wy, m\u00f3wi\u0119 do Prawa i Sprawiedliwo\u015bci, n\u0119kacie s\u0119dzi\u00f3w i Polak\u00f3w\n\nS\u0142ysz\u0119, \u017ce Polska jest n\u0119kana przez Uni\u0119 Europejsk\u0105. Nie, to wy, m\u00f3wi\u0119 do Prawa i Sprawiedliwo\u015bci, n\u0119kacie s\u0119dzi\u00f3w i Polak\u00f3w. Tu jest raport, kt\u00f3ry dotyczy 64 s\u0119dzi\u00f3w represjonowanych nielegalnie przez Izb\u0119 Dyscyplinarn\u0105, kt\u00f3ra nie powinna dzia\u0142a\u0107. To wy u\u017cywacie fa\u0142szu i propagandy i na to te\u017c nie ma zgody\n\n- powiedzia\u0142 Andrzej Halicki z Platformy Obywatelskiej. Doda\u0142, \u017ce debata w PE jest debat\u0105 \"o ch\u0119ci zaw\u0142aszczenia s\u0105downictwa przez jedn\u0105 parti\u0119, o zbudowaniu takiego systemu, kt\u00f3ry w\u0142adzy daje bezkarno\u015b\u0107\".\n\nSymbolem ostatnich dni w Polsce sta\u0142 si\u0119 nominat partyjny, rz\u0105dowy, kt\u00f3ry podar\u0142 uchwa\u0142\u0119 dzia\u0142aj\u0105c nie tylko niezgodnie z prawem, ale arogancko sugeruj\u0105c, \u017ce b\u0119dzie bezkarny. Tak w\u0142a\u015bnie rz\u0105d chce traktowa\u0107 konstytucj\u0119, traktaty unijne, czy inne zobowi\u0105zania i na to nie mo\u017ce by\u0107 zgody\n\n\u2013 stwierdzi\u0142 europose\u0142 z Platformy Obywatelskiej.\n\nRobert Biedro\u0144: \"Wstydz\u0119 si\u0119, \u017ce w moim kraju \u017cyj\u0105 ludzie, kt\u00f3rzy s\u0105 gorsi od komunist\u00f3w\"\n\nOd czasu przej\u0119cia w\u0142adzy przez PiS minister sprawiedliwo\u015bci Ziobro na skinienie Kaczy\u0144skiego niszczy polski system prawny. Idzie na ca\u0142kowite starcie z instytucjami UE i polskimi obywatelami\n\n- powiedzia\u0142 z kolei Robert Biedro\u0144 europose\u0142 i kandydat na prezydenta Lewicy. Doda\u0142, \u017ce \"polski rz\u0105d chce doprowadzi\u0107 do kolejnej katastrofy, do zamro\u017cenia \u015brodk\u00f3w unijnych i powolnego polexitu\".\n\nMy, strona prodemokratyczna, musimy broni\u0107 Polski przed waszym szale\u0144stwem. (...) Wstydz\u0119 si\u0119, \u017ce w moim kraju \u017cyj\u0105 ludzie, kt\u00f3rzy s\u0105 gorsi od komunist\u00f3w, kt\u00f3rzy zniszczyli ten kraj bardziej ni\u017c komuni\u015bci\n\n- stwierdzi\u0142 europose\u0142.\n\n\"S\u0105dy polskie to s\u0105dy europejskie, dlatego musz\u0105 to prawo respektowa\u0107\"\n\nDidier Reynders, unijny komisarz ds. sprawiedliwo\u015bci, zapewni\u0142 na koniec, \u017ce KE jest otwarta na dialog i na to, \u017ceby pa\u0144stwa same rozwi\u0105zywa\u0142y w\u0142asne problemy, ale \"nie zawaha si\u0119 wykorzysta\u0107 wszystkich mo\u017cliwych mechanizm\u00f3w i \u015brodk\u00f3w po to, \u017ceby broni\u0107 praworz\u0105dno\u015bci\". Doda\u0142, \u017ce tzw. ustawa kaga\u0144cowa wzbudza kontrowersje. Podkre\u015bli\u0142 r\u00f3wnie\u017c, \u017ce prawo unijne m\u00f3wi o poszanowaniu praworz\u0105dno\u015bci, zw\u0142aszcza niezale\u017cno\u015bci s\u0119dziowskiej, a \"s\u0105dy polskie to s\u0105dy europejskie, dlatego musz\u0105 to prawo respektowa\u0107\".\n\nChc\u0119 powiedzie\u0107, \u017ce orzeczenia Trybuna\u0142u Sprawiedliwo\u015bci s\u0105 wi\u0105\u017c\u0105ce i musz\u0105 by\u0107 respektowane. 4 lutego Izba Dyscyplinarna zdecydowa\u0142a si\u0119 zawiesi\u0107 s\u0119dziego, kt\u00f3ry tak na prawd\u0119 chcia\u0142 wykona\u0107 orzeczenie Trybuna\u0142u Sprawiedliwo\u015bci UE, obni\u017caj\u0105c mu jednocze\u015bnie o 40 proc. uposa\u017cenie\n\n- zauwa\u017cy\u0142 Reynders. Doda\u0142, \u017ce je\u015bli s\u0105dy wydaj\u0105 orzeczenia, to te orzeczenia musz\u0105 by\u0107 przez wszystkie w\u0142adze realizowane.\n\nTrzeba pami\u0119ta\u0107, \u017ce Komisja Europejska rozwa\u017ca wprowadzenia mechanizmu po\u0142\u0105czenia kwestii finansowych ze stanem praworz\u0105dno\u015bci\n\n- przestrzega\u0142 Reynders. Doda\u0142, \u017ce nowy mechanizm kontroli praworz\u0105dno\u015bci b\u0119dzie mia\u0142 za zadanie wy\u0142apa\u0107 problemy w krajach cz\u0142onkowskich.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/img/gazeta.ico", "meta_data": {"ROBOTS": "NOARCHIVE", "og": {"type": "article", "url": "https://wiadomosci.gazeta.pl/wiadomosci/7,114884,25688107,jaki-do-europoslanki-z-niemiec-pytam-pania-ktora-z-tych-ustaw.html", "title": "Debata w PE nt. Polski. Komisarz ds. sprawiedliwo\u015bci odni\u00f3s\u0142 si\u0119 do sprawy s\u0119dziego Juszczyszyna", "description": "We wtorek Parlamencie Europejskim oby\u0142a si\u0119 debata na temat zagro\u017cenia dla praworz\u0105dno\u015bci w Polsce. Przemawiali na niej m.in. Beata Szyd\u0142o, Andrzej Halicki czy Patryk Jaki. Ten ostatni wda\u0142 si\u0119 w dyskusj\u0119 z europos\u0142ank\u0105 z Niemiec. - Pytam pani\u0105, kt\u00f3ra z tych ustaw jest 'kaga\u0144cowa'? Ta polska czy niemiecka? - m\u00f3wi\u0142 europose\u0142 z PiS-u. Na koniec unijny komisarz ds. sprawiedliwo\u015bci odni\u00f3s\u0142 si\u0119 do sprawy s\u0119dziego Juszczyszyna.", "image": "https://bi.im-g.pl/im/59/7f/18/z25688153IER,Didier-Reynders--komisarz-UE-ds--sprawiedliwosci-p.jpg", "site_name": "gazetapl", "locale": "pl_PL"}, "twitter": {"title": "Debata w PE nt. Polski. Komisarz ds. sprawiedliwo\u015bci odni\u00f3s\u0142 si\u0119 do sprawy s\u0119dziego Juszczyszyna", "description": "We wtorek Parlamencie Europejskim oby\u0142a si\u0119 debata na temat zagro\u017cenia dla praworz\u0105dno\u015bci w Polsce. Przemawiali na niej m.in. Beata Szyd\u0142o, Andrzej Halicki czy Patryk Jaki. Ten ostatni wda\u0142 si\u0119 w dyskusj\u0119 z europos\u0142ank\u0105 z Niemiec. - Pytam pani\u0105, kt\u00f3ra z tych ustaw jest 'kaga\u0144cowa'? Ta polska czy niemiecka? - m\u00f3wi\u0142 europose\u0142 z PiS-u. Na koniec unijny komisarz ds. sprawiedliwo\u015bci odni\u00f3s\u0142 si\u0119 do sprawy s\u0119dziego Juszczyszyna.", "image": "https://bi.im-g.pl/im/59/7f/18/z25688153IER,Didier-Reynders--komisarz-UE-ds--sprawiedliwosci-p.jpg", "card": "summary_large_image"}, "fb": {"app_id": 159195584135753, "pages": 159693330707372}, "Description": "We wtorek Parlamencie Europejskim oby\u0142a si\u0119 debata na temat zagro\u017cenia dla praworz\u0105dno\u015bci w Polsce. Przemawiali na niej m.in. Beata Szyd\u0142o, Andrzej Halicki czy Patryk Jaki. Ten ostatni wda\u0142 si\u0119 w dyskusj\u0119 z europos\u0142ank\u0105 z Niemiec. - Pytam pani\u0105, kt\u00f3ra z tych ustaw jest 'kaga\u0144cowa'? Ta polska czy niemiecka? - m\u00f3wi\u0142 europose\u0142 z PiS-u. Na koniec unijny komisarz ds. sprawiedliwo\u015bci odni\u00f3s\u0142 si\u0119 do sprawy s\u0119dziego Juszczyszyna.", "Keywords": "Polityka, politycy, Sejm, Senat, prezydent, skandale, marsza\u0142ek, Kaczy\u0144ski, Tusk, Donald Tusk, Lech Kaczy\u0144ski", "news_keywords": "Polityka, politycy, Sejm, Senat, prezydent, skandale, marsza\u0142ek, Kaczy\u0144ski, Tusk, Donald Tusk, Lech Kaczy\u0144ski", "google-site-verification": "5085Ij1x9RsFKORhZyjV5Q9U_gK39xdwTOTC9E1qmkE", "viewport": "width=device-width, initial-scale=1.0, minimum-scale=1.0, maximum-scale=1.0, user-scalable=yes"}, "canonical_link": "https://wiadomosci.gazeta.pl/wiadomosci/7,114884,25688107,jaki-do-europoslanki-z-niemiec-pytam-pania-ktora-z-tych-ustaw.html"}