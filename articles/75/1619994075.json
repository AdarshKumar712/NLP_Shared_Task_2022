{"source_url": "https://web.archive.org", "url": "https://web.archive.org/web/20220303042511id_/https://www.polityka.pl/tygodnikpolityka/swiat/1958532,1,rozruchy-w-minneapolis-to-w-usa-wciaz-ta-sama-historia.read", "title": "Rozruchy w Minneapolis. To w USA wci\u0105\u017c ta sama historia", "top_image": "https://static.polityka.pl/_resource/res/path/71/2c/712c159f-d09e-4cd9-89e8-d76f32333ce2", "meta_img": "https://static.polityka.pl/_resource/res/path/71/2c/712c159f-d09e-4cd9-89e8-d76f32333ce2", "images": ["https://static.polityka.pl/_resource/res/path/2b/f1/2bf168ff-b35b-4a35-bd0a-165613fff5ec_f178x178", "https://googleads.g.doubleclick.net/pagead/viewthroughconversion/1034796340/?value=0&guid=ON&script=0", "https://zasoby.polityka.pl/polityka.pl/cg//img/sale-discount.svg", "https://zasoby.polityka.pl/polityka.pl/cg//img/newsletter_icon_44.svg", "https://static.polityka.pl/_resource/res/path/71/2c/712c159f-d09e-4cd9-89e8-d76f32333ce2_f1400x900", "https://www.facebook.com/tr?id=275455996648735&ev=PageView&noscript=1", "https://static.polityka.pl/_resource/res/path/71/2c/712c159f-d09e-4cd9-89e8-d76f32333ce2", "https://zasoby.polityka.pl/polityka.pl/cg//img/sale_people_1.svg", "https://zasoby.polityka.pl/polityka.pl/cg//img/logo.svg", "https://pixel.quantserve.com/pixel/p-bPMapUNSUm3KU.gif"], "movies": [], "text": "W Minneapolis z r\u0105k bia\u0142ego policjanta zgin\u0105\u0142 czarnosk\u00f3ry George Floyd. Trwaj\u0105 burzliwe zamieszki, szerz\u0105ce si\u0119 na ca\u0142y kraj. Afroamerykanie m\u00f3wi\u0105 o linczu.\n\nTo never-ending story, historia, kt\u00f3ra zdarza si\u0119 w USA co jaki\u015b czas. To w\u0142a\u015bnie stanowi najwa\u017cniejszy problem: dlaczego co\u015b, co tak bardzo nie przynosi chluby Ameryce, uporczywie powraca? W Minneapolis w stanie Minnesota z r\u0105k bia\u0142ego policjanta zgin\u0105\u0142 podczas aresztowania 45-letni czarnosk\u00f3ry George Floyd. Od wtorku w mie\u015bcie trwaj\u0105 burzliwe zamieszki, szerz\u0105ce si\u0119 na ca\u0142y kraj. Afroamerykanie m\u00f3wi\u0105 o linczu.\n\nStan wyj\u0105tkowy w Minneapolis\n\nPolicj\u0119 wezwano w poniedzia\u0142ek wieczorem, kiedy w miejscowej jad\u0142odajni dosz\u0142o do k\u0142\u00f3tni przy p\u0142aceniu rachunku. Floyd zosta\u0142 aresztowany jako podejrzany o legitymowanie si\u0119, wed\u0142ug niepotwierdzonych doniesie\u0144, fa\u0142szywym czekiem lub dowodem to\u017csamo\u015bci. Funkcjonariusze powalili go na ziemi\u0119, jeden z nich ukl\u0119kn\u0105\u0142 na jego szyi. M\u0119\u017cczyzna zacz\u0105\u0142 si\u0119 dusi\u0107, b\u0142aga\u0142 o lito\u015b\u0107, ale bez skutku \u2013 policjant nadal go przygniata\u0142. Po kilku minutach Floyd nie \u017cy\u0142. Policja twierdzi, \u017ce stawia\u0142 op\u00f3r, ale przeczy temu nagranie wideo opublikowane przez telewizj\u0119 CBS News.\n\nFunkcjonariusze aresztuj\u0105cy Floyda, w tym Derek Chauvin, kt\u00f3ry udusi\u0142 go kolanem, zostali zwolnieni, a w\u0142adze przeprosi\u0142y rodzin\u0119 ofiary. W Minneapolis zacz\u0119\u0142y si\u0119 jednak pokojowe protesty. Po paru dniach wybuch\u0142y rozruchy \u2013 zaatakowano posterunek policji, pl\u0105drowane s\u0105 sklepy, p\u0142on\u0105 samochody. Podpalono m.in. stawiany w\u0142a\u015bnie dom z tanimi mieszkaniami. Zgin\u0105\u0142 jeden z czarnych uczestnik\u00f3w zamieszek, zastrzelony przez w\u0142a\u015bciciela napadni\u0119tego sklepu. Rozruchy przenios\u0142y si\u0119 do s\u0105siedniego, bli\u017aniaczego miasta St. Paul. Burmistrz Minneapolis wprowadzi\u0142 stan wyj\u0105tkowy i wezwa\u0142 na pomoc stanow\u0105 gwardi\u0119 narodow\u0105. Odezwa\u0142 si\u0119 Donald Trump, okre\u015blaj\u0105c demonstrant\u00f3w \u201ezbirami\u201d i gro\u017c\u0105c u\u017cyciem broni. \u201eTam, gdzie jest pl\u0105drowanie, tam jest strzelanie\u201d \u2013 zatweetowa\u0142.\n\nCzytaj te\u017c: Richard Spencer, nowa twarz rasizmu\n\nPolicjanci brutalni i bezkarni\n\nProtesty rozgorza\u0142y w innych miastach \u2013 Los Angeles, Nowym Jorku, Denver, Columbus w stanie Ohio. Afroamerykanie wsz\u0119dzie maj\u0105 podobne tragiczne do\u015bwiadczenia. Przypomina si\u0119 zab\u00f3jstwo Michaela Browna w Ferguson w stanie Missouri w 2014 r., Freddie\u2032go Greya w Baltimore w 2015, Keitha Lamonta Scotta w Charlotte rok p\u00f3\u017aniej. I wielu innych, nieuzbrojonych albo zupe\u0142nie niewinnych Afroamerykan\u00f3w, zabitych tylko dlatego, \u017ce bia\u0142ym funkcjonariuszom wydawali si\u0119 gro\u017ani, podejrzani o rozmaite wyimaginowane przest\u0119pstwa. Scenariusz si\u0119 powtarza\u0142 \u2013 po zab\u00f3jstwie pokojowe demonstracje, potem uliczne burdy z atakowaniem lokali publicznych, podpalaniem samochod\u00f3w i pl\u0105drowaniem sklep\u00f3w. Czarni niszcz\u0105 mienie we w\u0142asnych dzielnicach. Ich destrukcyjne dzia\u0142ania daj\u0105 pretekst w\u0142adzom do t\u0142umienia protest\u00f3w.\n\nAfroamerykanie s\u0105 zdesperowani, bo w sprawie brutalno\u015bci policji od lat nic si\u0119 nie zmienia \u2013 mimo oczywistych dowod\u00f3w, \u017ce funkcjonariusze nadu\u017cywaj\u0105 si\u0142y bez uzasadnienia. Remedium na to mia\u0142y by\u0107 m.in. kamery wideo na radiowozach. By\u0142a taka r\u00f3wnie\u017c fatalnego dnia w Minneapolis, zamontowana na samochodzie patrolu, kt\u00f3ry aresztowa\u0142 George\u2032a Floyda. Ale policjanci albo o tym zapominaj\u0105, albo \u2013 co bardziej prawdopodobne \u2013 wcale si\u0119 tym nie przejmuj\u0105. Czuj\u0105 si\u0119 bowiem bezkarni. Jak pokazuj\u0105 poprzednie tragiczne incydenty, grozi im najcz\u0119\u015bciej tylko utrata pracy. Rzadko zdarza si\u0119 odpowiedzialno\u015b\u0107 karna. Ameryka\u0144ski system sprawiedliwo\u015bci chroni, niestety, brutalnych policjant\u00f3w \u2013 najpewniej w przekonaniu, \u017ce je\u015bli b\u0119dzie si\u0119 ich surowo kara\u0107 za nadu\u017cywanie si\u0142y albo u\u017cywanie broni, stan\u0105 si\u0119 zbyt pasywni wobec podejrzanych o naruszanie prawa. A na ulicach zacznie si\u0119 szerzy\u0107 anarchia.\n\nCzytaj te\u017c: Re\u017cyser Spike Lee o rasizmie w USA\n\nNajwi\u0119kszy problem: rasizm\n\nRzecz w tym, \u017ce ogromna cz\u0119\u015b\u0107 Amerykan\u00f3w \u2013 jaka dok\u0142adnie, trudno to ustali\u0107 \u2013 postrzega swoich czarnosk\u00f3rych rodak\u00f3w jako potencjalnych przest\u0119pc\u00f3w, bardziej ni\u017c biali sk\u0142onnych do u\u017cycia przemocy. Wygl\u0105da na to, \u017ce przekonanie to podziela wi\u0119kszo\u015b\u0107 policjant\u00f3w. Uprzedzenia s\u0105 wci\u0105\u017c \u017cywe. Podsyca je spo\u0142eczny podzia\u0142 Ameryki, wt\u00f3rna segregacja terytorialna: wi\u0119kszo\u015b\u0107 Afroamerykan\u00f3w mieszka w osobnych dzielnicach, z regu\u0142y biedniejszych i obci\u0105\u017conych baga\u017cem patologii spo\u0142ecznych. Przyczyny tej sytuacji s\u0105 ekonomiczne, ale dyskryminacja rasowa \u2013 ukryta, bo jawna jest zabroniona \u2013 przyczynia si\u0119 do utrwalania tego podzia\u0142u, dodatkowo hamuj\u0105c awans etniczno-rasowych gett.\n\nW 1835 r. Alexis de Tocqueville pisa\u0142 w \u201eDemokracji w Ameryce\u201d, \u017ce Stany Zjednoczone czeka wielka przysz\u0142o\u015b\u0107, b\u0119d\u0105 najpot\u0119\u017cniejszym obok Rosji krajem na \u015bwiecie. Ale ostrzeg\u0142, \u017ce jego najwi\u0119kszym problemem pozostaje rasizm. Po 185 latach \u2013 jak powiedzia\u0142 po zab\u00f3jstwie w Minneapolis wnikliwy komentator spo\u0142eczny wydarze\u0144 w USA David Brooks \u2013 s\u0142owa te nie straci\u0142y wcale aktualno\u015bci.\n\nCzytaj te\u017c: Niespe\u0142nione marzenie Martina Luthera Kinga", "keywords": [], "meta_keywords": [""], "tags": [], "authors": ["Tomasz Zalewski", "Korespondent", "Polityki", "Z Usa. W Latach Pracowa\u0142 W Nowojorskim", "Nowym Dzienniku", "Potem By\u0142 Korespondentem Pap. Z", "Polityk\u0105", "Wsp\u00f3\u0142pracuje Od R. Za Ksi\u0105\u017ck\u0119 Reporta\u017cow\u0105", "Szczecin", "Grudzie\u0144-Sierpie\u0144-Grudzie\u0144"], "publish_date": "Fri May 29 14:02:41 2020", "summary": "", "article_html": "", "meta_description": "", "meta_lang": "pl", "meta_favicon": "/img/favicon.ico", "meta_data": {"robots": "noarchive", "Description": "W Minneapolis z r\u0105k bia\u0142ego policjanta zgin\u0105\u0142 czarnosk\u00f3ry George Floyd. Trwaj\u0105 burzliwe zamieszki, szerz\u0105ce si\u0119 na ca\u0142y kraj. Afroamerykanie m\u00f3wi\u0105 o linczu.", "Keywords": "rasizm, USA, rasizm w USA,", "application-name": "Polityka", "format-detection": "telephone=no", "viewport": "width=device-width, minimum-scale=1.0, initial-scale=1.0", "google-site-verification": "FE_R1b3gH6UUc04OPU6Xi2DcI0AbyAE9HE9NxPPUUGo", "adcategory": "swiat<!-- end: category -->", "og": {"image": "https://static.polityka.pl/_resource/res/path/71/2c/712c159f-d09e-4cd9-89e8-d76f32333ce2", "title": "Rozruchy w Minneapolis. To w USA wci\u0105\u017c ta sama historia", "description": "W Minneapolis z r\u0105k bia\u0142ego policjanta zgin\u0105\u0142 czarnosk\u00f3ry George Floyd. Trwaj\u0105 burzliwe zamieszki, szerz\u0105ce si\u0119 na ca\u0142y kraj. Afroamerykanie m\u00f3wi\u0105 o linczu.", "type": "article", "url": "https://www.polityka.pl/tygodnikpolityka/swiat/1958532,1,rozruchy-w-minneapolis-to-w-usa-wciaz-ta-sama-historia.read"}, "article": {"author": "Tomasz Zalewski", "published_time": "20200529T140241+0200"}, "twitter": {"card": "summary_large_image", "site": "@Polityka_pl"}}, "canonical_link": "https://www.polityka.pl/tygodnikpolityka/swiat/1958532,1,rozruchy-w-minneapolis-to-w-usa-wciaz-ta-sama-historia.read"}