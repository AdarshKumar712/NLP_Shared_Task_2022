{"source_url": "https://www.rmf24.pl", "url": "https://www.rmf24.pl/fakty/polska/news-oto-najwazniejsze-zmiany-w-przepisach-slubow-koscielnych-w-2,nId,4238401", "title": "Oto najwa\u017cniejsze zmiany w przepisach \u015blub\u00f3w ko\u015bcielnych w 2020 roku", "top_image": "https://i.iplsc.com/-/0009PZLITFKOOF21-C411.jpg", "meta_img": "https://i.iplsc.com/-/0009PZLITFKOOF21-C411.jpg", "images": ["https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://i.iplsc.com/-/0009PZLITFKOOF21-C411.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/rmf-fm/00073CCEGV5YJQ4C-C326.jpg", "https://www.rmf24.pl/s/classic/img/close.png?c=1", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://i.iplsc.com/zdj-ilustracyjne/0009PZLITFKOOF21-C123-F4.jpg", "https://www.rmf24.pl/s/classic/ajax-loader.gif"], "movies": [], "text": "Bardziej rozbudowane odpowiedzi na pytania ksi\u0119dza i dok\u0142adniejsza weryfikacja przysz\u0142ych ma\u0142\u017conk\u00f3w. To najwa\u017cniejsze zmiany w przepisach \u015blub\u00f3w ko\u015bcielnych, kt\u00f3re wejd\u0105 w \u017cycie w czerwcu tego roku.\n\nZdj. ilustracyjne / Pixabay\n\nPOS\u0141UCHAJ ROZMOWY O NOWYCH PRZEPISACH Z KSI\u0118DZEM SEBASTIANEM WIECZORKIEM, DOKTOREM PRAWA KANONICZNEGO Odtwarzacz wideo wymaga uruchomienia obs\u0142ugi JavaScript w przegl\u0105darce.\n\nOdpowiedzi na cz\u0119\u015b\u0107 pyta\u0144 nie b\u0119d\u0105 mog\u0142y ogranicza\u0107 si\u0119 do kr\u00f3tkiego \"Tak\" albo \"Nie\". Poza tym wi\u0119kszych zmian nie b\u0119dzie - zapewnia w rozmowie z RMF FM ksi\u0105dz Sebastian Wieczorek, doktor prawa kanonicznego.\n\nTa rozmowa zwykle dla obojga narzeczonych z duszpasterzem kancelarii parafialnej trwa\u0142a oko\u0142o godziny. To nie wyd\u0142u\u017cy si\u0119. To b\u0119d\u0105 pytania dotycz\u0105ce wyra\u017cenia woli, \u015bwiadomo\u015bci, czym jest ma\u0142\u017ce\u0144stwo i wykluczenia jakichkolwiek przeszk\u00f3d, jakie mog\u0105 si\u0119 pojawi\u0107. Nowe przepisy k\u0142ad\u0105 wi\u0119kszy nacisk na duszpasterzy, aby pilnowali formalno\u015bci i procedur, tak\u017ce w relacjach z biskupem i kuri\u0105 diecezjaln\u0105, zw\u0142aszcza w sytuacjach, gdy zaistnieje konieczno\u015b\u0107 uzyskania dyspensy. Te wszystkie rzeczy s\u0105 do zrobienia, tylko trzeba o tym szczerze m\u00f3wi\u0107 - dodaje ksi\u0105dz Sebastian Wieczorek.\n\n\"Narzeczeni nie powinni ba\u0107 si\u0119 nowych przepis\u00f3w. Chodzi o lepsze przygotowanie\"\n\nKsi\u0119\u017ca podkre\u015blaj\u0105, \u017ce g\u0142\u00f3wn\u0105 intencj\u0105 zmian jest to, \u017ceby w maksymalny spos\u00f3b uchroni\u0107 zawieranie ma\u0142\u017ce\u0144stw niewa\u017cnych. W\u0142a\u015bnie taki jest cel tego badania przed\u015blubnego. Podkre\u015blamy, \u017ce osoby, kt\u00f3re chc\u0105 zawrze\u0107 ma\u0142\u017ce\u0144stwo nie powinny si\u0119 ba\u0107, bo praktycznie wielkich zmian dla narzeczonych nie ma. Badanie i wype\u0142nianie kwestionariusza przed\u015blubnego ma pom\u00f3c kandydatom do ma\u0142\u017ce\u0144stwa w\u0142a\u015bciwe przygotowa\u0107 si\u0119 do zawarcia ma\u0142\u017ce\u0144stwa, kt\u00f3re w Ko\u015bciele jest Sakramentem, jest jedno i nierozerwalne - podkre\u015bla ksi\u0105dz Sebastian Wieczorek.\n\nNa pewno w czasie rozmowy zostan\u0105 zadane pytania o dane osobowe, o to, czy mog\u0105 pojawi\u0107 si\u0119 okoliczno\u015bci, kt\u00f3re w przysz\u0142o\u015bci mog\u0105 zak\u0142\u00f3ci\u0107 relacj\u0119. B\u0119d\u0105 to pytania dotycz\u0105ce istnienia przeszk\u00f3d ma\u0142\u017ce\u0144skich zrywaj\u0105cych, kt\u00f3re prawo kanoniczne opisuje. Gdy pojawi si\u0119 przeszkoda zrywaj\u0105ca, z kt\u00f3rej nie mo\u017cna dyspensowa\u0107, takiej dyspensy nie uzyska si\u0119. Taka przeszkoda pojawia si\u0119, gdy kto\u015b ju\u017c jest w zwi\u0105zku ma\u0142\u017ce\u0144skim ko\u015bcielnym. Wtedy \u017cadna w\u0142adza na ziemi nie udzieli zgody czy dyspensy - dodaje ksi\u0105dz Sebastian Wieczorek.", "keywords": [], "meta_keywords": [""], "tags": [], "authors": ["Rmf Fm", "Micha\u0142 Dobro\u0142owicz", "Malwina Zaborowska"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Bardziej, rozbudowane, odpowiedzi, pytania, ksi\u0119dza, dok\u0142adniejsza, weryfikacja, przysz\u0142ych, ma\u0142\u017conk\u00f3w, najwa\u017cniejsze, zmiany, przepisach, \u015blub\u00f3w, ko\u015bcielnych, kt\u00f3re, wejd\u0105, \u017cycie, czerwcu, tego", "Description": "Oto najwa\u017cniejsze zmiany w przepisach \u015blub\u00f3w ko\u015bcielnych w 2020 roku - RMF24.pl - Bardziej rozbudowane odpowiedzi na pytania ksi\u0119dza i dok\u0142adniejsza weryfikacja przysz\u0142ych ma\u0142\u017conk\u00f3w. To najwa\u017cniejsze zmiany w przepisach \u015blub\u00f3w ko\u015bcielnych, kt\u00f3re wejd\u0105 w", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009PZLITFKOOF21-C411.jpg"}, "og": {"type": "article", "title": "Oto najwa\u017cniejsze zmiany w przepisach \u015blub\u00f3w ko\u015bcielnych w 2020 roku", "description": "Bardziej rozbudowane odpowiedzi na pytania ksi\u0119dza i dok\u0142adniejsza weryfikacja przysz\u0142ych ma\u0142\u017conk\u00f3w. To najwa\u017cniejsze zmiany w przepisach \u015blub\u00f3w ko\u015bcielnych, kt\u00f3re wejd\u0105 w \u017cycie w czerwcu tego roku.", "image": "https://i.iplsc.com/-/0009PZLITFKOOF21-C411.jpg", "url": "https://www.rmf24.pl/fakty/polska/news-oto-najwazniejsze-zmiany-w-przepisach-slubow-koscielnych-w-2,nId,4238401"}, "news_keywords": "RMF24.pl, \u015blub ko\u015bcielny, polska, fakty, najnowsze, malwina zaborowska - redaktor, malwina zaborowska - dziennikarz, micha\u0142 dobro\u0142owicz - wiadomo\u015bci, micha\u0142 dobro\u0142owicz - dziennikarz", "article": {"section": "documentation"}}, "canonical_link": "https://www.rmf24.pl/fakty/polska/news-oto-najwazniejsze-zmiany-w-przepisach-slubow-koscielnych-w-2,nId,4238401"}