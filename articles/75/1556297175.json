{"source_url": "https://web.archive.org", "url": "https://web.archive.org/web/20220303052125id_/https://www.haberler.com/koronavirus-tedbirleri-13043838-haberi/", "title": "Koronavir\u00fcs tedbirleri", "top_image": "https://foto.haberler.com/haber/2020/03/23/koronavirus-tedbirleri-13043838_amp.jpg", "meta_img": "https://foto.haberler.com/haber/2020/03/23/koronavirus-tedbirleri-13043838_amp.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/03/23/koronavirus-tedbirleri-13043838_amp.jpg", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png"], "movies": [], "text": "Gaziantep, Kahramanmara\u015f, \u015eanl\u0131urfa, Ad\u0131yaman ve Kilis'te yeni tip koronavir\u00fcs (Kovid-19) ile m\u00fccadele kapsam\u0131nda tedbir al\u0131nmaya devam ediliyor.\n\nGaziantep B\u00fcy\u00fck\u015fehir Belediyesi yeni tip koronavir\u00fcs (Kovid-19) salg\u0131n\u0131 tedbirleri kapsam\u0131nda d\u0131\u015far\u0131 \u00e7\u0131kmayan 65 ya\u015f \u00fcst\u00fc ve kronik hastal\u0131\u011f\u0131 bulunan vatanda\u015flara yard\u0131m kolisi ve s\u0131cak yemek da\u011f\u0131t\u0131yor.\n\nEkipler, belediyenin A\u015e evlerinde g\u00fcnl\u00fck yap\u0131lan s\u0131cak yemekleri kaplara koyup \u00f6nceden belirlenen adreslere teslim ediyor. Ekipler bunun yan\u0131nda i\u00e7inde kuru g\u0131da ve temizlik malzemesinin bulundu\u011fu kolileri de ihtiya\u00e7 sahiplerine ula\u015ft\u0131r\u0131yor.\n\nVatanda\u015flardan 69 ya\u015f\u0131ndaki Mehmet Karag\u00f6z, gazetecilere yapt\u0131\u011f\u0131 a\u00e7\u0131klamada, hizmetten duydu\u011fu memnuniyeti dile getirerek, \"Allah devletimizden raz\u0131 olsun. Bu zor zamanda bile bize yeti\u015fti. Sa\u011f olsunlar var olsunlar.\" dedi.\n\nMerkez \u015eehitkamil Belediyesince de Kovid-19 salg\u0131n\u0131 tedbirleri kapsam\u0131nda oyun alanlar\u0131 kullan\u0131ma kapat\u0131ld\u0131.\n\n\u015eehitkamil Belediyesi \u00c7evre Koruma ve Kontrol M\u00fcd\u00fcrl\u00fc\u011f\u00fc ve Park ve Bah\u00e7eler M\u00fcd\u00fcrl\u00fc\u011f\u00fc ile zab\u0131ta ekipleri, koordineli \u00e7al\u0131\u015fmalar\u0131yla koronavir\u00fcsle ilgili tedbir kararlar\u0131na uyulmas\u0131 y\u00f6n\u00fcnde denetim faaliyetlerini s\u00fcrd\u00fcr\u00fcyor.\n\n\u0130l\u00e7enin farkl\u0131 noktalar\u0131nda koronavir\u00fcs salg\u0131n\u0131n\u0131n yay\u0131lmas\u0131n\u0131 \u00f6nlemek i\u00e7in parklardaki oyun alanlar\u0131n\u0131 kapatan ekipler, bu kapsamdaki \u00e7al\u0131\u015fmalar\u0131n\u0131 s\u00fcrd\u00fcr\u00fcyor.\n\n\u015eehitkamil Belediye Ba\u015fkan\u0131 R\u0131dvan Fad\u0131lo\u011flu, insan sa\u011fl\u0131\u011f\u0131n\u0131n her \u015feyden \u00f6nemli oldu\u011funu ve bu konuda herkesin duyarl\u0131 davranma zorunlulu\u011funu belirtti.\n\nParklardaki oyun alanlar\u0131n\u0131n kapat\u0131ld\u0131\u011f\u0131n\u0131 ve banklar\u0131n da kald\u0131r\u0131ld\u0131\u011f\u0131n\u0131 ifade eden Fad\u0131lo\u011flu, \"Tedbir var, panik yok. Herkesin \u00fczerine d\u00fc\u015fen sorumlulu\u011fu yerine getirmesi durumunda en k\u0131sa s\u00fcrede normalle\u015fme ger\u00e7ekle\u015fecektir.\" dedi.\n\nSa\u011fl\u0131k \u00e7al\u0131\u015fanlar\u0131na 2 bin koruyucu tulum\n\nGaziantep Ticaret Odas\u0131 (GTO) taraf\u0131ndan sa\u011fl\u0131k \u00e7al\u0131\u015fanlar\u0131na 2 bin koruyucu tulum hibe edildi.\n\nGTO'dan yap\u0131lan yaz\u0131l\u0131 a\u00e7\u0131klamada, sa\u011fl\u0131k \u00e7al\u0131\u015fanlar\u0131n \u00fclkenin koronavir\u00fcsle m\u00fccadelesinde en \u00f6n safta bulundu\u011fu ve insan hayat\u0131na dokundu\u011fu belirtildi.\n\nBu kapsamda, GTO, Gaziantep Valili\u011fi \u00f6nc\u00fcl\u00fc\u011f\u00fcnde ba\u015flat\u0131lan \"g\u00f6n\u00fcl seferberli\u011fi\" kampanyas\u0131 kapsam\u0131nda \"Alk\u0131\u015flamak Yetmez\" diyerek sa\u011fl\u0131k \u00e7al\u0131\u015fanlar\u0131na hibe deste\u011fi i\u00e7in Valilikle protokol imzalad\u0131.\n\nA\u00e7\u0131klamada de\u011ferlendirmelerine yer verilen GTO Y\u00f6netim Kurulu Ba\u015fkan\u0131 Tuncay Y\u0131ld\u0131r\u0131m, t\u00fcm risklere ra\u011fmen tek d\u00fc\u015f\u00fcncesi insan hayat\u0131 olan sa\u011fl\u0131k \u00e7al\u0131\u015fanlar\u0131na bir nebze olsun destek olabilmekten b\u00fcy\u00fck mutluluk duyduklar\u0131n\u0131 ifade etti.\n\nAraban il\u00e7esinde de 65 ya\u015f \u00fcst\u00fc ki\u015filerin ve kronik rahats\u0131zl\u0131\u011f\u0131 bulunanlar\u0131n ihtiya\u00e7lar\u0131 \"Vefa Sosyal Destek Grubu\" ekiplerince kar\u015f\u0131lan\u0131yor.\n\nBu kapsamda 112, 155 ve 156 destek hatlar\u0131n\u0131 arayarak yard\u0131m talebinde bulunanlar\u0131n ihtiya\u00e7lar\u0131 ekiplerce gideriliyor.\n\nVefa Sosyal Destek Grubu'nda bulunan 5 temizlik, 2 evde sa\u011fl\u0131k, 3 sosyal yard\u0131mla\u015fma ve destek, 1 sosyal hizmet ekibi ile muhtar, imam, korucu ve g\u00f6n\u00fcll\u00fc ki\u015filer il\u00e7e merkezi ve k\u0131rsal 48 mahallede 103 aileye g\u0131da kolisi ve hijyen maddesi da\u011f\u0131t\u0131m\u0131 yapt\u0131.\n\nAraban Kaymakam\u0131 Abdulhamid Mutlu da il\u00e7ede destek hatlar\u0131n\u0131 arayarak yard\u0131m talebinde bulunanlar\u0131n ihtiya\u00e7lar\u0131n\u0131n kar\u015f\u0131lanmas\u0131 \u00e7al\u0131\u015fmas\u0131na kat\u0131ld\u0131.", "keywords": [], "meta_keywords": ["\u015eehitkamil", "Gaziantep", "oyunlar", "Kilis", "G\u00fcncel"], "tags": [], "authors": [], "publish_date": "Mon Mar 23 14:40:00 2020", "summary": "", "article_html": "", "meta_description": "Gaziantep, Kahramanmara\u015f, \u015eanl\u0131urfa, Ad\u0131yaman ve Kilis\u2019te yeni tip koronavir\u00fcs Kovid-19 ile m\u00fccadele kapsam\u0131nda tedbir al\u0131nmaya devam ediliyor.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/03/23/koronavirus-tedbirleri-13043838_amp.jpg", "description": "Gaziantep, Kahramanmara\u015f, \u015eanl\u0131urfa, Ad\u0131yaman ve Kilis\u2019te yeni tip koronavir\u00fcs Kovid-19 ile m\u00fccadele kapsam\u0131nda tedbir al\u0131nmaya devam ediliyor.", "keywords": "\u015eehitkamil,Gaziantep,oyunlar,Kilis,G\u00fcncel", "news_keywords": "\u015eehitkamil,Gaziantep,oyunlar,Kilis,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-03-23T14:40:00+03:00", "dateModified": "2020-03-23T14:42:00+03:00", "datePublished": "2020-03-23T14:40:00+03:00", "dateupdated": "2020-03-23T14:42:00+03:00", "og": {"url": "https://www.haberler.com/koronavirus-tedbirleri-13043838-haberi/", "site_name": "Haberler", "locale": "tr_TR", "type": "article", "title": "Koronavir\u00fcs tedbirleri", "description": "Gaziantep, Kahramanmara\u015f, \u015eanl\u0131urfa, Ad\u0131yaman ve Kilis\u2019te yeni tip koronavir\u00fcs Kovid-19 ile m\u00fccadele kapsam\u0131nda tedbir al\u0131nmaya devam ediliyor.", "image": {"identifier": "https://foto.haberler.com/haber/2020/03/23/koronavirus-tedbirleri-13043838_amp.jpg", "alt": "Koronavir\u00fcs tedbirleri", "secure_url": "https://foto.haberler.com/haber/2020/03/23/koronavirus-tedbirleri-13043838_amp.jpg", "width": 1200, "height": 675, "type": "image/jpeg"}, "video": {"identifier": "https://videolar.haberler.com/2020/03/23/koronavirus-tedbirleri-13043838_kj_1451.mp4", "height": 360, "width": 640, "type": "video/mp4"}}, "article": {"content_tier": "free", "tag": "\u015eehitkamil,Gaziantep,oyunlar,Kilis,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-23T14:40:00+03:00", "modified_time": "2020-03-23T14:42:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Koronavir\u00fcs tedbirleri", "description": "Gaziantep, Kahramanmara\u015f, \u015eanl\u0131urfa, Ad\u0131yaman ve Kilis\u2019te yeni tip koronavir\u00fcs (Kovid-19) ile m\u00fccadele kapsam\u0131nda tedbir al\u0131nmaya devam ediliyor.", "image": "https://foto.haberler.com/haber/2020/03/23/koronavirus-tedbirleri-13043838_amp.jpg", "url": "https://www.haberler.com/koronavirus-tedbirleri-13043838-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/koronavirus-tedbirleri-13043838-haberi/"}