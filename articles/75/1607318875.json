{"source_url": "https://www.takvim.com.tr", "url": "https://www.takvim.com.tr/guncel/2020/05/15/son-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi", "title": "Son dakika: \u0130\u00e7i\u015fleri Bakanl\u0131\u011f\u0131 Kovid-19 kurallar\u0131n\u0131n denetimi i\u00e7in valiliklere genelge g\u00f6nderdi", "top_image": "https://iatkv.tmgrup.com.tr/544cb5/600/314/0/0/956/500?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589536632809.jpg", "meta_img": "https://iatkv.tmgrup.com.tr/544cb5/600/314/0/0/956/500?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589536632809.jpg", "images": ["https://iatkv.tmgrup.com.tr/f311b3/0/0/0/0/800/601?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589531948683.jpeg&mw=616", "https://isbh.tmgrup.com.tr/sbh/site/v3/i/ztk-2.png", "https://itkv.tmgrup.com.tr/site/v2/i/icon-mosque.png", "https://iatkv.tmgrup.com.tr/544cb5/600/314/0/0/956/500?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589536632809.jpg", "https://i.tmgrup.com.tr/egazete/ilk-sayfalar/2020/01/06/219x313/06TKV01.jpg?v=7116", "https://iatkv.tmgrup.com.tr/7c1d34/140/113/37/0/556/417?u=https%3a%2f%2fitkv.tmgrup.com.tr%2f2020%2f05%2f12%2f1589246090558.jpeg", "https://isbh.tmgrup.com.tr/sbh/site/v3/i/ztk-1.png", "https://i.tmgrup.com.tr/corona/son-dakika-koronavirus-vaka-sayilari.png", "https://iatkv.tmgrup.com.tr/0015bd/616/321/0/0/960/500?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589536632809.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://itkv.tmgrup.com.tr/site/v2/responsive/i/flip2.png", "https://itkv.tmgrup.com.tr/site/v2/i/loadroll.svg", "https://www.facebook.com/tr?id=1915741338735477&ev=PageView&noscript=1", "https://itkv.tmgrup.com.tr/2020/05/19/1589917863791.png"], "movies": [], "text": "\u0130\u00e7i\u015fleri Bakanl\u0131\u011f\u0131n\u0131n valiliklere g\u00f6nderdi\u011fi genelgeyle, bug\u00fcn \u00fclke genelinde e\u015f zamanl\u0131 berber, kuaf\u00f6r, taksi, pazar yeri, al\u0131\u015fveri\u015f merkezleri (AVM), toplu ula\u015f\u0131m ara\u00e7lar\u0131nda yeni tip koronavir\u00fcsle m\u00fccadele (Kovid-19) kapsam\u0131ndaki kurallara uyulup uyulmad\u0131\u011f\u0131 denetlenecek. Ayr\u0131ca bug\u00fcn saat 15.00-24.00 aras\u0131nda da \"T\u00fcrkiye G\u00fcven Huzur Uygulamas\u0131\" ger\u00e7ekle\u015ftirilecek.\n\nGenelgede, Kovid-19 salg\u0131n\u0131n\u0131n toplum sa\u011fl\u0131\u011f\u0131na y\u00f6nelik olu\u015fturdu\u011fu riski y\u00f6netebilmek i\u00e7in sosyal izolasyon ve sosyal mesafe kurallar\u0131na riayet edilmesine y\u00f6nelik al\u0131nan tedbirlere toplumun t\u00fcm kesimleri taraf\u0131ndan uyulmas\u0131n\u0131n \u00f6nemi vurguland\u0131.\n\nBu kapsamda berber, kuaf\u00f6r ve g\u00fczellik merkezi, AVM'ler, ticari taksiler, pazar yerleri, \u015fehir i\u00e7i ve \u015fehirler aras\u0131 toplu ula\u015f\u0131m faaliyetlerinde, giri\u015f-\u00e7\u0131k\u0131\u015f k\u0131s\u0131tlamas\u0131 olan illerde giri\u015f-\u00e7\u0131k\u0131\u015flarda uyulmas\u0131 gereken kurallar\u0131n, al\u0131nmas\u0131 gereken \u00f6nlemlerin belirlenerek t\u00fcm valiliklere g\u00f6nderildi\u011fi hat\u0131rlat\u0131ld\u0131.\n\nGenelgede, hava s\u0131cakl\u0131\u011f\u0131n\u0131n artmas\u0131 nedeniyle toplu ula\u015f\u0131mda, park, bah\u00e7e, cadde ve sokaklarda, ayr\u0131ca soka\u011fa \u00e7\u0131kma k\u0131s\u0131tlamas\u0131n\u0131n uyguland\u0131\u011f\u0131 illerde k\u0131s\u0131tlama sonras\u0131nda market, pazar yeri, al\u0131\u015fveri\u015f yerleri ile caddelerde toplumsal hareketlilikte art\u0131\u015f ya\u015fand\u0131\u011f\u0131, sosyal mesafeye ayk\u0131r\u0131 yo\u011funluklar\u0131n olu\u015ftu\u011fu belirtildi.\n\n\n\n\n\nDENET\u0130MLER E\u015e ZAMANLI OLACAK\n\n\u0130\u00e7i\u015fleri Bakanl\u0131\u011f\u0131n\u0131n genelgesinde, uyulmas\u0131 gereken kurallarla al\u0131nmas\u0131 gereken \u00f6nlemlere ili\u015fkin bug\u00fcn 81 ilde e\u015f zamanl\u0131 denetim yap\u0131lmas\u0131 karar\u0131 al\u0131nd\u0131\u011f\u0131 bildirildi.\n\nGenelgeye g\u00f6re, denetimlerde sosyal mesafe kurallar\u0131n\u0131n yan\u0131 s\u0131ra, berber, kuaf\u00f6r, g\u00fczellik merkezi, al\u0131\u015fveri\u015f merkezleri, ticari taksiler, pazar yerleri, \u015fehir i\u00e7i ve \u015fehirleraras\u0131 toplu ula\u015f\u0131m faaliyetlerinde ve seyahat k\u0131s\u0131tlamas\u0131 olan illerde daha \u00f6nce valiliklere g\u00f6nderilen genelgelerle belirtilen kurallara uyulup uyulmad\u0131\u011f\u0131 kontrol edilecek.\n\nKONTROL\u00dc YAPILACAK TEDB\u0130RLER\n\nDenetimlerde berber, kuaf\u00f6r ve g\u00fczellik merkezlerinde, randevu sistemine g\u00f6re \u00e7al\u0131\u015fma, \u00e7al\u0131\u015fma saatlerine uyma, m\u00fc\u015fteri koltuklar\u0131 aras\u0131ndaki mesafeyi sa\u011flama, \u00e7al\u0131\u015fanlar ve m\u00fc\u015fterilerin maske kullan\u0131m\u0131, hizmet sunulmas\u0131nda kullan\u0131lan malzemelerin sterilizasyonu veya dezenfekte edilmesi, tek kullan\u0131ml\u0131k \u00fcr\u00fcnlerin kullan\u0131m\u0131, izin verilmeyen (ustura ile t\u0131ra\u015f, cilt bak\u0131m\u0131, makyaj, ense f\u0131r\u00e7as\u0131 vb.) kurallar\u0131na uyulup uyulmad\u0131\u011f\u0131na bak\u0131lacak.\n\nAVM'lerde, AVM i\u00e7i ve i\u015f yerlerinde bulunabilecek m\u00fc\u015fteri say\u0131s\u0131n\u0131n tespitinde hesaba kat\u0131lacak alanlar\u0131n do\u011fru belirlenip belirlenmedi\u011fi, m\u00fc\u015fterilere duyuru yap\u0131l\u0131p yap\u0131lmad\u0131\u011f\u0131, belirlenen say\u0131n\u0131n \u00fczerinde m\u00fc\u015fteri kabul edilip edilmedi\u011fi, temizlik, hijyen ve ortam havaland\u0131rmas\u0131ndaki kurallara uyma, i\u015f yerleri i\u00e7in belirlenen \u00e7al\u0131\u015fma kurallar\u0131na uyma, AVM \u00e7al\u0131\u015fanlar\u0131n\u0131n korunmas\u0131na y\u00f6nelik al\u0131nan \u00f6nlemler kontrol edilecek.\n\nTicari taksilerde ise taksi ve duraklar\u0131n dezenfeksiyonu, \u015fof\u00f6r ve m\u00fc\u015fterinin maske kullan\u0131m\u0131, taksilerde yeterli dezenfektan veya kolonya bulundurulup bulundurulmad\u0131\u011f\u0131, ayn\u0131 anda hizmet verilebilecek m\u00fc\u015fteri say\u0131s\u0131 s\u0131n\u0131r\u0131, her m\u00fc\u015fteri sonras\u0131 ara\u00e7 i\u00e7erisinin havaland\u0131r\u0131lmas\u0131 ve temas edilen y\u00fczeylerin dezenfeksiyonu, temass\u0131z \u00f6deme y\u00f6ntemlerine ge\u00e7me konusunda \u00e7al\u0131\u015fma olup olmad\u0131\u011f\u0131 denetlenecek.\n\n\"UYGULAMADA HERHANG\u0130 B\u0130R AKSAKLI\u011eA MEYDAN VER\u0130LMEMEL\u0130\"\n\nPazar yerlerinde maske kullan\u0131m\u0131, pazar tezgahlar\u0131 aras\u0131 mesafe, pazar yerlerine ayn\u0131 anda al\u0131nabilecek m\u00fc\u015fteri say\u0131s\u0131, pazar yerleri \u00e7evresindeki fiziki tedbirler ile \u00fcr\u00fcnlerin m\u00fc\u015fteriye sunum kurallar\u0131n\u0131n kontrol\u00fc yap\u0131lacak.\n\n\u015eehir i\u00e7i ve \u015fehirler aras\u0131 toplu ula\u015f\u0131mda ise \u015fehir giri\u015f-\u00e7\u0131k\u0131\u015f k\u0131s\u0131tlamas\u0131na devam edilen illerden \u00e7\u0131k\u0131\u015f, bu illere var\u0131\u015f ya da bu illerden transit ge\u00e7i\u015f i\u00e7in gerekli olan \"seyahat izin belgesi\" olmaks\u0131z\u0131n \u00f6zel ara\u00e7la veya toplu ula\u015f\u0131m ara\u00e7lar\u0131yla seyahat edilip edilmedi\u011fi, al\u0131nan tedbirlerin yeterli olup olmad\u0131\u011f\u0131, il giri\u015f-\u00e7\u0131k\u0131\u015f noktalar\u0131nda t\u00fcm yolcular\u0131n sa\u011fl\u0131k kontrollerinin yap\u0131l\u0131p yap\u0131lmad\u0131\u011f\u0131, \u015fehir i\u00e7i ve \u015fehirleraras\u0131 \u00e7al\u0131\u015fan toplu ula\u015f\u0131m ara\u00e7lar\u0131nda belirlenen kurallara uyulup uyulmad\u0131\u011f\u0131, \u015fehirler aras\u0131 toplu ula\u015f\u0131mda valilik izni al\u0131n\u0131p al\u0131nmad\u0131\u011f\u0131, yolculara seyahat izin belgesi d\u00fczenlenip d\u00fczenlenmedi\u011fi denetlenecek.\n\nGenelgede, s\u00f6z konusu hususlar ba\u015fta olmak \u00fczere, daha \u00f6nce illere g\u00f6nderilen genelgelerle ortaya konulan tedbirlere, \u00f6nlemlere ili\u015fkin t\u00fcm hususlar\u0131n sahadaki uygulanmas\u0131n\u0131n sekt\u00f6re g\u00f6re ilgili birim, kurum ve meslek odalar\u0131n\u0131n temsilcilerinin kat\u0131l\u0131m\u0131yla olu\u015fturulacak denetim gruplar\u0131yla detayl\u0131 \u015fekilde kontrol edilmesi gerekti\u011fi vurguland\u0131.\n\nValiliklerden, planlama ile ilgili birimler aras\u0131nda (genel kolluk birimleri, yerel y\u00f6netimler, il sa\u011fl\u0131k m\u00fcd\u00fcrl\u00fc\u011f\u00fc, il tar\u0131m ve orman m\u00fcd\u00fcrl\u00fc\u011f\u00fc, ilgili meslek odalar\u0131) koordinasyonun eksiksiz \u015fekilde sa\u011flanarak uygulamada herhangi bir aksakl\u0131\u011fa meydan verilmemesi istendi.\n\nBu denetimler daha \u00f6nce \u0130\u00e7i\u015fleri Bakanl\u0131\u011f\u0131 talimat\u0131yla t\u00fcm valilikler ve kaymakaml\u0131klar b\u00fcnyesinde olu\u015fturulan denetim timleriyle yap\u0131lacak.\n\nB\u0130R DENET\u0130M DAHA: G\u00dcVEN HUZUR UYGULAMASI BA\u015eLIYOR\n\n\u00d6te yandan, 30 bin 443 emniyet, 20 bin 730 jandarma ve 712 sahil g\u00fcvenlik personeli olmak \u00fczere toplam 51 bin 885 personel ve 217 dedekt\u00f6r k\u00f6pe\u011fiyle 8 bin 151 noktada \"T\u00fcrkiye G\u00fcven Huzur Uygulamas\u0131\" yap\u0131lacak.\n\nUygulama, \u00fclke genelinde e\u015f zamanl\u0131 olarak bug\u00fcn 15.00-24.00 saatleri aras\u0131nda ger\u00e7ekle\u015ftirilecek.\n\nUygulamada, Kovid-19 tedbirleri kapsam\u0131nda s\u00fcresiz kapat\u0131lan i\u015f yerlerinin kapal\u0131 olup olmad\u0131\u011f\u0131, \u00e7al\u0131\u015fma saatleri yeniden d\u00fczenlenen i\u015f yerlerinin belirlenen saatlerde faaliyet g\u00f6sterip g\u00f6stermedi\u011fi ve kapan\u0131\u015f saatlerine riayet edip etmedi\u011fi, semt pazarlar\u0131nda, marketler, f\u0131r\u0131nlar, petrol istasyonlar\u0131 gibi i\u015f yerlerinde 10 metrekareye bir ki\u015fi d\u00fc\u015fecek \u015fekilde m\u00fc\u015fteri kabul\u00fc ve d\u0131\u015far\u0131da s\u0131ra bekleyen \u015fah\u0131slar\u0131n sosyal mesafe kural\u0131na uyup uymad\u0131\u011f\u0131, soka\u011fa \u00e7\u0131kma k\u0131s\u0131tlamas\u0131 uygulanan 20 ya\u015f alt\u0131 ve 65 ya\u015f \u00fcst\u00fc \u015fah\u0131slar ile kronik rahats\u0131zl\u0131\u011f\u0131 bulunan vatanda\u015flar\u0131n k\u0131s\u0131tlamaya uyup uymad\u0131\u011f\u0131, toplu ta\u015f\u0131ma ve ticari taksilerin yolcu kapasiteleri, plaka k\u0131s\u0131tlamalar\u0131, ara\u00e7 i\u00e7erisinde maske kullan\u0131m\u0131 ve di\u011fer kurallar ile ilgili al\u0131nan tedbirlere uyup uymad\u0131\u011f\u0131, park, bah\u00e7e, mesire ve y\u00fcr\u00fcy\u00fc\u015f alanlar\u0131 gibi yerlerde de al\u0131nan tedbirlere vatanda\u015flar\u0131n uyup uymad\u0131\u011f\u0131 denetlenecek.\n\nAyr\u0131ca bu geceden itibaren soka\u011fa \u00e7\u0131kma k\u0131s\u0131tlamas\u0131 uygulanacak 15 ilde, sosyal mesafe kural\u0131n\u0131n \u00f6zellikle 15.00-24.00 saatleri aras\u0131nda bozulabilece\u011fi d\u00fc\u015f\u00fcn\u00fclen yerlerde de kontrol yap\u0131lacak.", "keywords": [], "meta_keywords": [""], "tags": ["toplu ula\u015f\u0131m", "T\u00fcrkiye", "AVM", "pazar yeri", "\u0130\u00e7i\u015fleri Bakanl\u0131\u011f\u0131"], "authors": [], "publish_date": "Fri May 15 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://itkv.tmgrup.com.tr/site/v2/i/favicon.ico", "meta_data": {"Description": "Son dakika haberi... \u0130\u00e7i\u015fleri Bakanl\u0131\u011f\u0131ndan yap\u0131lan a\u00e7\u0131klamaya g\u00f6re bug\u00fcn 81 ilde iki ayr\u0131 denetim yap\u0131lacak. Bakanl\u0131k; berber, kuaf\u00f6r, taksi, pazar yeri ve toplu ula\u015f\u0131m ara\u00e7lar\u0131nda Kovid-19 kurallar\u0131n\u0131n denetimi i\u00e7in valiliklere genelge g\u00f6nderdi. \u00d6te yandan \u00fclke genelinde bug\u00fcn 15.00-24.00...", "news_keywords": "pazar yeri,toplu ula\u015f\u0131m,AVM,\u0130\u00e7i\u015fleri Bakanl\u0131\u011f\u0131,T\u00fcrkiye", "viewport": "width=device-width, initial-scale=1", "Rating": "General", "Distribution": "Global", "verify-v1": "aOlPQ57PwQiLEFaWZeaTbD4pL0v2QIC45KbX+24275Y=", "tagCategory": "Flash Bar | Ana Sayfa | g\u00fcncel", "tagContentType": "haber", "og": {"type": "article", "title": "Son dakika: \u0130\u00e7i\u015fleri Bakanl\u0131\u011f\u0131 Kovid-19 kurallar\u0131n\u0131n denetimi i\u00e7in valiliklere genelge g\u00f6nderdi", "description": "Son dakika haberi... \u0130\u00e7i\u015fleri Bakanl\u0131\u011f\u0131ndan yap\u0131lan a\u00e7\u0131klamaya g\u00f6re bug\u00fcn 81 ilde iki ayr\u0131 denetim yap\u0131lacak. Bakanl\u0131k; berber, kuaf\u00f6r, taksi, pazar yeri ve toplu ula\u015f\u0131m ara\u00e7lar\u0131nda Kovid-19 kurallar\u0131n\u0131n denetimi i\u00e7in valiliklere genelge g\u00f6nderdi. \u00d6te yandan \u00fclke genelinde bug\u00fcn 15.00-24.00...", "url": "https://www.takvim.com.tr/guncel/2020/05/15/son-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi", "image": {"identifier": "https://iatkv.tmgrup.com.tr/544cb5/600/314/0/0/956/500?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589536632809.jpg", "width": 600, "height": 314}, "site_name": "takvim.com.tr"}, "twitter": {"card": "summary_large_image", "title": "Son dakika: \u0130\u00e7i\u015fleri Bakanl\u0131\u011f\u0131 Kovid-19 kurallar\u0131n\u0131n denetimi i\u00e7in valiliklere genelge g\u00f6nderdi", "description": "Haberin devam\u0131", "url": "https://www.takvim.com.tr/guncel/2020/05/15/son-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi", "image": "https://iatkv.tmgrup.com.tr/544cb5/600/314/0/0/956/500?u=https%3a%2f%2fitkv.tmgrup.com.tr%2f2020%2f05%2f15%2fson-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi-1589536632809.jpg"}, "application-name": "takvim.com.tr", "fb": {"admins": 100001253668158, "page_id": 163484663666075, "pages": 163484663666075}}, "canonical_link": "https://www.takvim.com.tr/guncel/2020/05/15/son-dakika-icisleri-bakanligi-kovid-19-kurallarinin-denetimi-icin-valiliklere-genelge-gonderdi"}