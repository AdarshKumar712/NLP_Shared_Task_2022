{"source_url": "https://web.archive.org", "url": "https://web.archive.org/web/20220303044520id_/https://www.haberler.com/uefa-ve-tff-saglik-kurulu-uyesi-mete-duren-den-13218583-haberi/", "title": "UEFA ve TFF Sa\u011fl\u0131k Kurulu \u00fcyesi Mete D\u00fcren'den S\u00fcper Lig'in d\u00f6n\u00fc\u015f\u00fc hakk\u0131nda \u00f6nemli a\u00e7\u0131klamalar", "top_image": "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "meta_img": "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png", "https://www.haberler.com/static/img/organlar/k/hurriyet_107.png"], "movies": [], "text": "Avrupa Futbol Federasyonlar\u0131 Birli\u011fi ( Uefa ) ve T\u00fcrkiye Futbol Federasyonu (TFF) Sa\u011fl\u0131k Kurulu \u00dcyesi Prof. Dr. Mete D\u00fcren, bir\u00e7ok konuda Demir\u00f6ren Haber Ajans\u0131'na (DHA) a\u00e7\u0131klamalarda bulundu.\n\nUefa ve TFF'nin sa\u011fl\u0131k kurullar\u0131ndan 1 ay \u00f6nce bir tavsiye listeli haz\u0131rlamas\u0131 istedi\u011fini ifade eden Mete D\u00fcren, \"Uefa Y\u00f6netim Kurulu, UEFA Sa\u011fl\u0131k Kurulu'na; T\u00fcrkiye Futbol Federasyonu (TFF) da kendi sa\u011fl\u0131k kuruluna 1 ay \u00f6nce bir g\u00f6rev verdi. G\u00fcn\u00fcn birinde T\u00fcrkiye'de futbol kald\u0131\u011f\u0131 yerden ba\u015flayacaksa ne \u015fekilde ba\u015flayaca\u011f\u0131na dair tavsiyeler listesi haz\u0131rlanmas\u0131 istendi. Ben buna \u00e7ok protokol denmesine kat\u0131lm\u0131yorum. \u00c7\u00fcnk\u00fc protokolde bir yapt\u0131r\u0131m s\u00f6z konusudur. Burada bir yapt\u0131r\u0131m yok. Bu bir k\u0131lavuz. B\u00f6yle olursa iyi olur dedi\u011fimiz bir tavsiyeler listesi. Bu listeyi yay\u0131nlad\u0131ktan sonra da pandeminin T\u00fcrkiye'deki seyrini \u00f6n g\u00f6rmek m\u00fcmk\u00fcn olmad\u0131\u011f\u0131 i\u00e7in TFF'de hakl\u0131 olarak '\u015fimdilik 12 Haziran' diyerek di\u011fer 7 alternatifini de ekleyerek bir yol haritas\u0131 ortaya koydu. Bu yol haritas\u0131 i\u00e7in de T\u00fcrkiye Cumhuriyeti Devleti'nden bir onay bekledi\u011fini ifade etti. \u015eu anda anlad\u0131\u011f\u0131m\u0131z kadar\u0131yla b\u00f6yle bir onay i\u00e7indeyiz. Burada sa\u011fl\u0131k kurulu olarak bizim devreye girdi\u011fimiz mesele \u015fu oldu; 12 Haziran'\u0131n bir \u015fekilde ger\u00e7ekle\u015fme ihtimaline kar\u015f\u0131 kul\u00fcpler, \u00f6zellikle de 2, 3 ayd\u0131r hareketsiz kalan futbolcular\u0131n\u0131n b\u00f6yle k\u0131sa s\u00fcre i\u00e7inde gecikmesinde sorun ya\u015fayabileceklerini d\u00fc\u015f\u00fcnerek bir an evvel antrenmanlara ba\u015flamaya \u00e7al\u0131\u015ft\u0131lar\" \u015feklinde konu\u015ftu.\n\n\"B\u0130R OYUNCUNUN AK\u015eAM EVE G\u0130D\u0130P, ERTES\u0130 G\u00dcN TES\u0130SLERE GELMES\u0130YLE NEGAT\u0130F \u00c7IKAN TEST\u0130N B\u0130R ANLAMI KALMIYOR\"\n\nAntrenmanlara bir an \u00f6nce ba\u015flanmas\u0131 i\u00e7in haz\u0131rlanan k\u0131lavuzu alt \u00fcst etti\u011fine dikkati \u00e7eken Mete D\u00fcren, \"\u00c7\u00fcnk\u00fc k\u0131lavuzda her \u015feyden evvel, gerek spor bakanl\u0131\u011f\u0131, gerek \u0130\u00e7i\u015fleri Bakanl\u0131\u011f\u0131 gerek Sa\u011fl\u0131k Bakanl\u0131\u011f\u0131 taraf\u0131ndan yay\u0131nlanm\u0131\u015f genelgelerin bir \u015fekilde hafifletilmesi ve bunlar\u0131n futbola uyarlanm\u0131\u015f olmas\u0131 gerekiyor. Buradan ilk a\u015famada gerek 20 ya\u015f alt\u0131 oyuncular\u0131n, gerek 65 ya\u015f \u00fcst\u00fc teknik direkt\u00f6rlerin, gerek futbolcular\u0131n; maskesiz, bu ortamda fiziksel mesafeyi hi\u00e7e sayarak bir araya gelmeleri, ayn\u0131 \u015fekilde futbolda her t\u00fcrl\u00fc salg\u0131n\u0131n da birlikte olunan ortamlarda bula\u015fmaya sebep olabilece\u011fi ihtimalini d\u00fc\u015f\u00fcnerek ilk etapta bu hususlar\u0131n bir kere ya futbol i\u00e7in \u00f6zel bir hak edilmesi, futbolcuya verilmesi gerekiyor diye d\u00fc\u015f\u00fcnd\u00fck. O y\u00fczden de bu durumla kar\u015f\u0131la\u015fmamak a\u00e7\u0131s\u0131ndan futbolcular\u0131n mutlak surette test edilmelerini, bu testlerin de Sa\u011fl\u0131k Bakanl\u0131\u011f\u0131'n\u0131n akredite etti\u011fi pandemi hastanelerinde yap\u0131lmalar\u0131, bu neticelerin de\u011ferlendirilip ona g\u00f6re tesislere kabul edilmeleri... Bu sadece futbolcular i\u00e7in de\u011fil, ayn\u0131 zamanda tesislerde \u00e7al\u0131\u015fan t\u00fcm ekip i\u00e7in ge\u00e7erli olacakt\u0131. Bu \u015fekilde testleri negatif \u00e7\u0131kan oyuncular\u0131n da m\u00fcsabakalar ba\u015flay\u0131ncaya kadar tesislerde bir arada kalmalar\u0131 ve d\u0131\u015far\u0131dan izole olmalar\u0131 gerekti\u011fini \u00f6n g\u00f6rd\u00fck. Testi negatif olan bir oyuncunun ak\u015fam eve gidip, ertesi g\u00fcn tesislere gelmesiyle o testin negatifli\u011finin anlam\u0131n\u0131 yitirece\u011fini \u00f6n g\u00f6rmek gayet makul olur\" diye konu\u015ftu.\n\n\"B\u0130R\u00c7OK \u00dcLKE, FUTBOLU UEFA SA\u011eLIK KURULU'NUN BEKLENT\u0130LER\u0130NDEN \u00c7OK DAHA ERKEN BA\u015eLATMA KARARI VERD\u0130\"\n\nAvrupa'da bir\u00e7ok \u00fclkenin, futbolu UEFA Sa\u011fl\u0131k Kurulu'nun beklentisinden daha erken ba\u015flatma karar\u0131 ald\u0131\u011f\u0131na dikkat \u00e7eken Pror. Dr. Mete D\u00fcren, \u015f\u00f6yle konu\u015ftu: \"Avrupa'n\u0131n \u015f\u00f6yle de bir problemi var. Pandemi \u00e7ok de\u011fi\u015fik zamanlarda, yani 1'er 2'\u015fer hafta arayla vurdu. Baz\u0131lar\u0131n\u0131n aras\u0131nda 1 ay gibi de bir zaman var. Biz en son bundan etkilenen \u00fclkelerden biriyiz. Dolay\u0131s\u0131yla bizim de olas\u0131 ba\u015flama tarihlerimizin en erkeni bile 1 ayl\u0131k bir fark yarat\u0131yor. O y\u00fczden Avrupa'da bu problem. \u015eu anda bir\u00e7ok \u00fclke UEFA'n\u0131n sa\u011fl\u0131k kurulunun beklentilerinden \u00e7ok daha erken futbolu ba\u015flatma karar\u0131 verdi. O sebeple UEFA Sa\u011fl\u0131k Kurulu'nun evde antrenman, sahada antrenman, gruplar halinde antrenmanlar gibi bu k\u0131lavuzunun de\u011fi\u015fik b\u00f6l\u00fcmlerinin bug\u00fcn art\u0131k hi\u00e7bir de\u011feri kalmad\u0131\u011f\u0131 i\u00e7in, bu k\u0131lavuzu sadece futbolcular\u0131n nas\u0131l test edilece\u011fine, bu test sonu\u00e7lar\u0131 pozitif \u00e7\u0131karsa nas\u0131l davran\u0131lmas\u0131 gerekti\u011fine indirgemek zorunda kald\u0131k. B\u00fcy\u00fck kitap\u00e7\u0131\u011f\u0131n adeta, son konular\u0131 gibi bir \u015fey oldu bu.\"\n\n\"HAKEM D\u00dcD\u00dc\u011e\u00dc UEFA TOPLANTISINDA G\u00dcNDEME GELD\u0130, D\u00dcD\u00dcKLER\u0130N ELEKTRON\u0130K OLMA \u0130HT\u0130MAL\u0130 VAR\"\n\nUEFA Sa\u011fl\u0131k Kurulu ile d\u00fcn bir toplant\u0131 ger\u00e7ekle\u015ftirdiklerini ve bir\u00e7ok konuda bilgi al\u0131\u015fveri\u015fi yapt\u0131klar\u0131n\u0131 s\u00f6yleyen D\u00fcren, \"Futbolun i\u00e7indeki birtak\u0131m konular s\u00f6z konusu. \u00d6rne\u011fin, salg\u0131 \u00e7\u0131karmamakla ilgili daha dikkatli davran\u0131lmas\u0131 konu\u015fulurken, hakem d\u00fcd\u00fc\u011f\u00fcn\u00fcn bile bir problem oldu\u011fu ortaya \u00e7\u0131kt\u0131. Hakemin d\u00fcd\u00fc\u011f\u00fcnden sa\u00e7\u0131lan t\u00fck\u00fcr\u00fcklerin de b\u00f6yle bir risk olu\u015fturmas\u0131 nedeniyle elektronik d\u00fcd\u00fck olma ihtimali bile var. Meselenin bu kadar ayr\u0131nt\u0131s\u0131na kadar girmek gerekebiliyor\" dedi.\n\n\"UEFA, KARARI YEREL \u0130RADEYE BIRAKMAK ZORUNDA\"\n\nAvrupa'da birka\u00e7 ligin gelecek hafta ba\u015flayacak olmas\u0131yla, UEFA'n\u0131n bu \u00fclkeler i\u00e7in bir \u00f6nerisi olup olmayaca\u011f\u0131 hakk\u0131nda da konu\u015fan Mete D\u00fcren, \"Bir \u00f6neri olmaz. UEFA, yerel idareye b\u0131rakmak zorunda. \u00c7\u00fcnk\u00fc \u00fclkeler i\u00e7indeki eyaletlerinde kendilerine g\u00f6re kurallar\u0131 var. \u00d6rne\u011fin, K\u00f6ln'de 2 oyuncu pozitif \u00e7\u0131kt\u0131. K\u00f6ln, onlar\u0131 karantinaya alarak devam ediyor. \u00d6te yandan Dresten, ba\u015fka bir eyalette. O eyaletin pandemi meclisi, Dresten'de 2 oyuncu pozitif ise t\u00fcm tak\u0131m karantinaya girer, Dresten \u00f6n\u00fcm\u00fczdeki 2 ma\u00e7\u0131 oynayamaz dedi. De\u011fi\u015fik \u00fclkelerin kendi i\u00e7lerinde bile \u00fcniform olmad\u0131\u011f\u0131 bir durum s\u00f6z konusu. Bizde de ne zaman ba\u015flarsa, ba\u015flad\u0131\u011f\u0131 zaman da pozitif \u00e7\u0131kan oyunculara nas\u0131l davran\u0131laca\u011f\u0131 ve ona g\u00f6re karantina sisteminin nas\u0131l i\u015fleyece\u011fi \u015fu anda bilinmez halde\" \u015feklinde konu\u015ftu.\n\n\"FUTBOLCULARA PANDEM\u0130 HASTANES\u0130 OLARAK AKRED\u0130TE ED\u0130LM\u0130\u015e HASTANELER\u0130N TEST YAPMALARI LAZIM\"\n\nTak\u0131mlarda pozitif \u00e7\u0131kan vakalar\u0131n ard\u0131ndan oyuncular\u0131n endi\u015felenebilece\u011fini ancak bu endi\u015feden kurtulman\u0131n tek yolun da test yapt\u0131rmak oldu\u011funu s\u00f6yleyen D\u00fcren, \"Oyuncular, kul\u00fcpler endi\u015felenmekte hakl\u0131lar. Bu endi\u015feden kurtulman\u0131n tek yolu da test yapt\u0131rmak. Test yapt\u0131rman\u0131n yolu da bu futbolcular\u0131n g\u00fcvenli yerlerde, g\u00fcvenli testlerle ara\u015ft\u0131r\u0131lm\u0131\u015f olmalar\u0131. \u015eu anda baz\u0131 laboratuvarlardan, baz\u0131 kan tahlilleri ve \u00f6rneklerle test yap\u0131ld\u0131\u011f\u0131n\u0131 duyuyoruz. Bunlar do\u011fru testler de\u011fil, g\u00fcvenilirlikleri az. O y\u00fczden mutlak surette pandemi hastanesi olarak akredite edilmi\u015f hastanelerin test yapmalar\u0131 laz\u0131m. Ancak bunun i\u00e7in de \u00f6zel bir izin gerekiyor \u015fu a\u015famada. \u00c7\u00fcnk\u00fc hasta olmayan veya bir hasta ile temas\u0131n\u0131n ara\u015ft\u0131r\u0131ld\u0131\u011f\u0131 gruplar d\u0131\u015f\u0131ndaki ki\u015filer d\u0131\u015f\u0131nda gidip bir insan\u0131n benim testim pozitif \u00e7\u0131kacak m\u0131 diye test yapt\u0131rmas\u0131 m\u00fcmk\u00fcn de\u011fil\" ifadelerini kulland\u0131.\n\n\"FUTBOLCU YANINDAK\u0130 ARKADA\u015eI VEYA KAR\u015eISINDAK\u0130 RAK\u0130B\u0130N TEM\u0130Z OLDU\u011eUNU B\u0130LMES\u0130 GEREK\u0130YOR\"\n\nFutbolcular\u0131n her hafta teste sokulmas\u0131 gerekti\u011fini ve \u00e7\u0131kacak temiz sonu\u00e7lar\u0131n b\u00fct\u00fcn oyuncular\u0131 rahatlatabilece\u011fini s\u00f6yleyen D\u00fcren, \u015f\u00f6yle konu\u015ftu: \"B\u00fct\u00fcn bu kurallar\u0131n uygulanmas\u0131 ka\u00e7\u0131n\u0131lmaz olacakt\u0131r. Yani futbolun kurallar\u0131n\u0131 de\u011fi\u015ftirerek, futbol oynanacak de\u011fil. Sonu\u00e7ta futbolun, bu kurallar\u0131 i\u00e7inde oyun oynan\u0131rken, \u00f6nemli olan \u015fey, oyuncunun yan\u0131ndaki veya kar\u015f\u0131s\u0131ndaki rakibin temiz oldu\u011funu bilmesi gerekiyor. Bunu ayn\u0131 doping gibi d\u00fc\u015f\u00fcn\u00fcn. Ben nas\u0131l doping yapmam\u0131\u015f bir oyuncu olarak sahaya \u00e7\u0131km\u0131\u015fsam, kar\u015f\u0131mdaki oyuncunun da temiz oldu\u011funu bilmek isterim. Bilirim ki ma\u00e7tan 2 g\u00fcn \u00f6nce yap\u0131lan kontrollerde bu ortaya \u00e7\u0131kt\u0131 ve bunun temiz oldu\u011funu hepimiz biliyoruz. Hepimiz e\u015fit \u015fartlarda oynuyoruz. Bunu da onun gibi g\u00f6receksiniz. Futbolcu herkese test yap\u0131ld\u0131\u011f\u0131n\u0131, herkesin temiz oldu\u011funu, en az\u0131ndan o an i\u00e7in diyelim, buna g\u00f6re i\u00e7ini rahatlatmak laz\u0131m. Yoksa \u00e7ok de\u011fi\u015fik anlar\u0131nda, \u00e7ok ciddi fiziksel temaslar\u0131n oldu\u011fu anlarda, yani pandemi alan\u0131nda kabul edilebilecek \u015feyler de\u011fil. Hepsinin yap\u0131lmas\u0131 \u015fart.\"\n\n\"SOYUNMA ODALARINA DA D\u00d6RDER, BE\u015eER K\u0130\u015e\u0130LERLE G\u0130R\u0130LMES\u0130NDE \u00c7OK B\u00dcY\u00dcK B\u0130R MAHSUR OLMAYACA\u011eINI D\u00dc\u015e\u00dcN\u00dcYORUM\"\n\nStat veya tesislerde daha fazla soyunma odas\u0131 yapman\u0131n zor olaca\u011f\u0131n\u0131 ancak oyuncular\u0131n gruplar halinde ma\u00e7lar i\u00e7in haz\u0131rlanabilece\u011fini alt\u0131n\u0131 \u00e7izen Mete D\u00fcren, s\u00f6zlerini \u015f\u00f6yle s\u00fcrd\u00fcrd\u00fc: \"Statlar\u0131n ya da tesislerin bu a\u00e7\u0131dan yap\u0131lar\u0131n\u0131 de\u011fi\u015ftirmek zor olabilir. Ama bug\u00fcn de s\u0131rayla al\u0131\u015fveri\u015f merkezine ya da markete girilece\u011fini d\u00fc\u015f\u00fcnmek m\u00fcmk\u00fcn m\u00fcyd\u00fc? de\u011fildi. Bu nas\u0131l m\u00fcmk\u00fcn olabiliyorsa, soyunma odalar\u0131na da d\u00f6rder, be\u015fer ki\u015filerle girilmesinde \u00e7ok b\u00fcy\u00fck bir mahsur olmayaca\u011f\u0131n\u0131 d\u00fc\u015f\u00fcn\u00fcyorum.\"\n\n\"DEVLET\u0130N VERECE\u011e\u0130 KARARI HEP\u0130M\u0130Z BEKLEMEK ZORUNDAYIZ\"\n\nSeyahat yasa\u011f\u0131n\u0131n kalmas\u0131n\u0131n ard\u0131ndan ligin deplasmanl\u0131 \u015fekilde oynanmas\u0131nda bir mahsur olmad\u0131\u011f\u0131n\u0131 ifade eden Mete D\u00fcren, \"Bunun karar\u0131n\u0131 verecek olan tabii ki devlettir. Seyahat yasa\u011f\u0131 kalkt\u0131ktan sonra bunun bildi\u011fimiz \u015fekilde devam etmesinde bir mahsur yok. Ama '\u015fu anda bir mahsur var' denildikten sonra tekrar b\u00f6yle bir k\u0131s\u0131tlamaya m\u0131 gidilir, yoksa 'burada bir mahsur var, dolay\u0131s\u0131yla futbol oynanamaz' m\u0131 denilir bilmiyoruz. Bunu hep birlikte bekleyip g\u00f6rece\u011fiz. Bu konuda devletin verece\u011fi karar\u0131 hepimiz beklemek zorunday\u0131z\" dedi.\n\n\"HAFTADA 2 MA\u00c7 S\u00d6Z KONUSU OLAB\u0130L\u0130R\"\n\nLig ba\u015flad\u0131ktan sonra haftada 2 ma\u00e7 oynanabilece\u011fini ancak \u00f6nce ne zaman ba\u015flan\u0131laca\u011f\u0131na karar verilmesi gerekti\u011fini vurgulayan D\u00fcren, \"Yani ba\u015flad\u0131ktan sonra 'ne kadar k\u0131salt\u0131r\u0131z'dan ziyade, ne kadar ge\u00e7 ba\u015flat\u0131r\u0131z ve ondan sonra k\u0131salt\u0131r\u0131z diye d\u00fc\u015f\u00fcn\u00fcr\u00fcm. \u015eu anda sonu geriye \u00e7ekmektense, ba\u015flang\u0131c\u0131n\u0131 ileriye itmek daha do\u011fru bir karar olur diye d\u00fc\u015f\u00fcn\u00fcyorum. Sonu\u00e7ta evet baz\u0131 haftalar belki oynan\u0131rsa, haftada 2 ma\u00e7 s\u00f6z konusu olabilir. Ama \u00f6nce ne zaman ba\u015flanaca\u011f\u0131na karar verilmesi laz\u0131m. Gelecek sezonun ne zaman ba\u015flayaca\u011f\u0131 daha belli de\u011fil. Ba\u015f\u0131 belli olmad\u0131\u011f\u0131 i\u00e7in, sonuyla ilgili bir karar vermek i\u00e7in erken\" \u015feklinde konu\u015ftu.\n\n\"SAKATLIKLAR VE YARALANMALAR KA\u00c7INILMAZ OLACAKTIR\"\n\nLiglere verilen aran\u0131n ard\u0131ndan d\u00f6n\u00fc\u015fte baz\u0131 sakatl\u0131klar olabilece\u011finin alt\u0131n\u0131 \u00e7izen D\u00fcren, \u015f\u00f6yle konu\u015ftu: \"O konuda \u00e7ok ciddi bir problem var. Bununla ilgili olarak kul\u00fcp doktorlar\u0131n\u0131n fizyoterapistlerle birlikte, teknik direkt\u00f6rlerle birlikte \u00e7ok yak\u0131n \u00e7al\u0131\u015fmas\u0131 laz\u0131m. \u00c7\u00fcnk\u00fc sonu\u00e7ta hi\u00e7bir teknik direkt\u00f6r de \u015fu ana kadar kar\u015f\u0131s\u0131na 2 ay hi\u00e7 aya\u011f\u0131na top de\u011fmemi\u015f, bundan 2 ay \u00f6nce de S\u00fcper Lig m\u00fccadelesi yapan bir futbolcu g\u00f6rmedi. Kimsenin kariyerinde b\u00f6yle bir \u015fey yok. Sonu\u00e7ta evet aya\u011f\u0131 k\u0131r\u0131ld\u0131\u011f\u0131 i\u00e7in veya \u00e7apraz ba\u011f\u0131 koptu\u011fu i\u00e7in, 6-8 ay futbol oynamam\u0131\u015f oyuncular var ama onlar da birinci ve ikinci aydan sonra d\u00fcz ko\u015fulara ba\u015flay\u0131p zamanla topla \u00e7al\u0131\u015fmalar\u0131n\u0131 s\u00fcrd\u00fcr\u00fcp, haz\u0131r olarak teknik direkt\u00f6r\u00fcn\u00fcn kar\u015f\u0131s\u0131na \u00e7\u0131k\u0131yorlar. O nedenle bu a\u015famada herkes i\u00e7in \u00e7ok yeni bir tablo ve bu tablodan da ne kadar az zararla \u00e7\u0131k\u0131l\u0131rsa o kadar kard\u0131r diye d\u00fc\u015f\u00fcn\u00fcyorum. Sonu\u00e7ta sakatl\u0131klar ve yaralanmalar ka\u00e7\u0131n\u0131lmaz olacakt\u0131r.\"\n\n\"VER\u0130LEN ARA VE SONRASINDA GELECEK SEZONUN KISA S\u00dcREDE BA\u015eLAYACAK OLMASI V\u00dcCUT R\u0130T\u0130MLER\u0130N\u0130 BOZACAKTIR\"\n\nLiglerin ba\u015flay\u0131p sona ermesinin ard\u0131ndan gelecek sezon i\u00e7in \u00e7ok fazla ara olmamas\u0131n\u0131n gelecek y\u0131l i\u00e7in oyuncu performanslar\u0131n\u0131 etkileyebilece\u011fini s\u00f6yleyen Mete D\u00fcren, \"Mutlak suretle etkiler. Sonu\u00e7ta her futbolcunun bir v\u00fccut ritmi var. \u015eu an bu v\u00fccut ritmini tamamen bozmu\u015f bir tabloyla kar\u015f\u0131 kar\u015f\u0131yay\u0131z. B\u00f6yle bir d\u00f6nemde, \u00f6zellikle yaz aylar\u0131n\u0131n s\u0131ca\u011f\u0131nda, gerek antrenman, gerek e\u011fer ligler ba\u015flarsa, m\u00fccadeleler de yaz i\u00e7erisinde devam ederse tabii ki v\u00fccut ritimlerini alt \u00fcst edecektir. Bunun da gerek besinler, gerek uykusuyla, ekstra takviye antrenmanlarla, hatta baz\u0131 zihinsel meditasyonlardan yoga ile birlikte hepsini birlikte de\u011ferlendirerek, futbolcuyu bu konuda ciddi olarak haz\u0131rlamak gerekiyor\" dedi.\n\n\"BAZI FUTBOLCULARIN EKSTRA TEDB\u0130R ALMALARI SA\u011eLANAB\u0130L\u0130R\"\n\nKronik rahats\u0131zl\u0131klar\u0131 bulunan futbolcular\u0131n ekstra tedbirler almas\u0131 gerekti\u011fini alt\u0131n\u0131 \u00e7izen D\u00fcren, \"Yani tek tek futbolcular\u0131n \u00f6zel durumlar\u0131n\u0131 bilmiyorum ama mutlaka bunu kendi tak\u0131m doktorlar\u0131yla g\u00f6r\u00fc\u015f\u00fcp, buna g\u00f6re baz\u0131 futbolcular\u0131n ekstra tedbir almalar\u0131 sa\u011flanabilir\" diye konu\u015ftu.\n\n\"AVRUPA'NIN B\u0130ZDEN \u00d6NCE BA\u015eLAMASININ AVANTAJINI KULLANMAMIZ LAZIM\"\n\nAvrupa \u00fclkelerinin T\u00fcrkiye'ye g\u00f6re pandemiye daha erken yakaland\u0131\u011f\u0131n\u0131 bunun i\u00e7in de daha erken kurtulmak gibi bir avantajlar\u0131 oldu\u011funu ve bu avantaj\u0131 de\u011ferlendirerek futbolu ba\u015flatmak istediklerini belirten Mete D\u00fcren, \u015fu ifadeleri kulland\u0131: \"Genelde Covid-19'un gerek te\u015fhisi, gerek tedavisiyle ilgili hem uzak do\u011fuyla, hem Avrupa'yla, hem de ABD ile ilgili de\u011fi\u015fik tecr\u00fcbelerimiz oldu. Yani onlar\u0131n yapt\u0131klar\u0131 hatalar\u0131 tekrarlamamak, onlar\u0131n yap\u0131p da do\u011fru oldu\u011funu yay\u0131nlad\u0131klar\u0131 \u00f6zellikleri adapte etmek gibi avantaj\u0131m\u0131z oldu. Burada da biraz \u00f6nce s\u00f6yledi\u011fim gibi; Avrupa'n\u0131n pandemiye bizden daha \u00f6nce yakalanm\u0131\u015f olmas\u0131n\u0131n, daha erken kurtulmak gibi bir avantaj\u0131 var ve bu avantaj\u0131 de\u011ferlendirerek belki futbolu ba\u015flatmak istiyorlar. Bu ba\u015flad\u0131\u011f\u0131 zaman neler olaca\u011f\u0131n\u0131, futbolun buna olumlu ya da olumsuz nas\u0131l tepkisi olaca\u011f\u0131n\u0131, yani sosyal hayata belki olumlu etkisi olabilir de, pandemi a\u00e7\u0131s\u0131ndan bir olumsuz etkisi olup olmayaca\u011f\u0131n\u0131 biz de Avrupa'da g\u00f6rece\u011fiz. Al\u0131nan tedbirler ve yap\u0131lan i\u015fler belli. Bunlar\u0131n neticelerini de bizim de g\u00f6rmemiz i\u00e7in bir ayl\u0131k s\u00fcremiz var. Bunun avantaj\u0131n\u0131 da mutlaka kullanmam\u0131z laz\u0131m.\"\n\n\"C\u0130DD\u0130 GENELGELERE \u0130HT\u0130YA\u00c7 VAR\"\n\nPozitif \u00e7\u0131kan oyuncular\u0131n, futbolculuk a\u00e7\u0131s\u0131ndan kaderlerinin belirlenmesi i\u00e7in ciddi genelgelere ihtiya\u00e7 oldu\u011funu vurgulayan D\u00fcren, \"Buna sa\u011fl\u0131k kurulu olarak karantina karar\u0131 veremeyiz. Bunun san\u0131yorum Bilim Kurulu taraf\u0131ndan da de\u011ferlendirilmesi laz\u0131m. Yurt d\u0131\u015f\u0131nda pandemi meclisleri var, bizdeki Bilim Kurulu'nun m\u00fcdahili olarak d\u00fc\u015f\u00fcnd\u00fcrebilirsiniz. Tavsiye niteli\u011finde kararlar\u0131n\u0131 bildirebiliyorlar. Burada bu pandemi meclislerinin, g\u00f6rd\u00fc\u011f\u00fcm\u00fcz kadar\u0131yla \u00e7ok radikal, tak\u0131m\u0131 karantinaya almak kadar verebilece\u011fi kararlar oldu\u011funu g\u00f6r\u00fcyoruz. B\u00f6yle bir karar\u0131 bizde hangi a\u015famada olur, 1 oyuncuda m\u0131 olur, 5 oyuncuda m\u0131 olur, e\u015fik nedir; 3'e kadar sorun yok da 4'ten sonra m\u0131 \u00e7\u0131kar, bunlar\u0131n hepsini biz de ya\u015fayarak g\u00f6rece\u011fiz\" ifadelerini kulland\u0131.\n\n\"AKC\u0130\u011eER RAHATSIZLI\u011eI, ADALE VE KEM\u0130K SAKATLIKLARINDAN \u00c7OK DAHA \u00d6NEML\u0130 B\u0130R KONU\"\n\nFutbolcular\u0131n en \u00f6nemli \u00f6zelli\u011finin atletik olmalar\u0131 ve bu \u00f6zelli\u011fin de akci\u011fer kapasitesinden geldi\u011fine dikkat \u00e7eken Mete D\u00fcren, \"Bu hastal\u0131klar\u0131n akci\u011ferde ciddi k\u0131s\u0131tlamalar yaratt\u0131\u011f\u0131n\u0131 g\u00f6r\u00fcyoruz. Mutlak suretle bu ki\u015filer te\u015fhis edildi\u011finde mutlaka ilgili merkezlere g\u00f6nderilip, ileri tetkiklerinin yap\u0131lmas\u0131, tedavisinin yap\u0131lmas\u0131 gerekiyor. Bir futbolcu i\u00e7in olabilecek en k\u00f6t\u00fc sonu\u00e7lardan birisi bu. Bunu a\u011f\u0131r ge\u00e7irip, uzun d\u00f6nemde akci\u011ferde sorun ya\u015famas\u0131, bir futbolcu i\u00e7in hani bir adale kemik sakatlanmas\u0131ndan \u00e7ok daha \u00f6nemli. Onlar\u0131n \u00e7o\u011fu \u00e7\u00fcnk\u00fc ge\u00e7ici. Bunun kal\u0131c\u0131 etkileri oldu\u011funu g\u00f6r\u00fcyoruz\" diye konu\u015ftu.\n\nUEFA \u0130LE YAPILAN G\u00d6R\u00dc\u015eMELER\n\nUEFA'da yapt\u0131klar\u0131 toplant\u0131 hakk\u0131nda da a\u00e7\u0131klamalarda bulunan Prof. D\u00fcren, 3 \u00f6nemli konunun \u00fczerinde durduklar\u0131n\u0131 s\u00f6yledi. Bunlardan birinin Covid-19 salg\u0131n\u0131, bir di\u011ferinin ma\u00e7 s\u0131ras\u0131nda \u00e7arp\u0131\u015fma sonras\u0131 ya\u015fanan kafa travmalar\u0131 ve 14 ya\u015f alt\u0131 oyuncular\u0131n antrenmanlarda a\u011f\u0131r futbol topuna kafayla vurmas\u0131 sonucu ileriki ya\u015flarda olu\u015facak ciddi n\u00f6rolojik hastal\u0131klar konusu oldu\u011funu belirterek, \u015funlar\u0131 s\u00f6yledi: \"UEFA'daki konulardan 3 tanesini s\u00f6yleyebilirim. Bunlardan ilk ikisi Covid ve \u00e7arp\u0131\u015fma s\u0131ras\u0131nda ya\u015fanan kafa travmalar\u0131 yani ma\u00e7 s\u0131ras\u0131ndaki \u00e7arp\u0131\u015fmalar. ve bu \u00e7arp\u0131\u015fmalarla ilgili bizim \u00e7arp\u0131\u015fma neticesinde ortaya \u00e7\u0131kabilecek problemlerle ilgili IFAB'a bir ba\u015fvurumuz var. Bu durumda futbolun hakem taraf\u0131ndan hangi s\u00fcreyle durdurulmas\u0131, mevcut \u015fu andaki yar\u0131m dakikal\u0131k s\u00fcrenin bir karar vermek i\u00e7in k\u0131sa oldu\u011fundan dolay\u0131, belki biraz daha uzat\u0131lmas\u0131 konusunda bir ba\u015fvurumuz var. Onu biraz daha ayr\u0131nt\u0131l\u0131 konu\u015ftuk. Di\u011fer bir mesele de \u00f6zellikle gen\u00e7 ya\u015f gruplar\u0131nda topa kafayla vurman\u0131n, ileriki ya\u015flardaki olumsuz etkileri. Bunun \u00f6zellikle Amerika'da yap\u0131lm\u0131\u015f \u00e7al\u0131\u015fmalarda, \u00f6zellikle 14 ya\u015f alt\u0131 grubunda, futbol antrenmanlar\u0131 s\u0131ras\u0131nda topa, \u015fu andaki mevcut, haz\u0131r futbol topuna, a\u011f\u0131r futbol topuna kafayla vurmayla, bunla yap\u0131lan antrenmanlar\u0131n ileriki ya\u015flarda ciddi n\u00f6rolojik hastal\u0131klara yol a\u00e7t\u0131\u011f\u0131 ortaya \u00e7\u0131kt\u0131\u011f\u0131 i\u00e7in bununla ilgili acaba ne yapabilir diye g\u00f6r\u00fc\u015ft\u00fck. De\u011fi\u015fik ya\u015f gruplar\u0131n\u0131 \u00e7al\u0131\u015ft\u0131ran teknik direkt\u00f6rlerle yapm\u0131\u015f oldu\u011fumuz g\u00f6r\u00fc\u015fmeler var. Bunlardan baz\u0131 sonu\u00e7lar \u00e7\u0131k\u0131yor. Acaba daha yumu\u015fak toplarla antrenman yap\u0131ls\u0131n veya hi\u00e7 mi yap\u0131lmas\u0131n, hi\u00e7 mi topa kafa vurmas\u0131n. O zaman da 15-16 ya\u015f\u0131nda tak\u0131ma girdi\u011finde hi\u00e7 kafa topu \u00f6\u011frenmeden bu antrenmanlara ba\u015flamas\u0131 \u00e7ok do\u011fru de\u011fil. Bununla ilgili de\u011fi\u015fik alternatifler var. Bu da \u00e7al\u0131\u015fmalardan bir tanesi. \u00d6te yandan tak\u0131m doktorlar\u0131 ve fizyoterapistlerin e\u011fitimlerinin belli seviyenin \u00fcst\u00fcnde olmas\u0131 a\u00e7\u0131s\u0131ndan da bir tak\u0131m e\u011fitim \u00e7al\u0131\u015fmalar\u0131 var. Bunlar\u0131 yap\u0131yoruz. Sabahki konu\u015fmalar\u0131m\u0131z a\u015fa\u011f\u0131 yukar\u0131 \u00f6zeti bunlar\" \u015feklinde konu\u015ftu.\n\nD\u00fcren ayr\u0131ca, g\u00f6r\u00fc\u015fmelerde a\u011f\u0131rl\u0131kl\u0131 olarak yap\u0131lacak olan testlerin g\u00f6r\u00fc\u015f\u00fcld\u00fc\u011f\u00fcn\u00fcn alt\u0131n\u0131 \u00e7izerek, \"Testlerle ilgili tart\u0131\u015fmam\u0131z vard\u0131. Hakikaten biraz da ilgili federasyonlar\u0131n\u0131n kendi ba\u015flar\u0131na belki alacaklar\u0131 \u015feyler. Belki tavsiye niteli\u011finde olabilir ama onun d\u0131\u015f\u0131nda \u015fu andaki k\u0131s\u0131mda esas mevzunun ciddiyetini olu\u015fturan konu, futbolcular\u0131n test edilmesi ve testi pozitif \u00e7\u0131kan oyuncuya ne yap\u0131laca\u011f\u0131 konusu\" dedi.\n\nH\u00fcrriyet - Spor", "keywords": [], "meta_keywords": ["T\u00fcrkiye Futbol Federasyonu", "Mete D\u00fcren", "Futbol", "UEFA", "Spor"], "tags": [], "authors": [], "publish_date": "Wed May 13 16:03:00 2020", "summary": "", "article_html": "", "meta_description": "Avrupa Futbol Federasyonlar\u0131 Birli\u011fi UEFA ve T\u00fcrkiye Futbol Federasyonu TFF Sa\u011fl\u0131k Kurulu \u00dcyesi Prof. Dr. Mete D\u00fcren, bir\u00e7ok konuda Demir\u00f6ren Haber Ajans\u0131\u2019na DHA a\u00e7\u0131klamalarda bulundu.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "description": "Avrupa Futbol Federasyonlar\u0131 Birli\u011fi UEFA ve T\u00fcrkiye Futbol Federasyonu TFF Sa\u011fl\u0131k Kurulu \u00dcyesi Prof. Dr. Mete D\u00fcren, bir\u00e7ok konuda Demir\u00f6ren Haber Ajans\u0131\u2019na DHA a\u00e7\u0131klamalarda bulundu.", "keywords": "T\u00fcrkiye Futbol Federasyonu,Mete D\u00fcren,Futbol,UEFA,Spor", "news_keywords": "T\u00fcrkiye Futbol Federasyonu,Mete D\u00fcren,Futbol,UEFA,Spor", "viewport": "width=device-width, initial-scale=1.0", "medium": "News", "dateCreated": "2020-05-13T16:03:00+03:00", "dateModified": "2020-05-13T16:03:00+03:00", "datePublished": "2020-05-13T16:03:00+03:00", "dateupdated": "2020-05-13T16:03:00+03:00", "og": {"url": "https://www.haberler.com/uefa-ve-tff-saglik-kurulu-uyesi-mete-duren-den-13218583-haberi/", "site_name": "Haberler", "locale": "tr_TR", "type": "article", "title": "UEFA ve TFF Sa\u011fl\u0131k Kurulu \u00fcyesi Mete D\u00fcren'den S\u00fcper Lig'in d\u00f6n\u00fc\u015f\u00fc hakk\u0131nda \u00f6nemli a\u00e7\u0131klamalar", "description": "Avrupa Futbol Federasyonlar\u0131 Birli\u011fi UEFA ve T\u00fcrkiye Futbol Federasyonu TFF Sa\u011fl\u0131k Kurulu \u00dcyesi Prof. Dr. Mete D\u00fcren, bir\u00e7ok konuda Demir\u00f6ren Haber Ajans\u0131\u2019na DHA a\u00e7\u0131klamalarda bulundu.", "image": {"identifier": "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "alt": "UEFA ve TFF Sa\u011fl\u0131k Kurulu \u00fcyesi Mete D\u00fcren'den S\u00fcper Lig'in d\u00f6n\u00fc\u015f\u00fc hakk\u0131nda \u00f6nemli a\u00e7\u0131klamalar", "secure_url": "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "width": 1200, "height": 677, "type": "image/jpeg"}}, "article": {"content_tier": "free", "tag": "T\u00fcrkiye Futbol Federasyonu,Mete D\u00fcren,Futbol,UEFA,Spor", "section": "Spor", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-05-13T16:03:00+03:00", "modified_time": "2020-05-13T16:03:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "UEFA ve TFF Sa\u011fl\u0131k Kurulu \u00fcyesi Mete D\u00fcren'den S\u00fcper Lig'in d\u00f6n\u00fc\u015f\u00fc hakk\u0131nda \u00f6nemli a\u00e7\u0131klamalar", "description": "Avrupa Futbol Federasyonlar\u0131 Birli\u011fi (UEFA) ve T\u00fcrkiye Futbol Federasyonu (TFF) Sa\u011fl\u0131k Kurulu \u00dcyesi Prof. Dr. Mete D\u00fcren, bir\u00e7ok konuda Demir\u00f6ren Haber Ajans\u0131\u2019na (DHA) a\u00e7\u0131klamalarda bulundu.", "image": "https://foto.haberler.com/haber/2020/05/13/uefa-ve-tff-saglik-kurulu-uyesi-mete-duren-de-13218583_amp.jpg", "url": "https://www.haberler.com/uefa-ve-tff-saglik-kurulu-uyesi-mete-duren-den-13218583-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/uefa-ve-tff-saglik-kurulu-uyesi-mete-duren-den-13218583-haberi/"}