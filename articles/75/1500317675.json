{"source_url": "https://wiadomosci.onet.pl", "url": "https://wiadomosci.onet.pl/kraj/ferie-zimowe-fatalne-statystyki-na-drogach/14g0y1f", "title": "Ferie zimowe. Fatalne statystyki na drogach", "top_image": "https://ocdn.eu/pulscms-transforms/1/rRjk9kqTURBXy82NDc4OWRkNmIxZTI3OGYyZTFmYWIzZTIxZjFjM2I5Yi5qcGVnk5UDAB_NA-jNAjKTCaYyNWIyOTEGkwXNAjrNASyBoTAB/.jpg", "meta_img": "https://ocdn.eu/pulscms-transforms/1/rRjk9kqTURBXy82NDc4OWRkNmIxZTI3OGYyZTFmYWIzZTIxZjFjM2I5Yi5qcGVnk5UDAB_NA-jNAjKTCaYyNWIyOTEGkwXNAjrNASyBoTAB/.jpg", "images": ["https://ocdn.eu/weather/weather_state_icons/5.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/9.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/2j0k9kqTURBXy82NDc4OWRkNmIxZTI3OGYyZTFmYWIzZTIxZjFjM2I5Yi5qcGVnk5UDAB_NA-jNAjKTBc0DFM0BvJMJpjI1YjI5MQaBoTAB/.jpg", "https://ocdn.eu/pulscms-transforms/1/rRjk9kqTURBXy82NDc4OWRkNmIxZTI3OGYyZTFmYWIzZTIxZjFjM2I5Yi5qcGVnk5UDAB_NA-jNAjKTCaYyNWIyOTEGkwXNAjrNASyBoTAB/.jpg"], "movies": [], "text": "Z danych przekazanych przez Komend\u0119 G\u0142\u00f3wn\u0105 Policji wynika, \u017ce od pocz\u0105tku rozpocz\u0119cia przez policj\u0119 dzia\u0142a\u0144 zwi\u0105zanych z feriami, na polskich drogach dosz\u0142o do 652 wypadk\u00f3w, w kt\u00f3rych zgin\u0119\u0142o 66 os\u00f3b, a 731 os\u00f3b zosta\u0142o rannych. Policjanci zatrzymali r\u00f3wnie\u017c 2386 os\u00f3b, kieruj\u0105cych autami b\u0119d\u0105c pod wp\u0142ywem alkoholu. 936 osobom zatrzymano prawa jazdy za przekroczenie pr\u0119dko\u015bci o ponad 50 km/h w terenie zabudowanym.\n\nPoszczeg\u00f3lne weekendy\n\nW ostatni weekend - od pi\u0105tku do niedzieli w\u0142\u0105cznie, na drogach dosz\u0142o do 202 wypadk\u00f3w, w kt\u00f3rych zgin\u0119\u0142o 29 os\u00f3b (tylko w pi\u0105tek i sobot\u0119 \u015bmier\u0107 na drogach ponios\u0142y 24 osoby), a 226 zosta\u0142o rannych. 814 kierowc\u00f3w zatrzymano, gdy prowadzili auta, b\u0119d\u0105c pod wp\u0142ywem alkoholu. Natomiast za przekroczenie pr\u0119dko\u015bci powy\u017cej 50 km/h w terenie zabudowanym zatrzymano 199 praw jazdy.\n\nZ kolei w pierwszy weekend ferii dosz\u0142o do 183 wypadk\u00f3w, w kt\u00f3rych zgin\u0119\u0142o 11 os\u00f3b, a 207 odnios\u0142o obra\u017cenia. Policjanci zatrzymali r\u00f3wnie\u017c 761 kierowc\u00f3w, kt\u00f3rzy prowadzili, b\u0119d\u0105c pod wp\u0142ywem alkoholu. Za przekroczenie pr\u0119dko\u015bci powy\u017cej 50 km/h w terenie zabudowanym odebrano 361 praw jazdy.\n\nDla por\u00f3wnania w pierwszy weekend ubieg\u0142orocznych ferii dosz\u0142o do 174 wypadk\u00f3w drogowych, w kt\u00f3rych zgin\u0119\u0142o 14 os\u00f3b, a 208 zosta\u0142o rannych. Policjanci zatrzymali 850 pijanych kierowc\u00f3w, za\u015b za przekroczenie pr\u0119dko\u015bci powy\u017cej 50 km/h w terenie zabudowanym odebrano 251 praw jazdy.\n\nNatomiast w drugi weekend ubieg\u0142orocznych ferii dosz\u0142o do 164 wypadk\u00f3w drogowych, w kt\u00f3rych zgin\u0119\u0142o 20 os\u00f3b, a 199 zosta\u0142o rannych. Zatrzymano 520 kieruj\u0105cych pod wp\u0142ywem alkoholu, a za przekroczenie pr\u0119dko\u015bci powy\u017cej 50 km/h odebrano 292 prawa jazdy.\n\nFerie zimowe. Od kiedy do kiedy trwaj\u0105?\n\nDwutygodniowe ferie zimowe zaplanowano w czterech turach: od 11 do 26 stycznia wypoczywaj\u0105 uczniowie z wojew\u00f3dztw: lubelskiego, \u0142\u00f3dzkiego, podkarpackiego, pomorskiego i \u015bl\u0105skiego. Od 18 stycznia do 2 lutego \u2013 z podlaskiego i warmi\u0144sko-mazurskiego. Od 25 stycznia do 9 lutego \u2013 z kujawsko-pomorskiego, lubuskiego, ma\u0142opolskiego, \u015bwi\u0119tokrzyskiego i wielkopolskiego, a od 8 do 23 lutego \u2013 z dolno\u015bl\u0105skiego, mazowieckiego, opolskiego i zachodniopomorskiego.\n\nOd 10 stycznia - w zwi\u0105zku feriami - policjanci prowadz\u0105 wzmo\u017cone dzia\u0142ania na drogach w ca\u0142ej Polsce, kt\u00f3re w znacznej mierze skupiaj\u0105 si\u0119 na kontrolach autobus\u00f3w oraz kontrolach kierowc\u00f3w wioz\u0105cych dzieci na zimowy wypoczynek.\n\n(KF)", "keywords": [], "meta_keywords": [""], "tags": [], "authors": [], "publish_date": "Tue Jan 21 06:19:56 2020", "summary": "", "article_html": "", "meta_description": "Od pocz\u0105tku ferii na polskich drogach dosz\u0142o do 652 wypadk\u00f3w, w kt\u00f3rych zgin\u0119\u0142o 66 os\u00f3b, a 731 zosta\u0142o rannych - poinformowa\u0142 podinsp. Rados\u0142aw Kobry\u015b z Biura Ruchu Drogowego KGP. Najgorszy pod tym wzgl\u0119dem by\u0142 ostatni pi\u0105tek i sobota. W tych dniach zgin\u0119\u0142y 24 osoby.", "meta_lang": "pl", "meta_favicon": "", "meta_data": {"DC.Identifier": "04312d9a-b391-4021-a8c6-ead678655d53", "pkg-uuid": "04312d9a-b391-4021-a8c6-ead678655d53", "detailType": "article", "serviceUuid": "b177a2c9-166f-4113-9b28-185bbe554807", "description": "Od pocz\u0105tku ferii na polskich drogach dosz\u0142o do 652 wypadk\u00f3w, w kt\u00f3rych zgin\u0119\u0142o 66 os\u00f3b, a 731 zosta\u0142o rannych - poinformowa\u0142 podinsp. Rados\u0142aw Kobry\u015b z Biura Ruchu Drogowego KGP. Najgorszy pod tym wzgl\u0119dem by\u0142 ostatni pi\u0105tek i sobota. W tych dniach zgin\u0119\u0142y 24 osoby.", "og": {"title": "Ferie zimowe. Fatalne statystyki na drogach", "description": "Od pocz\u0105tku ferii na polskich drogach dosz\u0142o do 652 wypadk\u00f3w, w kt\u00f3rych zgin\u0119\u0142o 66 os\u00f3b, a 731 zosta\u0142o rannych - poinformowa\u0142 podinsp. Rados\u0142aw Kobry\u015b z Biura Ruchu Drogowego KGP. Najgorszy pod tym wzgl\u0119dem by\u0142 ostatni pi\u0105tek i sobota. W tych dniach zgin\u0119\u0142y 24 osoby.", "image": {"identifier": "https://ocdn.eu/pulscms-transforms/1/rRjk9kqTURBXy82NDc4OWRkNmIxZTI3OGYyZTFmYWIzZTIxZjFjM2I5Yi5qcGVnk5UDAB_NA-jNAjKTCaYyNWIyOTEGkwXNAjrNASyBoTAB/.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-21 06:19:56+0100"}, "fb": {"pages": 185265414715}, "twitter": {"card": "summary_large_image", "description": "Od pocz\u0105tku ferii na polskich drogach dosz\u0142o do 652 wypadk\u00f3w, w kt\u00f3rych zgin\u0119\u0142o 66 os\u00f3b, a 731 zosta\u0142o rannych - poinformowa\u0142 podinsp. Rados\u0142aw Kobry\u015b z Biura Ruchu Drogowego KGP. Najgorszy pod tym wzgl\u0119dem by\u0142 ostatni pi\u0105tek i sobota. W tych dniach zgin\u0119\u0142y 24 osoby.", "title": "Ferie zimowe. Fatalne statystyki na drogach", "site": "OnetWiadomosci", "image": "https://ocdn.eu/pulscms-transforms/1/ThFktkqTURBXy82NDc4OWRkNmIxZTI3OGYyZTFmYWIzZTIxZjFjM2I5Yi5qcGVnkpUDAB_NA-jNAjKTBc0EsM0CWA"}}, "canonical_link": "https://wiadomosci.onet.pl/kraj/ferie-zimowe-fatalne-statystyki-na-drogach/14g0y1f"}