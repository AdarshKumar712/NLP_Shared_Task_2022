{"source_url": "https://www.haberler.com", "url": "https://www.haberler.com/kumluca-da-ortu-alti-tarim-uretimine-alternatif-13340605-haberi/", "title": "Kumluca'da \u00f6rt\u00fc alt\u0131 tar\u0131m \u00fcretimine alternatif erik \u00fcretimi ger\u00e7ekle\u015ftirildi", "top_image": "https://www.haberler.com/static/img/haberler/haberlercom_haberi_640.jpg", "meta_img": "https://www.haberler.com/static/img/haberler/haberlercom_haberi_640.jpg", "images": ["https://www.haberler.com/static/img/haberler/haberlercom_haberi_640.jpg", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Kumluca'da \u00f6rt\u00fc alt\u0131 tar\u0131m \u00fcretimine alternatif erik \u00fcretimi ger\u00e7ekle\u015ftirildi Kumluca il\u00e7esinde yakla\u015f\u0131k be\u015f dekar arazisine erik fidan\u0131 diken Ali \u00c7ayba\u015f, sezonun ilk erik hasad\u0131n\u0131 ger\u00e7ekle\u015ftirdi.\n\nKumluca il\u00e7esinde yakla\u015f\u0131k be\u015f dekar arazisine erik fidan\u0131 diken Ali \u00c7ayba\u015f, sezonun ilk erik hasad\u0131n\u0131 ger\u00e7ekle\u015ftirdi.\n\n\u00c7ift\u00e7i \u00c7ayba\u015f, il\u00e7ede yayg\u0131n olan sera \u00fcretimine alternatif olarak Erentepe Mahallesi'ndeki yakla\u015f\u0131k be\u015f dekarl\u0131k arazisine m\u00fcrd\u00fcm eri\u011fi fidanlar\u0131 dikti. Fidanlar dikildikleri ikinci ve \u00fc\u00e7\u00fcnc\u00fc y\u0131lda \u00fcr\u00fcn vermeye ba\u015flad\u0131.\n\nBu y\u0131l\u0131n ilk hasad\u0131n\u0131 ger\u00e7ekle\u015ftiren \u00c7ayba\u015f'\u0131 erik bah\u00e7esinde ziyaret eden Kumluca Belediye Ba\u015fkan\u0131 Mustafa K\u00f6leo\u011flu, Kumluca'n\u0131n iklimsel \u00f6zelli\u011finin y\u0131l\u0131n 12 ay\u0131, hemen hemen her t\u00fcrl\u00fc tar\u0131msal \u00fcretimin ger\u00e7ekle\u015ftirilebilmesine izin verdi\u011fini s\u00f6yledi.\n\nSerac\u0131l\u0131\u011fa alternatif olarak ve sera kurma olana\u011f\u0131 k\u0131s\u0131tl\u0131 alanlarda meyve \u00fcretimine gidilmesini g\u00fczel oldu\u011funu ifade eden K\u00f6leo\u011flu, bu t\u00fcr giri\u015fimlerin desteklenmesi ve \u00e7o\u011falt\u0131lmas\u0131 gerekti\u011fini belirtti.\n\n\u00c7ayba\u015f ise erik fidanlar\u0131n\u0131 dikerken olup olmayaca\u011f\u0131 konusunda baz\u0131 endi\u015feleri oldu\u011funu ancak \u00fcr\u00fcnleri hasat etmeye ba\u015flay\u0131nca ve pazarda \u00fcr\u00fcne olan talebi g\u00f6r\u00fcnce yat\u0131\u011f\u0131 i\u015fin kendilerine mutluluk verdi\u011fini dile getirdi.\n\nHaziran\u0131n 10'u ile 25'i aras\u0131nda hasat yapt\u0131klar\u0131n\u0131 anlatan \u00c7ayba\u015f, \"Bu y\u0131l bah\u00e7emizden beklentimiz 10 ton civar\u0131nda bir \u00fcr\u00fcn. Hem i\u00e7 pazarda hem de d\u0131\u015f pazara d\u00f6n\u00fck ihracat anlam\u0131nda talep var. \u0130\u00e7 pazarda talebe g\u00f6re kilo fiyat\u0131 8 ile 12 lira aras\u0131nda de\u011fi\u015fiyor. \u00dcretim masraf\u0131, a\u00e7\u0131k alanlar\u0131n de\u011ferlendirilmesi olarak bakt\u0131\u011f\u0131m\u0131zda getirisi g\u00fczel. \u00dcretim yapmak isteyen herkese tavsiye ederim.\" diye konu\u015ftu.\n\nKaynak: AA", "keywords": [], "meta_keywords": ["Erentepe", "Kumluca", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Kumluca il\u00e7esinde yakla\u015f\u0131k be\u015f dekar arazisine erik fidan\u0131 diken Ali \u00c7ayba\u015f, sezonun ilk erik hasad\u0131n\u0131 ger\u00e7ekle\u015ftirdi.", "meta_lang": "tr", "meta_favicon": "/touch-icon-iphone.png", "meta_data": {"description": "Kumluca il\u00e7esinde yakla\u015f\u0131k be\u015f dekar arazisine erik fidan\u0131 diken Ali \u00c7ayba\u015f, sezonun ilk erik hasad\u0131n\u0131 ger\u00e7ekle\u015ftirdi.", "keywords": "Erentepe, Kumluca, G\u00fcncel, Haber", "image": "https://www.haberler.com/static/img/haberler/haberlercom_haberi_640.jpg", "medium": "news", "dateCreated": "2020-06-19T12:27:14+03:00", "dateUpdated": "2020-06-19T17:39:18+03:00", "msapplication-starturl": "https://www.haberler.com", "article": {"id": 13340605, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Erentepe, Kumluca, G\u00fcncel"}, "og": {"url": "https://www.haberler.com/kumluca-da-ortu-alti-tarim-uretimine-alternatif-13340605-haberi/", "site_name": "Haberler.com", "locale": "tr_TR", "type": "article", "title": "Kumluca'da \u00f6rt\u00fc alt\u0131 tar\u0131m \u00fcretimine alternatif erik \u00fcretimi ger\u00e7ekle\u015ftirildi", "description": "Kumluca il\u00e7esinde yakla\u015f\u0131k be\u015f dekar arazisine erik fidan\u0131 diken Ali \u00c7ayba\u015f, sezonun ilk erik hasad\u0131n\u0131 ger\u00e7ekle\u015ftirdi.", "image": {"identifier": "https://www.haberler.com/static/img/haberler/haberlercom_haberi_640.jpg", "secure_url": "https://www.haberler.com/static/img/haberler/haberlercom_haberi_640.jpg", "width": 1200, "height": 675}}, "fb": {"pages": 130833686950210, "app_id": 1094461860619988}, "twitter": {"url": "https://www.haberler.com/kumluca-da-ortu-alti-tarim-uretimine-alternatif-13340605-haberi/", "card": "summary_large_image", "site": "Haberler", "title": "Kumluca'da \u00f6rt\u00fc alt\u0131 tar\u0131m \u00fcretimine alternatif erik \u00fcretimi ger\u00e7ekle\u015ftirildi", "description": "Kumluca il\u00e7esinde yakla\u015f\u0131k be\u015f dekar arazisine erik fidan\u0131 diken Ali \u00c7ayba\u015f, sezonun ilk erik hasad\u0131n\u0131 ger\u00e7ekle\u015ftirdi.", "image": "https://www.haberler.com/static/img/haberler/haberlercom_haberi_640.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/kumluca-da-ortu-alti-tarim-uretimine-alternatif-13340605-haberi/"}