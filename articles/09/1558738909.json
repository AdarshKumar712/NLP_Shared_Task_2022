{"source_url": "http://www.corumhaber.net", "url": "http://www.corumhaber.net/guncel/korona-virus-nedeniyle-telekonferansli-senato-toplantisi-h105397.html", "title": "Korona vir\u00fcs nedeniyle telekonferansl\u0131 senato toplant\u0131s\u0131", "top_image": "http://www.corumhaber.net/images/haberler/2020/03/korona_virus_nedeniyle_telekonferansli_senato_toplantisi_h105397_9d9c8.jpg", "meta_img": "http://www.corumhaber.net/images/haberler/2020/03/korona_virus_nedeniyle_telekonferansli_senato_toplantisi_h105397_9d9c8.jpg", "images": ["http://www.corumhaber.net/images/yazarlar/thumbs/nuhhuseyinkose0.jpg", "http://www.corumhaber.net/images/banner/chlogo_00.png", "http://www.corumhaber.net/images/yazarlar/thumbs/mehmetyolyapar.jpg", "http://www.corumhaber.net/images/yazarlar/thumbs/salimsavci.jpg", "http://www.corumhaber.net/images/yazarlar/thumbs/mehmetarslan1.jpg", "http://www.corumhaber.net/images/yazarlar/thumbs/bahriguven_1.jpg", "http://www.corumhaber.net/images/yazarlar/thumbs/selahattinaydemir0.jpg", "http://www.corumhaber.net/images/yazarlar/thumbs/ozcansengul1.jpg", "http://www.corumhaber.net/thumb.php?src=http://www.corumhaber.net/images/banner/nobetci_eczane1.png&w=300&h=65&q=80", "http://www.corumhaber.net/images/yazarlar/thumbs/mehmetozata.jpg", "http://www.corumhaber.net/thumb.php?src=http://www.corumhaber.net/images/banner/corum-eguven-eimza-interkep.jpg&w=300&h=300&q=80", "http://www.corumhaber.net/images/yazarlar/thumbs/gazanfereryuksel_1.jpg", "http://www.corumhaber.net/images/yazarlar/thumbs/muzaffergundogar.jpg", "http://www.corumhaber.net/images/yazarlar/thumbs/elvanyilmaz.jpg", "http://www.corumhaber.net/images/yazarlar/thumbs/zeynepozcerezci.jpg", "http://www.corumhaber.net/images/yazarlar/thumbs/huseyinaskn.jpg", "http://www.corumhaber.net/images/haberler/thumbs/2020/03/kredilerde_ssk_ve_vergi_borcu_istenmiyor_h105447_a87a6.JPG", "http://www.corumhaber.net/images/yazarlar/thumbs/mustafaaydinli.jpg", "http://www.corumhaber.net/images/yazarlar/thumbs/gulsevenkose_1.jpg", "http://www.corumhaber.net/images/yazarlar/thumbs/selmatarhan0.jpg", "http://www.corumhaber.net/images/yazarlar/thumbs/sungursabuncuoglu.jpg", "http://www.corumhaber.net/images/yazarlar/thumbs/arapcataroglu.jpg", "http://www.corumhaber.net/images/haberler/thumbs/2020/03/semt_pazarlarini_yasaklamayacagiz_ama_tedbirleri_artiracagiz_h105439_68cfa.jpg", "http://www.corumhaber.net/images/haberler/thumbs/2020/03/elektrik_fiyatlarina_zam_yapilmayacak_h105440_428e0.jpg", "http://www.corumhaber.net/images/yazarlar/thumbs/erdalsonmez.jpg", "http://www.corumhaber.net/images/yazarlar/thumbs/ElifKaymazli.jpg", "http://www.corumhaber.net/images/yazarlar/thumbs/ismailhaboglu.jpg", "http://www.corumhaber.net/images/upload/AW974551_01.jpg", "http://www.corumhaber.net/images/yazarlar/thumbs/ismetcenesiz.jpg", "http://www.corumhaber.net/images/yazarlar/thumbs/fatmayalcinkaya1_1.jpg", "http://www.corumhaber.net/images/yazarlar/thumbs/samiakpinar1.jpg", "http://www.corumhaber.net/images/yazarlar/thumbs/dursunkaplan.jpg", "http://www.corumhaber.net/images/yazarlar/thumbs/ozinerdemli.jpg", "http://www.corumhaber.net/images/haberler/thumbs/2020/03/toki_ve_emlak_konut_ta_taksitlere_2_ay_erteleme_h105438_36b0e.jpg", "http://www.corumhaber.net/images/yazarlar/thumbs/fikrettepencelik_1.jpg", "http://www.corumhaber.net/images/yazarlar/thumbs/yalcinkibir.jpg", "http://www.corumhaber.net/images/haberler/2020/03/korona_virus_nedeniyle_telekonferansli_senato_toplantisi_h105397_9d9c8.jpg", "http://www.corumhaber.net/images/yazarlar/thumbs/omursoytemiz1.png", "http://www.corumhaber.net/thumb.php?src=http://www.corumhaber.net/images/banner/e-gazete.png&w=300&h=250&q=80", "http://www.corumhaber.net/images/haberler/thumbs/2020/03/ahlatci_virus_psikolojisine_meydan_okuyor_h105441_7bd35.jpg", "http://www.corumhaber.net/images/yazarlar/thumbs/ilhancenesiz.jpg", "http://www.corumhaber.net/images/yazarlar/thumbs/ahmetsamsunlu.jpg", "http://www.corumhaber.net/images/yazarlar/thumbs/rifatkara.jpg", "http://www.corumhaber.net/thumb.php?src=http://www.corumhaber.net/images/banner/VEFAT-01_1.jpg&w=300&h=166&q=80", "http://www.corumhaber.net/images/banner/chlogo_100.png", "http://www.corumhaber.net/images/haberler/thumbs/2020/03/universitelerde_bahar_doneminde_yuz_yuze_egitim_yapilmayacak_h105437_65c4b.jpg", "http://www.corumhaber.net/images/yazarlar/thumbs/gunayertug1.jpg", "http://www.corumhaber.net/images/yazarlar/thumbs/seldafindik_1.jpg", "http://www.corumhaber.net/thumb.php?src=http://www.corumhaber.net/images/banner/YAZILIKAYA-01.png&w=300&h=105&q=80", "http://www.corumhaber.net/images/yazarlar/thumbs/kasiftetik1.jpg", "http://www.corumhaber.net/images/yazarlar/thumbs/mehmetyolyapar_1.jpg", "http://www.corumhaber.net/images/yazarlar/thumbs/fikrettincplak.jpg"], "movies": [], "text": "Hitit \u00dcniversitesi Rekt\u00f6r\u00fc Prof. Dr. Ali Osman \u00d6zt\u00fcrk ba\u015fkanl\u0131\u011f\u0131nda d\u00fczenli aral\u0131klarla toplanan \u00dcniversite Senatosu, yeni korona vir\u00fcs salg\u0131n\u0131 dolay\u0131s\u0131yla ola\u011fan\u00fcst\u00fc toplant\u0131s\u0131n\u0131, telekonferans sistemi \u00fczerinden ger\u00e7ekle\u015ftirdi. Senato \u00fcyelerinin toplant\u0131ya kat\u0131l\u0131mlar\u0131, bulunduklar\u0131 birimlerden, telekonferans sistemiyle sa\u011fland\u0131. Toplant\u0131y\u0131, video konferans sisteminin kuruldu\u011fu Rekt\u00f6rl\u00fck Senato Salonu'ndan y\u00f6neten Rekt\u00f6r Prof. Dr. Ali Osman \u00d6zt\u00fcrk, senato toplant\u0131s\u0131n\u0131, ilk defa uzaktan eri\u015fimle ger\u00e7ekle\u015ftirdiklerini belirterek, b\u00f6yle bir sistemi ba\u015far\u0131l\u0131 bir \u015fekilde kullanm\u0131\u015f olmaktan duydu\u011fu memnuniyeti ifade etti.\n\nHitit \u00dcniversitesinde herkesin bulundu\u011fu yerden b\u00f6yle bir ba\u011flant\u0131y\u0131 ger\u00e7ekle\u015ftirebilecek kapasitede olmas\u0131n\u0131n \u00f6nemli oldu\u011funu dile getiren Prof. Dr. \u00d6zt\u00fcrk, \"\u0130n\u015fallah bu zor s\u00fcreci a\u015fmaya gayret edece\u011fiz. \u015eu belay\u0131 bir an \u00f6nce ba\u015f\u0131m\u0131zdan def etmeyi umuyoruz. Devletimizin ald\u0131\u011f\u0131 tedbirleri s\u0131k s\u0131k \u00f6\u011frencilerimize hat\u0131rlatmada fayda var. Bizler \u00f6rnek olursak, \u00f6\u011frencilerimiz de \u00f6rnek olursa in\u015fallah bu sorunu \u00e7ok b\u00fcy\u00fck d\u00fczeye getirmeden a\u015faca\u011f\u0131m\u0131z\u0131 \u00fcmit ediyoruz. S\u00f6ylenen \u015fu ki; bu hafta \u00e7ok kritik. Di\u011fer \u00fclkelerde pik haftas\u0131, bu hafta. S\u0131k\u0131lsak da daralsak da oturursak, kazanaca\u011f\u0131z\" dedi.\n\n\"14 alt\u0131n kural, belki art\u0131k tekrara bindi, kan\u0131ksand\u0131 ama biz elimizden geleni yapal\u0131m Allah'\u0131n inayetiyle sa\u011fl\u0131k \u00e7al\u0131\u015fanlar\u0131m\u0131z\u0131n gayretiyle bu s\u00fcreci birlikte atlataca\u011f\u0131z\u201d diyen \u00d6zt\u00fcrk, \u201cBu vesileyle, gecesini g\u00fcnd\u00fcz\u00fcne katarak \u00e7al\u0131\u015fan, vefakar T\u0131p Fak\u00fcltesi \u00f6\u011fretim \u00fcyelerimiz, Erol Ol\u00e7ok E\u011fitim ve Ara\u015ft\u0131rma Hastanesi \u00e7al\u0131\u015fanlar\u0131m\u0131za te\u015fekk\u00fcr ediyor, Allah yar ve yard\u0131mc\u0131m\u0131z olsun diyorum\" \u015feklinde konu\u015ftu.\n\nToplant\u0131da, daha sonra yeni korona vir\u00fcs salg\u0131n\u0131 nedeniyle ba\u015flat\u0131lan uzak e\u011fitim sistemiyle ilgili \u00e7al\u0131\u015fmalar ile yeni \u00e7al\u0131\u015fma usul ve esaslar g\u00f6r\u00fc\u015f\u00fcld\u00fc.", "keywords": [], "meta_keywords": [""], "tags": [], "authors": ["\u00c7orum Haber"], "publish_date": null, "summary": "", "article_html": "", "meta_description": "Hitit \u00dcniversitesi yeni korona vir\u00fcs salg\u0131n\u0131na kar\u015f\u0131 gereken t\u00fcm tedbirleri b\u00fcy\u00fck bir hassasiyetle uygularken sosyal mesafe kural\u0131na ba\u011fl\u0131 \u00f6nlemler", "meta_lang": "tr", "meta_favicon": "http://www.corumhaber.net/_themes/hs-rise/images/favicon.ico", "meta_data": {"description": "Hitit \u00dcniversitesi yeni korona vir\u00fcs salg\u0131n\u0131na kar\u015f\u0131 gereken t\u00fcm tedbirleri b\u00fcy\u00fck bir hassasiyetle uygularken sosyal mesafe kural\u0131na ba\u011fl\u0131 \u00f6nlemler", "robots": "noodp", "author": "\u00c7orum Haber", "theme-color": "#ff4136", "og": {"site_name": "\u00c7orum Haber Gazetesi", "title": "Korona vir\u00fcs nedeniyle telekonferansl\u0131 senato toplant\u0131s\u0131", "description": "Hitit \u00dcniversitesi yeni korona vir\u00fcs salg\u0131n\u0131na kar\u015f\u0131 gereken t\u00fcm tedbirleri b\u00fcy\u00fck bir hassasiyetle uygularken sosyal mesafe kural\u0131na ba\u011fl\u0131 \u00f6nlemler", "image": {"identifier": "http://www.corumhaber.net/images/haberler/2020/03/korona_virus_nedeniyle_telekonferansli_senato_toplantisi_h105397_9d9c8.jpg", "type": "image/jpeg", "width": 652, "height": 400}, "type": "article", "url": "http://www.corumhaber.net/guncel/korona-virus-nedeniyle-telekonferansli-senato-toplantisi-h105397.html"}, "twitter": {"card": "summary_large_image", "url": "http://www.corumhaber.net/guncel/korona-virus-nedeniyle-telekonferansli-senato-toplantisi-h105397.html", "domain": "http://www.corumhaber.net/", "site": "corumhaber19", "title": "Korona vir\u00fcs nedeniyle telekonferansl\u0131 senato toplant\u0131s\u0131", "description": "Hitit \u00dcniversitesi, yeni korona vir\u00fcs salg\u0131n\u0131na kar\u015f\u0131 gereken t\u00fcm tedbirleri b\u00fcy\u00fck bir hassasiyetle uygularken, sosyal mesafe kural\u0131na ba\u011fl\u0131 \u00f6nlemler nedeniyle \u00e7al\u0131\u015fmalarda aksamalar\u0131n \u00f6n\u00fcne ge\u00e7ebilmek i\u00e7in de yeni ileti\u015fim teknolojilerini yo\u011fun bir \u015fekilde kullanmaya ba\u015flad\u0131.", "image": {"src": "http://www.corumhaber.net/images/haberler/2020/03/korona_virus_nedeniyle_telekonferansli_senato_toplantisi_h105397_9d9c8.jpg"}}, "dc.language": "tr", "dc.source": "http://www.corumhaber.net/", "dc.title": "Korona vir\u00fcs nedeniyle telekonferansl\u0131 senato toplant\u0131s\u0131", "dc.description": "Hitit \u00dcniversitesi yeni korona vir\u00fcs salg\u0131n\u0131na kar\u015f\u0131 gereken t\u00fcm tedbirleri b\u00fcy\u00fck bir hassasiyetle uygularken sosyal mesafe kural\u0131na ba\u011fl\u0131 \u00f6nlemler"}, "canonical_link": "http://www.corumhaber.net/guncel/korona-virus-nedeniyle-telekonferansli-senato-toplantisi-h105397.html"}