{"source_url": "https://web.archive.org", "url": "https://web.archive.org/web/20200102143548id_/https://wiadomosci.onet.pl/kraj/poznan-petarda-wybuchla-w-rece-szesciolatka-chlopiec-stracil-fragment-palca/qe6j2wn", "title": "Pozna\u0144: Petarda wybuch\u0142a w r\u0119ce sze\u015bciolatka. Ch\u0142opiec straci\u0142 fragment palca", "top_image": "https://ocdn.eu/pulscms-transforms/1/Uf1k9kpTURBXy9lYTZkOTAyNmJjMDU0ZTEzYTExNTFiOTRkNTgzMGI3Zi5qcGeTlQMAzIzNEZTNCeOTCaYyNWIyOTEGkwXNAjrNASyBoTAB/.jpg", "meta_img": "https://ocdn.eu/pulscms-transforms/1/Uf1k9kpTURBXy9lYTZkOTAyNmJjMDU0ZTEzYTExNTFiOTRkNTgzMGI3Zi5qcGeTlQMAzIzNEZTNCeOTCaYyNWIyOTEGkwXNAjrNASyBoTAB/.jpg", "images": ["https://ocdn.eu/pulscms-transforms/1/Uf1k9kpTURBXy9lYTZkOTAyNmJjMDU0ZTEzYTExNTFiOTRkNTgzMGI3Zi5qcGeTlQMAzIzNEZTNCeOTCaYyNWIyOTEGkwXNAjrNASyBoTAB/.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/GO6k9kpTURBXy9lYTZkOTAyNmJjMDU0ZTEzYTExNTFiOTRkNTgzMGI3Zi5qcGeTlQMAzIzNEZTNCeOTBc0DFM0BvJMJpjI1YjI5MQaBoTAB/.jpg"], "movies": [], "text": "- Minionej nocy mieli\u015bmy \u0142\u0105cznie cztery przypadki dzieci i nastolatk\u00f3w poszkodowanych w wyniku wystrza\u0142\u00f3w i wybuch\u00f3w petard. Dwa z tych przypadk\u00f3w dotyczy\u0142y poparze\u0144 g\u00f3rnych partii cia\u0142a, kolejny \u2013 jak t\u0142umaczyli chirurdzy \u2013 uszkodzenia, czy nawet wr\u0119cz przestrzelenia \u0142ydki; petarda zamiast w g\u00f3r\u0119 wystrzeli\u0142a w bok. By\u0142 te\u017c przypadek sze\u015bciolatka, kt\u00f3remu petarda wybuch\u0142a w r\u0119ce \u2013 t\u0142umaczy\u0142a rzeczniczka prasowa Specjalistycznego Zespo\u0142u Opieki Zdrowotnej nad Matk\u0105 i Dzieckiem w Poznaniu Urszula \u0141aszy\u0144ska.\n\nSze\u015bcioletnie dziecko w wyniku wybuchu petardy straci\u0142o fragment palca. \u0141aszy\u0144ska wskaza\u0142a, \u017ce do szpitala z urazami spowodowanymi wybuchem petard trafiaj\u0105 zazwyczaj nastolatkowie. - W ostatnich latach do\u015b\u0107 rzadko zdarza\u0142o si\u0119 nam przyjmowa\u0107 tak ma\u0142e dzieci poszkodowane w wyniku wybuchu petardy \u2013 zaznaczy\u0142a.\n\n\u0141aszy\u0144ska podkre\u015bli\u0142a, \u017ce mimo i\u017c w por\u00f3wnaniu z poprzednimi latami zdarze\u0144 spowodowanych wybuchem sztucznych ogni by\u0142o w tym roku mniej, to \u2013 jak wskaza\u0142a - dy\u017cur nale\u017ca\u0142 do trudnych.\n\n- Dosz\u0142o do wielu zdarze\u0144 zwi\u0105zanych z sam\u0105 zabaw\u0105 sylwestrow\u0105; dzieci np. skaka\u0142y bez opieki na trampolinach i jedno z nich wpad\u0142o na drut. By\u0142 te\u017c przypadek ci\u0119\u017ckiego poparzenia o rozgrzany piekarnik, a tak\u017ce przypadek nastolatki, kt\u00f3ra bawi\u0105c si\u0119 z kole\u017cankami upad\u0142a na kraw\u0119\u017cnik, zbi\u0142a okulary i pokaleczy\u0142a si\u0119 szk\u0142em. Dla chirurg\u00f3w by\u0142 to naprawd\u0119 obci\u0105\u017caj\u0105cy dy\u017cur \u2013 podkre\u015bli\u0142a.\n\n\u0141aszy\u0144ska wskaza\u0142a, \u017ce w noc sylwestrow\u0105 zg\u0142osze\u0144 do Szpitala Dzieci\u0119cego przy ul. Krysiewicza w Poznaniu by\u0142o \u0142\u0105cznie ok. kilkudziesi\u0119ciu.", "keywords": [], "meta_keywords": [""], "tags": [], "authors": [], "publish_date": "Wed Jan  1 13:31:18 2020", "summary": "", "article_html": "", "meta_description": "6-letnie dziecko zosta\u0142o poszkodowane w wyniku wybuchu petardy. Ch\u0142opiec trafi\u0142 do pozna\u0144skiego szpitala dzieci\u0119cego; straci\u0142 fragment palca.", "meta_lang": "pl", "meta_favicon": "", "meta_data": {"DC.Identifier": "d3c2f11a-7373-4a27-ab35-0e522ae22222", "pkg-uuid": "d3c2f11a-7373-4a27-ab35-0e522ae22222", "detailType": "article", "serviceUuid": "b177a2c9-166f-4113-9b28-185bbe554807", "description": "6-letnie dziecko zosta\u0142o poszkodowane w wyniku wybuchu petardy. Ch\u0142opiec trafi\u0142 do pozna\u0144skiego szpitala dzieci\u0119cego; straci\u0142 fragment palca.", "og": {"title": "Pozna\u0144: Petarda wybuch\u0142a w r\u0119ce sze\u015bciolatka. Ch\u0142opiec straci\u0142 fragment palca", "description": "6-letnie dziecko zosta\u0142o poszkodowane w wyniku wybuchu petardy. Ch\u0142opiec trafi\u0142 do pozna\u0144skiego szpitala dzieci\u0119cego; straci\u0142 fragment palca.", "image": {"identifier": "https://ocdn.eu/pulscms-transforms/1/Uf1k9kpTURBXy9lYTZkOTAyNmJjMDU0ZTEzYTExNTFiOTRkNTgzMGI3Zi5qcGeTlQMAzIzNEZTNCeOTCaYyNWIyOTEGkwXNAjrNASyBoTAB/.jpg", "width": 570, "height": 300, "type": "image/jpeg"}, "url": "https://poznan.onet.pl/poznan-petarda-wybuchla-w-rece-szesciolatka-chlopiec-stracil-fragment-palca/4t2tr7h", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-01 13:31:18+0100"}, "fb": {"pages": 185265414715}, "twitter": {"card": "summary_large_image", "description": "6-letnie dziecko zosta\u0142o poszkodowane w wyniku wybuchu petardy. Ch\u0142opiec trafi\u0142 do pozna\u0144skiego szpitala dzieci\u0119cego; straci\u0142 fragment palca.", "title": "Pozna\u0144: Petarda wybuch\u0142a w r\u0119ce sze\u015bciolatka. Ch\u0142opiec straci\u0142 fragment palca", "site": "OnetWiadomosci", "image": "https://ocdn.eu/pulscms-transforms/1/rZlktkpTURBXy9lYTZkOTAyNmJjMDU0ZTEzYTExNTFiOTRkNTgzMGI3Zi5qcGeSlQMAzIzNEZTNCeOTBc0EsM0CWA"}}, "canonical_link": "https://poznan.onet.pl/poznan-petarda-wybuchla-w-rece-szesciolatka-chlopiec-stracil-fragment-palca/4t2tr7h"}