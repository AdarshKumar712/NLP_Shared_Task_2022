{"source_url": "https://wiadomosci.onet.pl", "url": "https://wiadomosci.onet.pl/kraj/lex-uber-wchodzi-w-zycie-aplikacje-do-przewozu-osob-nielegalne/61yhhke", "title": "\"Lex Uber\" wchodzi w \u017cycie. Aplikacje do przewozu os\u00f3b nielegalne?", "top_image": "https://ocdn.eu/pulscms-transforms/1/DtMk9kqTURBXy8xMGFkYjVjZGE5NzE1ZjZmZjNjYTdkNDFhNmZiZjY0Zi5qcGVnk5UD_0rNA-jNAjOTCaYyNWIyOTEGkwXNAjrNASyBoTAB/.jpg", "meta_img": "https://ocdn.eu/pulscms-transforms/1/DtMk9kqTURBXy8xMGFkYjVjZGE5NzE1ZjZmZjNjYTdkNDFhNmZiZjY0Zi5qcGVnk5UD_0rNA-jNAjOTCaYyNWIyOTEGkwXNAjrNASyBoTAB/.jpg", "images": ["https://ocdn.eu/weather/weather_state_icons/2.svg", "https://ocdn.eu/pulscms-transforms/1/tqAk9kqTURBXy8xMGFkYjVjZGE5NzE1ZjZmZjNjYTdkNDFhNmZiZjY0Zi5qcGVnk5UD_0rNA-jNAjOTBc0DFM0BvJMJpjI1YjI5MQaBoTAB/.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/3.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/DtMk9kqTURBXy8xMGFkYjVjZGE5NzE1ZjZmZjNjYTdkNDFhNmZiZjY0Zi5qcGVnk5UD_0rNA-jNAjOTCaYyNWIyOTEGkwXNAjrNASyBoTAB/.jpg"], "movies": [], "text": "Przygotowana przez resort infrastruktury nowela, opr\u00f3cz wprowadzenia licencji dla po\u015brednik\u00f3w w przewozie os\u00f3b, umo\u017cliwia korzystanie przez kierowc\u00f3w \u015bwiadcz\u0105cych us\u0142ugi przewozu os\u00f3b z aplikacji zast\u0119puj\u0105cych kas\u0119 fiskaln\u0105 i taksometr. Przeciw temu rozwi\u0105zaniu protestowa\u0142y korporacje taks\u00f3wkowe.\n\nNowelizacja przewiduje, \u017ce przedsi\u0119biorca prowadz\u0105cy po\u015brednictwo przy przewozie os\u00f3b b\u0119dzie obowi\u0105zany je prowadzi\u0107 wy\u0142\u0105cznie na rzecz przedsi\u0119biorc\u00f3w posiadaj\u0105cych odpowiedni\u0105 licencj\u0119. W tym celu na\u0142o\u017cono na niego m.in. obowi\u0105zki weryfikacji czy kierowca, kt\u00f3remu zleca przew\u00f3z, posiada licencj\u0119 na przew\u00f3z os\u00f3b.\n\nKierowca z kolei b\u0119dzie m\u00f3g\u0142 korzysta\u0107 ze zlece\u0144 przewozu pochodz\u0105cych wy\u0142\u0105cznie od licencjonowanego przedsi\u0119biorcy prowadz\u0105cego po\u015brednictwo przy przewozie os\u00f3b. Organem w\u0142a\u015bciwym w sprawach licencji w zakresie po\u015brednictwa przy przewozie os\u00f3b jest G\u0142\u00f3wny Inspektor Transportu Drogowego.\n\n\"Lex Uber\". Liberalizacja wymog\u00f3w dotycz\u0105cych licencji\n\nNowelizacja liberalizuje wymogi wobec os\u00f3b ubiegaj\u0105cych si\u0119 o licencj\u0119 na wykonywanie przewozu os\u00f3b samochodem osobowym oraz pojazdem samochodowym przeznaczonym konstrukcyjnie do przewozu powy\u017cej 7 i nie wi\u0119cej ni\u017c 9 os\u00f3b \u0142\u0105cznie z kierowc\u0105. Znosi obowi\u0105zek posiadania przez osob\u0119 zarz\u0105dzaj\u0105c\u0105 transportem drogowym przedsi\u0119biorstwa certyfikatu kompetencji zawodowych w transporcie drogowym.\n\nZ kolei wobec przedsi\u0119biorc\u00f3w ubiegaj\u0105cych si\u0119 o licencj\u0119 w zakresie przewozu os\u00f3b taks\u00f3wk\u0105 zniesiono obowi\u0105zek posiadania za\u015bwiadczenia o uko\u0144czeniu szkolenia w zakresie transportu drogowego potwierdzonego zdanym egzaminem ze znajomo\u015bci topografii miejscowo\u015bci oraz przepis\u00f3w prawa miejscowego. Ponadto, licencja w zakresie przewozu os\u00f3b taks\u00f3wk\u0105 b\u0119dzie udzielana jedynie na okre\u015blony obszar, a nie jak dotychczas tak\u017ce na okre\u015blony pojazd.\n\nUber i Bolt nielegalne? Brak odpowiednich rozporz\u0105dze\u0144\n\nEksperci sygnalizuj\u0105 jednak, \u017ce cho\u0107 w \u017cycie wchodzi ustawa, to brak jest szczeg\u00f3\u0142owych przepis\u00f3w umo\u017cliwiaj\u0105cych korzystanie z aplikacji w telefonach jako rozlicze\u0144 przejazd\u00f3w.\n\n- W\u0142a\u015bciwie po p\u00f3\u0142nocy korzystanie z aplikacji b\u0119dzie nielegalne. Aplikacje takie jak Uber czy Bolt nie maj\u0105 taksometr\u00f3w i operuj\u0105 w szarej strefie. 1 stycznia je\u015bli nie wejd\u0105 rozporz\u0105dzenia, no to b\u0119d\u0105 nielegalne - m\u00f3wi\u0142 w rozmowie z radiem TOK FM Jan Zygmuntowski z fundacji Instrat, zajmuj\u0105cej si\u0119 innowacjami i technologiami.\n\n\u0179r\u00f3d\u0142o: PAP/TOK FM\n\n(dp)", "keywords": [], "meta_keywords": [""], "tags": [], "authors": [], "publish_date": "Wed Jan  1 08:32:19 2020", "summary": "", "article_html": "", "meta_description": "\"Lex Uber\", czyli nowelizacja ustawy o transporcie drogowym wesz\u0142a w \u017cycie o p\u00f3\u0142nocy.  Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b.   Brak jednak p\u00f3ki co odpowiednich rozporz\u0105dze\u0144, co sprawia, \u017ce korzystanie z takich aplikacji jak Uber czy Bolt jest nielegalne.", "meta_lang": "pl", "meta_favicon": "", "meta_data": {"DC.Identifier": "8692baba-6c95-4dfc-bb36-71bbcff85b78", "pkg-uuid": "8692baba-6c95-4dfc-bb36-71bbcff85b78", "detailType": "article", "serviceUuid": "b177a2c9-166f-4113-9b28-185bbe554807", "description": "\"Lex Uber\", czyli nowelizacja ustawy o transporcie drogowym wesz\u0142a w \u017cycie o p\u00f3\u0142nocy.  Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b.   Brak jednak p\u00f3ki co odpowiednich rozporz\u0105dze\u0144, co sprawia, \u017ce korzystanie z takich aplikacji jak Uber czy Bolt jest nielegalne.", "og": {"title": "\"Lex Uber\" wchodzi w \u017cycie. Aplikacje do przewozu os\u00f3b nielegalne?", "description": "\"Lex Uber\", czyli nowelizacja ustawy o transporcie drogowym wesz\u0142a w \u017cycie o p\u00f3\u0142nocy.  Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b.   Brak jednak p\u00f3ki co odpowiednich rozporz\u0105dze\u0144, co sprawia, \u017ce korzystanie z takich aplikacji jak Uber czy Bolt jest nielegalne.", "image": {"identifier": "https://ocdn.eu/pulscms-transforms/1/DtMk9kqTURBXy8xMGFkYjVjZGE5NzE1ZjZmZjNjYTdkNDFhNmZiZjY0Zi5qcGVnk5UD_0rNA-jNAjOTCaYyNWIyOTEGkwXNAjrNASyBoTAB/.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-01 08:32:19+0100"}, "fb": {"pages": 185265414715}, "twitter": {"card": "summary_large_image", "description": "\"Lex Uber\", czyli nowelizacja ustawy o transporcie drogowym wesz\u0142a w \u017cycie o p\u00f3\u0142nocy.  Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b.   Brak jednak p\u00f3ki co odpowiednich rozporz\u0105dze\u0144, co sprawia, \u017ce korzystanie z takich aplikacji jak Uber czy Bolt jest nielegalne.", "title": "\"Lex Uber\" wchodzi w \u017cycie. Aplikacje do przewozu os\u00f3b nielegalne?", "site": "OnetWiadomosci", "image": "https://ocdn.eu/pulscms-transforms/1/64rktkqTURBXy8xMGFkYjVjZGE5NzE1ZjZmZjNjYTdkNDFhNmZiZjY0Zi5qcGVnkpUD_0rNA-jNAjOTBc0EsM0CWA"}}, "canonical_link": "https://wiadomosci.onet.pl/kraj/lex-uber-wchodzi-w-zycie-aplikacje-do-przewozu-osob-nielegalne/61yhhke"}