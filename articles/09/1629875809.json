{"source_url": "https://www.kocaeligazetesi.com.tr", "url": "https://www.kocaeligazetesi.com.tr/haber/4813468/simit-alirken-esi-ve-2-cocugunun-bulundugu-otomobil-alev-aldi", "title": "Simit al\u0131rken, e\u015fi ve 2 \u00e7ocu\u011funun bulundu\u011fu otomobil alev ald\u0131", "top_image": "https://static.daktilo.com/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto10.jpg", "meta_img": "https://static.daktilo.com/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto10.jpg", "images": ["https://file.daktilo.com/themes/enerjik/assets/img/mask-16-9.png", "https://file.daktilo.com/themes/enerjik/assets/img/bos.png", "https://www.kocaeligazetesi.com.tr/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto1.jpg", "https://static.daktilo.com/sites/77/uploads/2020/05/15/large/5e0f9309-07b5-4f0d-ac4b-94824fac0634.jpg", "https://certify.alexametrics.com/atrk.gif?account=M6Agu1Y1Mn20Io", "https://static.daktilo.com/sites/77/uploads/2020/05/15/large/2d3a9e98-bcc5-47a2-9ba6-117f2c079723.jpg", "https://www.kocaeligazetesi.com.tr/users/6898/avatar.png?r=f7d37231f0425d6023f0b5e78a0f2b03", "https://static.daktilo.com/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto10.jpg", "https://www.kocaeligazetesi.com.tr/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto7.jpg", "https://www.kocaeligazetesi.com.tr/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto2.jpg"], "movies": [], "text": "Olay, \u00f6nceki g\u00fcn, Derince \u0130bni Sina Mahallesi Atabey Sokak \u00fczerindeki simit f\u0131r\u0131n\u0131n\u0131n \u00f6n\u00fcnde meydana geldi. Sabah saatlerinde simit almak i\u00e7in gelen bir ki\u015fi, i\u00e7inde e\u015fi ve 2 \u00e7ocu\u011fu bulunan otomobilini \u00e7al\u0131\u015f\u0131r durumda f\u0131r\u0131n\u0131n \u00f6n\u00fcne park etti. Ara\u00e7 sahibi taze simit \u00e7\u0131kmas\u0131n\u0131 bekledi\u011fi anda otomobilin alt k\u0131sm\u0131ndan alevler y\u00fckselmeye ba\u015flad\u0131. Arac\u0131n\u0131n yand\u0131\u011f\u0131n\u0131 g\u00f6ren vatanda\u015f, hemen ko\u015farak e\u015fi ve \u00e7ocuklar\u0131n\u0131 d\u0131\u015far\u0131 \u00e7\u0131kartmak i\u00e7in otomobilin kap\u0131lar\u0131n\u0131 a\u00e7maya \u00e7al\u0131\u015ft\u0131. Bu s\u0131rada f\u0131r\u0131nda bulunan yang\u0131n t\u00fcp\u00fcn\u00fc alarak araca m\u00fcdahale eden f\u0131r\u0131n sahibinin o\u011flu Muharrem Bilgi\u00e7, olas\u0131 bir facian\u0131n \u00f6n\u00fcne ge\u00e7ti. Bilgi\u00e7 f\u0131r\u0131nda bulunan 2 yang\u0131n t\u00fcp\u00fc ile ara\u00e7taki alevleri s\u00f6nd\u00fcrd\u00fc.\n\n'B\u0130RDEN ALEV ALDI'\n\nYang\u0131n an\u0131n\u0131 anlatan Muharrem Bilgi\u00e7, \u201cPazar g\u00fcn\u00fc simit pi\u015firiyorduk. Biraz kalabal\u0131kt\u0131. O s\u0131rada m\u00fc\u015fterimiz geldi. Tam simidini vermek \u00fczereyken arac\u0131n alev ald\u0131\u011f\u0131n\u0131 g\u00f6rd\u00fck. Ara\u00e7 sahibi apar topar ko\u015ftu. \u0130\u00e7eride han\u0131m\u0131 ile 2 \u00e7ocu\u011fu vard\u0131. Hemen onlar\u0131 ara\u00e7tan \u00e7\u0131kard\u0131. Ben de f\u0131r\u0131ndan yang\u0131n t\u00fcplerini ald\u0131m. Birini bo\u015faltt\u0131m fayda etmedi, ikinciyi de s\u0131karak arac\u0131 s\u00f6nd\u00fcrd\u00fcm. Ara\u00e7tan \u00e7ocuklar zaten kendileri \u00e7\u0131km\u0131\u015flar. Han\u0131m\u0131 arabada kalm\u0131\u015f, abi onu \u00e7\u0131kartt\u0131. Mahallelinin de \u00e7ok yard\u0131m\u0131 oldu. Herkes su bo\u015faltt\u0131. Araban\u0131n alt\u0131ndaki hortumdan benzin s\u0131z\u0131nt\u0131s\u0131 olmu\u015f san\u0131r\u0131m. Araba zaten \u00e7al\u0131\u015f\u0131r haldeymi\u015f, birden alev ald\u0131. Sonras\u0131nda bir saat kadar arabay\u0131 hi\u00e7 oynatmad\u0131k. Daha sonra da \u00e7ekici ald\u0131, g\u00f6t\u00fcrd\u00fc\u201d dedi.\n\nYANAN S\u0130M\u0130T VE YANGIN S\u00d6ND\u00dcRME T\u00dcPLER\u0130N\u0130N PARASINI \u00d6DEMEK \u0130STED\u0130\n\nMuharrem Bilgi\u00e7 m\u00fcdahale s\u0131ras\u0131nda f\u0131r\u0131nda pi\u015fen simitlerin yand\u0131\u011f\u0131n\u0131 belirterek, \u201cF\u0131r\u0131nda yang\u0131n s\u0131ras\u0131nda f\u0131r\u0131nda olan simitler yand\u0131. Yang\u0131n t\u00fcplerini de bo\u015falt\u0131nca ara\u00e7 sahibi a\u011fabey masraf\u0131m\u0131z\u0131 kar\u015f\u0131lamak istedi. Fakat biz bunu kabul etmedik. \u0130nsanl\u0131k \u00f6lmedi sonu\u00e7ta. Daha k\u00f6t\u00fcs\u00fc de olabilirdi. Allah\u2019a \u015f\u00fck\u00fcr kimseye bir \u015fey olmad\u0131\u201d diye konu\u015ftu.\n\nYANGIN ANI G\u00dcVENL\u0130K KAMERASINDA\n\nOtomobilin alt k\u0131sm\u0131n\u0131n alev ald\u0131\u011f\u0131 anlar simit f\u0131r\u0131n\u0131n\u0131n g\u00fcvenlik kameras\u0131na yans\u0131d\u0131. G\u00f6r\u00fcnt\u00fclerde, ara\u00e7 sahibinin park ettikten sonra f\u0131r\u0131na gitmesi ve otomobilin alev ald\u0131\u011f\u0131n\u0131 g\u00f6rd\u00fckten sonra araca do\u011fru ko\u015fmas\u0131 yer ald\u0131. Ara\u00e7 sahibi kap\u0131lar\u0131 a\u00e7arak e\u015fini ve \u00e7ocuklar\u0131n\u0131 d\u0131\u015far\u0131 \u00e7\u0131kartmaya \u00e7al\u0131\u015f\u0131rken, yang\u0131n t\u00fcp\u00fcyle gelen Muharrem Bilgi\u00e7 de alevlere m\u00fcdahale ediyor.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Derince'de f\u0131r\u0131ndan simit alan ki\u015finin e\u015fi ve 2 \u00e7ocu\u011funun bulundu\u011fu otomobil bir anda alev ald\u0131. Ara\u00e7ta bulunanlar kurtar\u0131l\u0131rken, f\u0131r\u0131nc\u0131n\u0131n o\u011flu yang\u0131n t\u00fcp\u00fcyle...", "meta_lang": "tr", "meta_favicon": "https://static.daktilo.com/sites/77/uploads/2018/04/09/favicon.ico", "meta_data": {"viewport": "width=device-width,initial-scale=1,maximum-scale=1", "description": "Derince'de f\u0131r\u0131ndan simit alan ki\u015finin e\u015fi ve 2 \u00e7ocu\u011funun bulundu\u011fu otomobil bir anda alev ald\u0131. Ara\u00e7ta bulunanlar kurtar\u0131l\u0131rken, f\u0131r\u0131nc\u0131n\u0131n o\u011flu yang\u0131n t\u00fcp\u00fcyle...", "datePublished": "2020-06-09T12:08:00+03:00", "apple-mobile-web-app-status-bar-style": "rgb(237, 28, 36)", "msapplication-navbutton-color": "rgb(237, 28, 36)", "theme-color": "rgb(237, 28, 36)", "google-site-verification": "9_bZo_WI7_2WkRqka5Ts1XSZ4OWZzJ3lctkVBUrP5w8", "yandex-verification": "6e02c452c44ee14b", "msvalidate.01": "67AA483CB54C83F65650079934433B1F", "fb": {"app_id": 150744515544988}, "og": {"site_name": "Kocaeli Gazetesi", "title": "Simit al\u0131rken, e\u015fi ve 2 \u00e7ocu\u011funun bulundu\u011fu otomobil alev ald\u0131", "description": "Derince'de f\u0131r\u0131ndan simit alan ki\u015finin e\u015fi ve 2 \u00e7ocu\u011funun bulundu\u011fu otomobil bir anda alev ald\u0131. Ara\u00e7ta bulunanlar kurtar\u0131l\u0131rken, f\u0131r\u0131nc\u0131n\u0131n o\u011flu yang\u0131n t\u00fcp\u00fcyle m\u00fcdahale ederek alevleri s\u00f6nd\u00fcrd\u00fc. O anlar ise simit f\u0131r\u0131n\u0131n\u0131n g\u00fcvenlik kameras\u0131na yans\u0131d\u0131.", "type": "article", "url": "https://www.kocaeligazetesi.com.tr/haber/4813468/simit-alirken-esi-ve-2-cocugunun-bulundugu-otomobil-alev-aldi", "image": {"identifier": "https://static.daktilo.com/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto10.jpg", "width": 600, "height": 338, "alt": "Simit al\u0131rken, e\u015fi ve 2 \u00e7ocu\u011funun bulundu\u011fu otomobil alev ald\u0131"}}, "twitter": {"card": "summary_large_image", "site": "@Kocaeligzt", "title": "Simit al\u0131rken, e\u015fi ve 2 \u00e7ocu\u011funun bulundu\u011fu otomobil alev ald\u0131", "description": "Derince'de f\u0131r\u0131ndan simit alan ki\u015finin e\u015fi ve 2 \u00e7ocu\u011funun bulundu\u011fu otomobil bir anda alev ald\u0131. Ara\u00e7ta bulunanlar kurtar\u0131l\u0131rken, f\u0131r\u0131nc\u0131n\u0131n o\u011flu yang\u0131n t\u00fcp\u00fcyle m\u00fcdahale ederek alevleri s\u00f6nd\u00fcrd\u00fc. O anlar ise simit f\u0131r\u0131n\u0131n\u0131n g\u00fcvenlik kameras\u0131na yans\u0131d\u0131.", "image": "https://static.daktilo.com/sites/77/uploads/2020/06/09/large/simit-alirken-esi-ve-2-cocugunun-bulundugu-otomobil-alev-aldi-8497-dhaphoto10.jpg"}}, "canonical_link": "https://www.kocaeligazetesi.com.tr/haber/4813468/simit-alirken-esi-ve-2-cocugunun-bulundugu-otomobil-alev-aldi"}