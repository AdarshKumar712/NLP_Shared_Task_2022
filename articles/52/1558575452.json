{"source_url": "https://www.milligazete.com.tr", "url": "https://www.milligazete.com.tr/haber/4107791/ucretsiz-izin-verilen-isci-issizlik-maasindan-yararlanabilir-mi", "title": "\u00dccretsiz izin verilen i\u015f\u00e7i, i\u015fsizlik maa\u015f\u0131ndan yararlanabilir mi?", "top_image": "https://static.daktilo.com/sites/71/uploads/2017/09/09/large/maa\u015f-haciz.jpg", "meta_img": "https://static.daktilo.com/sites/71/uploads/2017/09/09/large/maa\u015f-haciz.jpg", "images": ["https://file.daktilo.com/themes/enerjik/assets/img/mask-16-9.png", "https://static.daktilo.com/sites/71/uploads/2017/09/09/large/maa\u015f-haciz.jpg", "https://static.daktilo.com/sites/71/uploads/2017/07/03/large/milli-logo-desktop-(5).png", "https://file.daktilo.com/themes/enerjik/assets/img/bos.png", "https://certify.alexametrics.com/atrk.gif?account=UBE/q1hNdI20fn", "https://static.daktilo.com/sites/71/uploads/2017/07/03/large/milli-logo-mobil-(3).png"], "movies": [], "text": "\u0130nsanl\u0131\u011f\u0131 tehdit eden koronavir\u00fcs salg\u0131n\u0131, bir yandan insanlar\u0131n hayatlar\u0131n\u0131 kaybetmelerine sebep olurken bir yandan da ekonomik zarar meydana getiriyor. Vir\u00fcsle m\u00fccadele kapsam\u0131nda bir\u00e7ok i\u015f yeri kapat\u0131l\u0131rken, vatanda\u015flara 'Evde Kal' \u00e7a\u011fr\u0131s\u0131 yap\u0131l\u0131yor. Faaliyetlerine ara veren i\u015fletmeler; \u00e7al\u0131\u015fanlar\u0131n\u0131 izinli sayd\u0131\u011f\u0131 taktirde \u00fccretlerde bir s\u0131k\u0131nt\u0131 ya\u015fanmazken, as\u0131l problem verilen \u00fccretsiz izinlerde ortaya \u00e7\u0131k\u0131yor. \u00dccretsiz izin verilen \u00e7al\u0131\u015fanlar\u0131n r\u0131zas\u0131 al\u0131nmazsa, hukuki olarak sorun te\u015fkil eden durum olu\u015fuyor. Vatanda\u015flar\u0131n bu d\u00f6nemde en \u00e7ok merak etti\u011fi \u0130\u015f Kanunu ile ilgili a\u00e7\u0131klamalarda bulunan Av. Bedia Teymur, verilen \u00fccretsiz izinlerde i\u015f\u00e7i ve i\u015fveren aras\u0131nda yaz\u0131l\u0131 bir mutabakat yap\u0131lmas\u0131 gerekti\u011finin alt\u0131n\u0131 \u00e7izdi. Teymur, ayr\u0131ca \u00fccretsiz izin kullanan \u00e7al\u0131\u015fanlar\u0131n i\u015fsizlik maa\u015f\u0131 alamayaca\u011f\u0131n\u0131 s\u00f6yledi.\n\n''YARGITAY UYGULAMALARI ESAS ALINIYOR''\n\n\u00c7al\u0131\u015fanlar\u0131n izinleriyle ilgili d\u00fczenlemelerin 4857 say\u0131l\u0131 \u0130\u015f Kanunu'nda belirtildi\u011fine dikkat \u00e7eken Av. Bedia Teymur, ''Ancak \u0130\u015f Kanunu'nda as\u0131l yer verilen konu, \u00fccretli izinlerdir. Bu nedenle \u00fccretsiz izin konusunda Yarg\u0131tay uygulamalar\u0131na g\u00f6re de hareket edildi\u011fi g\u00f6r\u00fcl\u00fcr. Yarg\u0131tay i\u00e7tihatlar\u0131 gere\u011fince i\u015fverenlerin i\u015f\u00e7iyi \u00fccretsiz izne zorlamas\u0131 m\u00fcmk\u00fcn de\u011fildir. Uygulamada rastlanan bir di\u011fer durum ise i\u015f\u00e7inin y\u0131ll\u0131k iznine mahsuben \u00fccretsiz izin kullanmas\u0131d\u0131r ki sonu\u00e7 itibariyle bu da taraflar aras\u0131nda kar\u015f\u0131l\u0131k mutabakata tabidir.'' dedi.\n\n4875 say\u0131l\u0131 \u0130\u015f Kanunu'nda belirtilen \u00fccretsiz izinler \u015fu \u015fekilde d\u00fczenlenmi\u015ftir:\n\n1 - Madde 74 \u0130stekleri \u00fczerine, kad\u0131n \u00e7al\u0131\u015fan anal\u0131k izninin bitiminden itibaren ve 3 ya\u015f\u0131ndan k\u00fc\u00e7\u00fck bir \u00e7ocu\u011fu evlat edinen e\u015flerden biri 6 ay s\u00fcreyle \u00fccretsiz izin kullanabilir.\n\n2 - Madde 56 Y\u0131ll\u0131k iznini i\u015f yerinin bulundu\u011fu mahal d\u0131\u015f\u0131nda kullanaca\u011f\u0131n\u0131 belgeleyen \u00e7al\u0131\u015fana 4 g\u00fcne kadar \u00fccretsiz yol izni verilir.\n\n3 - Madde 56 Kullan\u0131lan do\u011fum sonras\u0131 anal\u0131k h\u00e2li izninin bitiminden itibaren \u00e7ocu\u011funun bak\u0131m\u0131 ve yeti\u015ftirilmesi amac\u0131yla ve \u00e7ocu\u011fun hayatta olmas\u0131 kayd\u0131yla kad\u0131n i\u015f\u00e7i ile \u00fc\u00e7 ya\u015f\u0131n\u0131 doldurmam\u0131\u015f \u00e7ocu\u011fu evlat edinen kad\u0131n veya erkek i\u015f\u00e7ilere istekleri h\u00e2linde birinci do\u011fumda altm\u0131\u015f g\u00fcn, ikinci do\u011fumda y\u00fcz yirmi g\u00fcn, sonraki do\u011fumlarda ise y\u00fcz seksen g\u00fcn s\u00fcreyle haftal\u0131k \u00e7al\u0131\u015fma s\u00fcresinin yar\u0131s\u0131 kadar \u00fccretsiz izin verilir.\n\n''\u00dcCRETS\u0130Z \u0130Z\u0130N KULLANAN \u00c7ALI\u015eAN, \u0130\u015eS\u0130ZL\u0130K MAA\u015eI ALAMAZ''\n\n\u00c7al\u0131\u015fana \u00fccretsiz izin verilmesi, sadece imzalanacak ortak mutabakata ba\u011fl\u0131 de\u011fildir diyen Av. Teymur, ''\u00dccretsiz izin i\u00e7in i\u015fverenin ba\u015fka \u015fartlar\u0131 da yerine getirmesi gerekiyor. \u0130lk olarak bu izin teklifi, \u0130\u015f Kanunu'nun 22. maddesine g\u00f6re i\u015f\u00e7iye yaz\u0131l\u0131 bir \u015fekilde yap\u0131lmal\u0131d\u0131r. \u0130\u015f\u00e7i de bu teklife 6 i\u015f g\u00fcn\u00fc i\u00e7erisinde yan\u0131t vermelidir. Di\u011fer yandan i\u015f\u00e7i de i\u015fvereninden \u00fccretsiz izin talebinde bulunabilme hakk\u0131na sahiptir. Taraflar ortak bir mutabakata vararak i\u015f\u00e7i \u00fccretsiz izine \u00e7\u0131karsa, i\u015f s\u00f6zle\u015fmesi izin s\u00fcresi boyunca ask\u0131ya al\u0131n\u0131r. Ki\u015finin ya\u015fanan s\u00fcre\u00e7 i\u00e7erisinde i\u015fsizlik maa\u015f\u0131 alma hakk\u0131 da bulunmaz.'' ifadelerini kulland\u0131.\n\n\u00c7ALI\u015eILMAYAN G\u00dcNLER\u0130N PR\u0130M\u0130 \u00d6DEN\u0130R M\u0130 ?\n\n\u00dccretsiz izinle ilgili uygulamalar kapsam\u0131nda \u00e7al\u0131\u015f\u0131lmayan g\u00fcnlerin \u00fccretinin \u00f6denmeyece\u011fini belirten Av. Bedia Teymur, ''\u00d6zellikle bu k\u0131s\u0131m \u00e7ok \u00f6nemli ve i\u015f\u00e7ileri ma\u011fdur edebilecek bir sorun olarak kar\u015f\u0131m\u0131za \u00e7\u0131kmaktad\u0131r. \u00c7\u00fcnk\u00fc, \u00fccretsiz izinli g\u00fcnleri i\u00e7in SGK primi \u00f6denmez, eksik g\u00fcn bildirimi yap\u0131l\u0131r. \u00c7al\u0131\u015fan, 10 g\u00fcne kadar sa\u011fl\u0131k hizmetlerinden faydalanmaya devam edebilir. Kullan\u0131lan \u00fccretsiz izinler, s\u00fcresi kadar i\u015f\u00e7inin k\u0131deminden d\u00fc\u015f\u00fcr\u00fcl\u00fcrken ayr\u0131ca \u00e7al\u0131\u015fan, \u00fccretsiz izin kulland\u0131\u011f\u0131 d\u00f6nemde ba\u015fka bir yerde \u00e7al\u0131\u015famaz.'' dedi.\n\nPEK\u0130 BU DURUMU KABUL ETMEYEN \u0130\u015e\u00c7\u0130 HANG\u0130 HAKLARA SAH\u0130PT\u0130R? NE YAPMALIDIR?\n\nAv. Teymur, merak edilen konuyla ilgili, ''Bu gibi durumlarda \u00e7al\u0131\u015fanlar, s\u00f6zle\u015fmelerini 4875 say\u0131l\u0131 \u0130\u015f Kanunu'na dayanarak hakl\u0131 nedenle feshedebilir ve tazminat ba\u015fta olmak \u00fczere di\u011fer haklar\u0131n\u0131n tamam\u0131n\u0131 alabilir. Bug\u00fcnlerde \u015fahitlik etti\u011fimiz koronavir\u00fcs salg\u0131n\u0131 gibi ola\u011fan\u00fcst\u00fc durumlarda, zorunlu olarak \u00e7al\u0131\u015fmalar durdurulabilir. Zorlay\u0131c\u0131 nedenden dolay\u0131, i\u015f yerinin faaliyetlerini durdurmak zorunda oldu\u011fu ilk hafta i\u00e7in \u00e7al\u0131\u015fana yar\u0131m \u00fccret \u00f6denmesi gerekir. \u0130\u015fveren sonraki d\u00f6nemde s\u00f6zle\u015fme fesih hakk\u0131n\u0131 ya da \u00e7al\u0131\u015fana \u0130\u015fsizlik Sigortas\u0131 Kanunu uyar\u0131nca 3 ayl\u0131k k\u0131sa \u00e7al\u0131\u015fma yapt\u0131rarak \u00fccretin i\u015fsizlik sigortas\u0131 fonundan \u00f6denmesini sa\u011flayabilir.\" dedi.\n\n''HAKSIZLI\u011eA U\u011eRAYAN \u0130\u015e\u00c7\u0130, HUKUK\u0130 YOLLARA BA\u015eVURMALI''\n\n\u0130\u015f\u00e7ilerin kar\u015f\u0131la\u015ft\u0131klar\u0131 \u00e7e\u015fitli durumlarda iddia edilen yapt\u0131r\u0131mlar\u0131 kabul etmeden \u00f6nce, alan\u0131nda uzman bir avukata dan\u0131\u015fmas\u0131 gerekti\u011fini s\u00f6yleyen Av. Teymur, ''Gerekiyorsa hukuki s\u00fcre\u00e7 ba\u015flat\u0131lmal\u0131d\u0131r.'' dedi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Avukat Bedia Teymur; koronavir\u00fcs nedeniyle faaliyetlerine ara veren i\u015f yerlerindeki \u00e7al\u0131\u015fanlar\u0131n \u00fccretsiz izne \u00e7\u0131kma \u015fartlar\u0131, i\u015fsizlik maa\u015f\u0131 al\u0131p alamayacaklar...", "meta_lang": "tr", "meta_favicon": "https://static.daktilo.com/sites/71/uploads/2017/08/09/ms-icon-70x70.png", "meta_data": {"viewport": "width=device-width,initial-scale=1,maximum-scale=1", "description": "Avukat Bedia Teymur; koronavir\u00fcs nedeniyle faaliyetlerine ara veren i\u015f yerlerindeki \u00e7al\u0131\u015fanlar\u0131n \u00fccretsiz izne \u00e7\u0131kma \u015fartlar\u0131, i\u015fsizlik maa\u015f\u0131 al\u0131p alamayacaklar...", "apple-mobile-web-app-status-bar-style": "rgb(188, 0, 0)", "msapplication-navbutton-color": "rgb(188, 0, 0)", "theme-color": "rgb(188, 0, 0)", "google-site-verification": "6LfQrwkUAAAAAL3h7GTYo6C7E1XfCqstfgSr-loF", "yandex-verification": "5ccee99b512e1181", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Milli Gazete", "description": "\u00dccretsiz izin verilen i\u015f\u00e7i, i\u015fsizlik maa\u015f\u0131ndan yararlanabilir mi?", "type": "article", "url": "https://www.milligazete.com.tr/haber/4107791/ucretsiz-izin-verilen-isci-issizlik-maasindan-yararlanabilir-mi", "image": {"identifier": "https://static.daktilo.com/sites/71/uploads/2017/09/09/large/maa\u015f-haciz.jpg", "width": 720, "height": 405, "alt": "\u00dccretsiz izin verilen i\u015f\u00e7i, i\u015fsizlik maa\u015f\u0131ndan yararlanabilir mi?"}}, "twitter": {"card": "summary_large_image", "site": "@milligazetecom", "title": "Milli Gazete", "description": "\u00dccretsiz izin verilen i\u015f\u00e7i, i\u015fsizlik maa\u015f\u0131ndan yararlanabilir mi?", "image": "https://static.daktilo.com/sites/71/uploads/2017/09/09/large/maa\u015f-haciz.jpg"}}, "canonical_link": "https://www.milligazete.com.tr/haber/4107791/ucretsiz-izin-verilen-isci-issizlik-maasindan-yararlanabilir-mi"}