{"source_url": "https://www.diyaloggazetesi.com", "url": "https://www.diyaloggazetesi.com/kibris/kabul-edilebilir-bir-durum-degil-h76419.html", "title": "\u201cKabul edilebilir Bir durum de\u011fil\u201d", "top_image": "https://www.diyaloggazetesi.com/images/resize/100/600x315/haberler/2020/02/kabul_edilebilir_bir_durum_degil_h76419_94e57.jpg", "meta_img": "https://www.diyaloggazetesi.com/images/resize/100/600x315/haberler/2020/02/kabul_edilebilir_bir_durum_degil_h76419_94e57.jpg", "images": ["https://www.diyaloggazetesi.com/images/resize/100/334x215/haberler/thumbs/2020/02/kefil_de_bulamadi_h76451_fd722.JPG", "https://www.diyaloggazetesi.com/images/yazarlar/21731262_1321020464674634_6567219344059281006_n.png", "https://www.diyaloggazetesi.com/images/resize/100/334x215/haberler/thumbs/2020/02/hesaplar_yurt_disina_ait_h76456_6b2f1.jpg", "https://www.diyaloggazetesi.com/images/resize/100/600x315/haberler/2020/02/kabul_edilebilir_bir_durum_degil_h76419_94e57.jpg", "https://www.diyaloggazetesi.com/images/banner/hslogo_1_1_2.png", "https://www.diyaloggazetesi.com/images/resize/100/334x215/haberler/thumbs/2020/02/2015te_soz_vermisti_h76455_74515.jpg", "https://www.diyaloggazetesi.com/images/resize/100/656x400/haberler/2020/02/kabul_edilebilir_bir_durum_degil_h76419_94e57.jpg", "https://www.diyaloggazetesi.com/images/resize/100/320x206/haberler/thumbs/2020/02/kibris_developments_konut_sahiplerine_kisa_donem_kiralama_ile_kazanc_secenegi_sunuyor_h76420_c14c4.jpg", "http://www.iveria.com.tr/reklam/diyaloggazetesi/diyaloggazetesi_iveria_group_reklam_960X100.gif", "https://www.diyaloggazetesi.com/images/resize/100/334x215/haberler/thumbs/2020/02/acemi_capkin_h76453_d0e02.JPG", "https://www.diyaloggazetesi.com/images/resize/100/334x215/haberler/thumbs/2020/02/tedavi_edilecek_h76457_580fd.jpg", "https://www.diyaloggazetesi.com/images/banner/hslogo_1_1.png"], "movies": [], "text": "Y\u0131lmaz YAKAR\n\nK\u0131br\u0131s T\u00fcrk Amme Memurlar\u0131 Sendikas\u0131 (KTAMS), \u0130skele Kaza Mahkemesi Tebli\u011f ve \u0130cra memurunun g\u00f6revi ba\u015f\u0131nda darp edilmesi ve hakarete u\u011framas\u0131 nedeniyle \u0130skele Kaza Mahkemesi \u00f6n\u00fcnde bas\u0131n a\u00e7\u0131klamas\u0131 yapt\u0131.\n\nA\u00e7\u0131klama s\u0131ras\u0131nda Gazima\u011fusa Mahalli Barosu da haz\u0131r bulunarak, darp ve hakaretin kabul edilemez oldu\u011funu ifade ederek, dayan\u0131\u015fma belirtti.\n\nKTAMS Ba\u015fkan\u0131 G\u00fcven Bengihan darp olay\u0131yla ilgili yapt\u0131\u011f\u0131 a\u00e7\u0131klamada, s\u00f6z konusu olay\u0131n \u0130skele\u2019de ilk olmad\u0131\u011f\u0131n\u0131 ikinci kez ya\u015fand\u0131\u011f\u0131n\u0131 belirterek, \u201cSendikam\u0131z \u00e7al\u0131\u015fan\u0131n\u0131n yaln\u0131z olmad\u0131\u011f\u0131n\u0131 ve her t\u00fcrl\u00fc \u015fiddete kar\u015f\u0131 oldu\u011funu vurgulamak i\u00e7in burada bulunmaktad\u0131r\u201d dedi,\n\nBengihan, Tebli\u011f ve \u0130cra memurlar\u0131n\u0131n kendi keyfine g\u00f6re hareket etmediklerini, g\u00f6rev yetki ve sorumlulu\u011fu gere\u011fi tebli\u011f ile ilgili mahkemelerin verdi\u011fi g\u00f6revi yerine getirmek i\u00e7in ilgili adreslere giderek tebli\u011f g\u00f6revini yerine getirdiklerini hat\u0131rlatt\u0131.\n\nTebli\u011f ve \u0130cra memurlar\u0131n\u0131n tebli\u011f g\u00f6revine tek ba\u015flar\u0131na, yaln\u0131z gittiklerini s\u00f6yleyen Bengihan, \u201cBu bize bu yap\u0131lan g\u00f6revin zorluk ve risk derecesinin de giderek artt\u0131\u011f\u0131n\u0131 g\u00f6stermektedir\u201d dedi.\n\n\u00dclkede \u015fiddet olaylar\u0131n\u0131n kamusal ve sosyal alanlarda son zamanlarda artt\u0131\u011f\u0131n\u0131 ifade eden Bengihan,\u201dDevletin memurunun g\u00f6revini yaparken darp edilmesi ve bu konuda da k\u00fcf\u00fcrlere maruz kalmas\u0131 asla kabul edilebilir bir durum de\u011fildir. Bu konuda gerekli yasal mevzuat\u0131n da bu tip \u015fiddet olaylar\u0131n\u0131 uygulayanlar\u0131 en sert \u015fekilde cezaland\u0131rmas\u0131 gerekmektedir. \u00c7\u00fcnk\u00fc yap\u0131lan bu olaylar\u0131n tekrarlanmamas\u0131 ad\u0131na devletin bu konuda \u00e7ok ciddi ve sert \u00f6nlemler almas\u0131 gerekir\u201d dedi.\n\nGazima\u011fusa Mahali Barosu Ba\u015fkan\u0131 Mine Vehit de, yapt\u0131\u011f\u0131 a\u00e7\u0131klamada G\u00fcven Bengihan\u2019\u0131n a\u00e7\u0131klamas\u0131na tamam\u0131yla kat\u0131ld\u0131klar\u0131n\u0131 belirterek, g\u00f6revi ba\u015f\u0131nda, mesle\u011fini icra eden memurlar\u0131n darp edilmesi, \u015fiddete ve hakarete u\u011framas\u0131n\u0131n kabul edilemez oldu\u011funu kaydetti.\n\nVehit, Ma\u011fusa Mahalli Barosu ve Baro Konsey olarak bu tip olaylarda sendikalarla, memurlarla ve \u00e7al\u0131\u015fma arkada\u015flar\u0131yla dayan\u0131\u015fma i\u00e7erisinde olduklar\u0131n\u0131 belirti.\n\nVehit, \u00e7al\u0131\u015fma ortamlar\u0131n\u0131n iyile\u015fmesi i\u00e7in her t\u00fcrl\u00fc katk\u0131 ve dayan\u0131\u015fma iradelerini ve desteklerini de belirtti.", "keywords": [], "meta_keywords": ["Kabul edilebilir\u00a0 Bir durum de\u011fil"], "tags": [], "authors": [], "publish_date": null, "summary": "", "article_html": "", "meta_description": "KTAMS \u0130skele'de \u00a0tebli\u011f ve icra memurunun darp edilmesi nedeniyle mahkeme \u00f6n\u00fcnde bas\u0131n a\u00e7\u0131klamas\u0131 yapt\u0131", "meta_lang": "tr", "meta_favicon": "https://www.diyaloggazetesi.com/_themes/hs-retina/images/favicon.ico", "meta_data": {"description": "KTAMS \u0130skele'de \u00a0tebli\u011f ve icra memurunun darp edilmesi nedeniyle mahkeme \u00f6n\u00fcnde bas\u0131n a\u00e7\u0131klamas\u0131 yapt\u0131", "keywords": "Kabul edilebilir\u00a0 Bir durum de\u011fil", "news_keywords": "Kabul edilebilir\u00a0 Bir durum de\u011fil", "content-language": "tr-TR", "og": {"site_name": "diyaloggazetesi", "title": "\u201cKabul edilebilir\u00a0 Bir durum de\u011fil\u201d", "description": "KTAMS \u0130skele'de \u00a0tebli\u011f ve icra memurunun darp edilmesi nedeniyle mahkeme \u00f6n\u00fcnde bas\u0131n a\u00e7\u0131klamas\u0131 yapt\u0131", "image": {"identifier": "https://www.diyaloggazetesi.com/images/resize/100/600x315/haberler/2020/02/kabul_edilebilir_bir_durum_degil_h76419_94e57.jpg", "type": "image/jpeg", "width": 706, "height": 431}, "type": "article", "url": "https://www.diyaloggazetesi.com/kibris/kabul-edilebilir-bir-durum-degil-h76419.html"}, "twitter": {"card": "summary_large_image", "url": "http://www.diyaloggazetesi.com/kibris/kabul-edilebilir-bir-durum-degil-h76419.html", "domain": "https://www.diyaloggazetesi.com/", "site": "DiyalogGazetesi", "title": "\u201cKabul edilebilir\u00a0 Bir durum de\u011fil\u201d", "description": "KTAMS, \u0130skele\u2019de \u00a0tebli\u011f ve icra memurunun darp edilmesi nedeniyle mahkeme \u00f6n\u00fcnde bas\u0131n a\u00e7\u0131klamas\u0131 yapt\u0131", "image": {"src": "https://www.diyaloggazetesi.com/images/haberler/2020/02/kabul_edilebilir_bir_durum_degil_h76419_94e57.jpg"}}, "dc.language": "tr", "dc.source": "https://www.diyaloggazetesi.com/", "dc.title": "\u201cKabul edilebilir\u00a0 Bir durum de\u011fil\u201d", "dc.keywords": "Kabul edilebilir\u00a0 Bir durum de\u011fil", "dc.description": "KTAMS \u0130skele'de \u00a0tebli\u011f ve icra memurunun darp edilmesi nedeniyle mahkeme \u00f6n\u00fcnde bas\u0131n a\u00e7\u0131klamas\u0131 yapt\u0131"}, "canonical_link": "https://www.diyaloggazetesi.com/kibris/kabul-edilebilir-bir-durum-degil-h76419.html"}