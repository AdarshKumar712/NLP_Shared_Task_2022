{"source_url": "http://www.ozgurkocaeli.com.tr", "url": "http://www.ozgurkocaeli.com.tr/demir-yollarinda-insansiz-tasima-donemi-405084h.htm", "title": "Demir yollar\u0131nda \"insans\u0131z\" ta\u015f\u0131ma d\u00f6nemi", "top_image": "http://d.ozgurkocaeli.com.tr/news/247865.jpg", "meta_img": "http://d.ozgurkocaeli.com.tr/news/247865.jpg", "images": ["http://d.ozgurkocaeli.com.tr/news/248170.jpg", "http://d.ozgurkocaeli.com.tr/ad/203.jpg?20200109", "http://d.ozgurkocaeli.com.tr/news/248167.jpg", "http://d.ozgurkocaeli.com.tr/news/248147.jpg", "http://d.ozgurkocaeli.com.tr/news/248163.jpg", "http://www.ozgurkocaeli.com.tr/ http:/www.buyukkocaeli.com.tr/d/banner/trafik.png", "http://d.ozgurkocaeli.com.tr/news/248164.jpg", "http://d.ozgurkocaeli.com.tr/news/248142.jpg", "http://s.ozgurkocaeli.com.tr/i/logo.png?1", "http://d.ozgurkocaeli.com.tr/ad/416.jpg?20200415", "http://d.ozgurkocaeli.com.tr/news/248155.jpg", "http://d.ozgurkocaeli.com.tr/news/247866.jpg", "http://d.ozgurkocaeli.com.tr/news/247936.jpg", "http://d.ozgurkocaeli.com.tr/news/247863.jpg", "http://www.buyukkocaeli.com.tr/d/banner/eczane.jpg", "http://d.ozgurkocaeli.com.tr/news/248144.jpg", "http://d.ozgurkocaeli.com.tr/news/248160.jpg", "http://d.ozgurkocaeli.com.tr/news/248129.jpg", "http://d.ozgurkocaeli.com.tr/news/247865.jpg", "http://d.ozgurkocaeli.com.tr/news/248158.jpg", "http://d.ozgurkocaeli.com.tr/news/243815.jpg", "http://d.ozgurkocaeli.com.tr/news/248166.jpg", "http://d.ozgurkocaeli.com.tr/ad/414.jpg?20200402", "https://d5nxst8fruw4z.cloudfront.net/atrk.gif?account=ImDym1akGFL17i", "http://d.ozgurkocaeli.com.tr/news/248143.jpg"], "movies": [], "text": "Ula\u015ft\u0131rma ve Altyap\u0131 Bakan\u0131 Adil Karaismailo\u011flu, yeni tip koronavir\u00fcs (Kovid-19) salg\u0131n\u0131yla birlikte demir yolu hatlar\u0131nda al\u0131nan tedbirleri ve yeni uygulamalar\u0131 anlatt\u0131. Salg\u0131n\u0131n yay\u0131lmas\u0131n\u0131 engellemek amac\u0131yla ilk a\u015famada \u015fehirler aras\u0131 yolculuklar\u0131n k\u0131s\u0131tland\u0131\u011f\u0131n\u0131 an\u0131msatan Karaismailo\u011flu, y\u00fcksek h\u0131zl\u0131, ana hat ve b\u00f6lgesel trenlerde 28 Mart\u2018tan itibaren yolcu seferlerinin ge\u00e7ici olarak durduruldu\u011funu s\u00f6yledi.\n\nKaraismailo\u011flu, bo\u015fta kalan kapasiteyi y\u00fck trenlerine tahsis ederek, sanayicinin, \u00fcreticinin ve ihracat\u00e7\u0131n\u0131n lojistik ihtiyac\u0131n\u0131 kar\u015f\u0131lama yoluna gittiklerini bildirdi. Bu kapsamda att\u0131klar\u0131 ad\u0131mlar hakk\u0131nda bilgi veren Karaismailo\u011flu, \"28 Mart'tan itibaren demir yollar\u0131m\u0131zda yolcu ta\u015f\u0131mas\u0131 k\u0131s\u0131tlan\u0131nca t\u00fcm imkanlar\u0131 y\u00fck ta\u015f\u0131mac\u0131l\u0131\u011f\u0131 i\u00e7in seferber ettik. M\u00fcmk\u00fcn hatlardaki demir yollar\u0131m\u0131z\u0131 insan temas\u0131 olmadan y\u00fck ta\u015f\u0131mas\u0131 i\u00e7in kullan\u0131yoruz. Kamyon ve t\u0131rlarla yap\u0131lan ta\u015f\u0131malar\u0131n k\u0131s\u0131tlanmas\u0131 nedeniyle \u00f6zellikle \u0130ran ve Bak\u00fc-Tiflis-Kars (BTK) demir yolu g\u00fczergahlar\u0131nda ta\u015f\u0131malara yo\u011fun talep bulunuyor.\" diye konu\u015ftu.\n\n\u0130zlenen stratejinin \u00f6nemine dikkati \u00e7eken Karaismailo\u011flu, \u015f\u00f6yle konu\u015ftu:\n\n\"Koronavir\u00fcs salg\u0131n\u0131n\u0131n ekonomik etkilerine kar\u015f\u0131 al\u0131nan \u00f6nlemler kapsam\u0131nda \u00f6zellikle \u0130ran ile yap\u0131lan ta\u015f\u0131malar\u0131n b\u00fcy\u00fck bir \u00e7o\u011funlu\u011fu demir yoluyla ve insan temas\u0131 olmadan ger\u00e7ekle\u015ftirilmeye ba\u015fland\u0131. Vatanda\u015flar\u0131m\u0131z\u0131n ihtiyac\u0131 olan t\u00fcm \u00fcr\u00fcnlerin demir yollar\u0131m\u0131z \u00fczerinden \u00fclkemize getirilmesini sa\u011fl\u0131yoruz. \u015eu anda demir yollar\u0131m\u0131zda vatanda\u015flar\u0131m\u0131z\u0131 ta\u015f\u0131yam\u0131yoruz ancak onlar\u0131n sa\u011fl\u0131\u011f\u0131 ve gelece\u011fi i\u00e7in ihtiyac\u0131 olan t\u00fcm y\u00fck\u00fc demir yollar\u0131m\u0131z s\u0131rtland\u0131.\"\n\n\"Y\u00dcKLER \u0130NSAN TEMASI OLMADAN TA\u015eINIYOR\"\n\nBakan Karaismailo\u011flu, T\u00fcrkiye'den \u0130ran'a, bu \u00fclkeden T\u00fcrkiye'ye gidip gelen y\u00fck vagonlar\u0131n\u0131n insan temas\u0131 olmadan nas\u0131l ta\u015f\u0131nd\u0131\u011f\u0131n\u0131 da anlatt\u0131.\n\nBu kapsamda, her iki taraf\u0131n lokomotif ve personelinin s\u0131n\u0131r\u0131 ge\u00e7medi\u011fini vurgulayan Karaismailo\u011flu, \u0130ran'dan T\u00fcrkiye'ye gelen vagonlar\u0131n dezenfekte edilip sevk i\u00e7in gara getirildi\u011fini bildirdi.\n\nKaraismailo\u011flu, demir yollar\u0131nda ulusal ve uluslararas\u0131 ta\u015f\u0131mac\u0131l\u0131\u011f\u0131n t\u00fcm \u00f6nlemler al\u0131narak yap\u0131ld\u0131\u011f\u0131na i\u015faret ederek, \u015fu bilgileri verdi:\n\n\"Kap\u0131k\u00f6y S\u0131n\u0131r Gar\u0131'nda vagon dezenfekte sistemi devreye al\u0131nd\u0131. B\u00f6ylece TCDD Ta\u015f\u0131mac\u0131l\u0131k A\u015e, s\u0131n\u0131rl\u0131 \u015fekilde ge\u00e7i\u015fe a\u00e7\u0131lan \u0130ran demir yolu s\u0131n\u0131r kap\u0131s\u0131nda, 8 Nisan itibar\u0131yla \u0130ran y\u00f6n\u00fcne 1130 dolu vagonla 42 bin 645 ton y\u00fck\u00fc, insan temas\u0131 olmaks\u0131z\u0131n teslim etti. \u0130ran'dan da \u00fclkemize 529 vagon ile 20 bin 924 ton insan temas\u0131 olmaks\u0131z\u0131n y\u00fck geliyor. \u0130ran y\u00f6n\u00fc ta\u015f\u0131malar i\u00e7in yakla\u015f\u0131k 329 bin ton y\u00fck ta\u015f\u0131ma talebi bulunuyor.\"\n\n\"TRENLER DEZENFEKTE KAB\u0130N\u0130NE ALINIYOR\"\n\nKaraismailo\u011flu, sadece y\u00fck ta\u015f\u0131nmas\u0131na ve hi\u00e7bir \u015fekilde insan temas\u0131na izin verilmemesine kar\u015f\u0131n, t\u00fcm y\u00fck trenlerine hem sefer \u00f6ncesinde hem sonras\u0131nda dezenfekte i\u015flemi uyguland\u0131\u011f\u0131n\u0131 s\u00f6yledi.\n\nKovid-19 tedbirleri kapsam\u0131nda dezenfeksiyon i\u015flemlerinin titizlikle yap\u0131ld\u0131\u011f\u0131n\u0131, trenlerin ara\u00e7 dezenfekte sistemi bulunan kabinlere al\u0131narak temizlendi\u011fini aktaran Karaismailo\u011flu, \"Trenlerimizde sadece y\u00fck ta\u015f\u0131mas\u0131 yap\u0131lmas\u0131na kar\u015f\u0131n biz tedbiri elden b\u0131rakm\u0131yoruz. Titizlikle hem sefer \u00f6ncesinde hem y\u00fcklerin yurda giri\u015finde hem de seferlerin sonunda kabinlere alarak dezenfekte i\u015flemlerini uyguluyoruz. \u0130\u015fimizi \u015fansa b\u0131rakm\u0131yoruz.\" de\u011ferlendirmesinde bulundu.\n\n\"BTK\u2019DE TA\u015eINAN Y\u00dcK M\u0130KTARI 46 B\u0130N TONU GE\u00c7T\u0130\"\n\nBTK demir yolu hatt\u0131nda ise 23 \u015eubat itibar\u0131yla s\u0131n\u0131r kap\u0131lar\u0131n\u0131n kara ve demir yollar\u0131na kapat\u0131ld\u0131\u011f\u0131n\u0131, 5 Mart\u2019tan itibaren ise s\u0131n\u0131rl\u0131 olarak demir yolu hatt\u0131 \u00fczerinden y\u00fck ta\u015f\u0131mas\u0131n\u0131n ba\u015flat\u0131ld\u0131\u011f\u0131n\u0131 hat\u0131rlatan Karaismailo\u011flu, \"Bu s\u00fcre\u00e7te 566 vagonla 23 bin 500 ton y\u00fck geldi. Ayn\u0131 hattan 579 vagonla 23 bin ton y\u00fck de ihra\u00e7 edildi. Toplamda BTK demir yolu hatt\u0131nda, 5 Mart sonras\u0131nda 46 bin 500 ton y\u00fck ta\u015f\u0131nd\u0131.\" dedi.\n\n\u0130hra\u00e7 e\u015fyalar\u0131n a\u011f\u0131rl\u0131kl\u0131 olarak muhtelif in\u015faat malzemelerinden olu\u015ftu\u011funu ifade eden Karaismailo\u011flu, Kap\u0131kule \u00fczerinden Avrupa y\u00f6n\u00fcne de g\u00fcnl\u00fck ortalama 7 bin 500 ton y\u00fck ta\u015f\u0131nd\u0131\u011f\u0131n\u0131 bildirdi.\n\nBakan Karaismailo\u011flu, \u00f6zel demir yolu tren i\u015fletmecilerinin de y\u00fck ta\u015f\u0131malar\u0131na t\u00fcm tedbirleri alarak devam etti\u011fini s\u00f6zlerine ekledi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Ula\u015ft\u0131rma ve Altyap\u0131 Bakan\u0131 Adil Karaismailo\u011flu, \"28 Mart'tan itibaren demir yollar\u0131m\u0131zda yolcu ta\u015f\u0131mas\u0131 k\u0131s\u0131tlan\u0131nca t\u00fcm imkanlar\u0131 y\u00fck ta\u015f\u0131mac\u0131l\u0131\u011f\u0131 i\u00e7in seferber ettik\"\u00a0dedi", "meta_lang": "tr", "meta_favicon": "/favicon.ico", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "description": "Ula\u015ft\u0131rma ve Altyap\u0131 Bakan\u0131 Adil Karaismailo\u011flu, \"28 Mart'tan itibaren demir yollar\u0131m\u0131zda yolcu ta\u015f\u0131mas\u0131 k\u0131s\u0131tlan\u0131nca t\u00fcm imkanlar\u0131 y\u00fck ta\u015f\u0131mac\u0131l\u0131\u011f\u0131 i\u00e7in seferber ettik\"\u00a0dedi", "apple-itunes-app": "app-id=1156096314", "google-play-app": "app-id=com.cmbilisim.cmnews.ozgurkocaeli", "DC.date.issued": "2020-04-15T14:02:01+03:00", "og": {"type": "article", "site_name": "\u00d6zg\u00fcr Kocaeli", "url": "http://www.ozgurkocaeli.com.tr/demir-yollarinda-insansiz-tasima-donemi-405084h.htm", "title": "Demir yollar\u0131nda \"insans\u0131z\" ta\u015f\u0131ma d\u00f6nemi", "description": "Ula\u015ft\u0131rma ve Altyap\u0131 Bakan\u0131 Adil Karaismailo\u011flu, \"28 Mart'tan itibaren demir yollar\u0131m\u0131zda yolcu ta\u015f\u0131mas\u0131 k\u0131s\u0131tlan\u0131nca t\u00fcm imkanlar\u0131 y\u00fck ta\u015f\u0131mac\u0131l\u0131\u011f\u0131 i\u00e7in seferber ettik\"\u00a0dedi", "image": {"identifier": "http://d.ozgurkocaeli.com.tr/news/247865.jpg", "width": 880, "height": 440}}, "twitter": {"card": "summary_large_image", "image": "http://d.ozgurkocaeli.com.tr/news/247865.jpg", "site": "@ozgurkocaeli", "url": "http://www.ozgurkocaeli.com.tr/demir-yollarinda-insansiz-tasima-donemi-405084h.htm", "title": "Demir yollar\u0131nda \"insans\u0131z\" ta\u015f\u0131ma d\u00f6nemi", "description": "Ula\u015ft\u0131rma ve Altyap\u0131 Bakan\u0131 Adil Karaismailo\u011flu, \"28 Mart'tan itibaren demir yollar\u0131m\u0131zda yolcu ta\u015f\u0131mas\u0131 k\u0131s\u0131tlan\u0131nca t\u00fcm imkanlar\u0131 y\u00fck ta\u015f\u0131mac\u0131l\u0131\u011f\u0131 i\u00e7in seferber ettik\"\u00a0dedi"}, "fb": {"admins": "541980007,610448814,100003954715371"}}, "canonical_link": "http://www.ozgurkocaeli.com.tr/demir-yollarinda-insansiz-tasima-donemi-405084h.htm"}