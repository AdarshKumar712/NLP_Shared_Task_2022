{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/aktualnosci/news-wlochy-1-2-procent-zmarlych-z-koronawirusem-nie-miala-zadnej,nId,4394744", "title": "W\u0142ochy: 1,2 procent zmar\u0142ych z koronawirusem nie mia\u0142a \u017cadnej innej choroby", "top_image": "https://i.iplsc.com/-/0009Y46HNJR8UMJT-C411.jpg", "meta_img": "https://i.iplsc.com/-/0009Y46HNJR8UMJT-C411.jpg", "images": ["https://fakty.interia.pl/p.gif", "https://i.iplsc.com/pap/0009A6098CYXTC6T-C301.jpg", "https://i.iplsc.com/-/0009Y46HNJR8UMJT-C411.jpg", "https://e.hub.com.pl/images/adx_fixed/close.svg", "https://i.iplsc.com/szpital-w-cremonie/0009Y46HNJR8UMJT-C122-F4.jpg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "1,2 procent z wybranej do analiz grupy kilkuset zmar\u0142ych we W\u0142oszech os\u00f3b zaka\u017conych koronawirusem nie mia\u0142o \u017cadnej dodatkowej choroby, pozostali cierpieli na wsp\u00f3\u0142istniej\u0105ce schorzenia w liczbie od 1 do ponad 3 - poda\u0142 w raporcie krajowy Instytut Zdrowia.\n\nZdj\u0119cie Szpital w Cremonie /AFP\n\nW najnowszym sprawozdaniu instytutu monitoruj\u0105cego przebieg epidemii zwr\u00f3cono uwag\u0119 na wysoki odsetek zmar\u0142ych na Covid-19, kt\u00f3rzy mieli inne choroby. \u015arednia liczba tych chor\u00f3b to 2,7.\n\nReklama\n\nU 23,5 procent zmar\u0142ych zdiagnozowano jedn\u0105 wsp\u00f3\u0142istniej\u0105c\u0105 chorob\u0119, u ponad 26 procent - dwa schorzenia, a u 48 procent - trzy lub wi\u0119cej.\n\n1,1 procent os\u00f3b, kt\u00f3re zmar\u0142y, mia\u0142o mniej ni\u017c 50 lat; to ponad 30 zmar\u0142ych - wynika z analizy zgon\u00f3w.\n\n9 z tych os\u00f3b nie sko\u0144czy\u0142o 40 lat. Siedem z nich cierpia\u0142o na choroby kardiologiczne, nerek, cukrzyc\u0119 i oty\u0142o\u015b\u0107. Instytut zastrzeg\u0142 zarazem, \u017ce nie dysponuje kartami lekarskimi dw\u00f3ch pozosta\u0142ych.\n\nW tym samym raporcie odnotowano tak\u017ce, \u017ce \u015brednia wieku zaka\u017conych koronawirusem pracownik\u00f3w s\u0142u\u017cby zdrowia jest znacznie ni\u017csza ni\u017c w przypadku pozosta\u0142ych os\u00f3b i wynosi 49 lat, podczas gdy u reszty populacji - 63 lata. Je\u015bli chodzi o personel medyczny, zwraca si\u0119 uwag\u0119 na odwr\u00f3cenie proporcji mi\u0119dzy m\u0119\u017cczyznami i kobietami; to one dominuj\u0105 w\u015br\u00f3d zaka\u017conych. M\u0119\u017cczyzn jest poni\u017cej 36 procent.\n\nDotychczasowy bilans we W\u0142oszech to 4032 zmar\u0142e zaka\u017cone osoby i 47 tysi\u0119cy potwierdzonych przypadk\u00f3w wirusa.\n\nZ Rzymu Sylwia Wysocka", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "procent, wybranej, analiz, grupy, kilkuset, zmar\u0142ych, W\u0142oszech, os\u00f3b, zaka\u017conych, koronawirusem, mia\u0142o, \u017cadnej, dodatkowej, choroby, pozostali, cierpieli, wsp\u00f3\u0142istniej\u0105ce, schorzenia, liczbie, ponad, poda\u0142, raporcie, krajowy, Instytut", "Description": "W\u0142ochy: 1,2 procent zmar\u0142ych z koronawirusem nie mia\u0142a \u017cadnej innej choroby - fakty.interia.pl - 1,2 procent z wybranej do analiz grupy kilkuset zmar\u0142ych we W\u0142oszech os\u00f3b zaka\u017conych koronawirusem nie mia\u0142o \u017cadnej dodatkowej choroby, pozostali cierpieli na", "twitter": {"description": "1,2 procent z wybranej do analiz grupy kilkuset zmar\u0142ych we W\u0142oszech os\u00f3b zaka\u017conych koronawirusem nie mia\u0142o \u017cadnej dodatkowej choroby, pozostali cierpieli na wsp\u00f3\u0142istniej\u0105ce schorzenia w liczbie od 1 do ponad 3 - poda\u0142 w raporcie krajowy Instytut Zdrowia.", "card": "summary_large_image"}, "og": {"type": "article", "title": "Koronawirus we W\u0142oszech. Wymowny raport o chorych", "description": "Kliknij i zobacz wi\u0119cej.", "image": "https://i.iplsc.com/-/0009Y46HNJR8UMJT-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-wlochy-1-2-procent-zmarlych-z-koronawirusem-nie-miala-zadnej,nId,4394744"}, "news_keywords": "fakty.interia.pl, Koronawirus z Chin, koronawirus z chin, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-wlochy-1-2-procent-zmarlych-z-koronawirusem-nie-miala-zadnej,nId,4394744"}