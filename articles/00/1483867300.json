{"source_url": "https://wiadomosci.onet.pl", "url": "https://wiadomosci.onet.pl/kraj/roman-kneblewski-i-jego-niepewna-przyszlosc/rm2gejw", "title": "Stycze\u0144 przes\u0105dzi o dalszych losach \"kap\u0142ana nacjonalist\u00f3w\"", "top_image": "https://ocdn.eu/pulscms-transforms/1/rKJk9kqTURBXy80YjUzNzkzNDQyZDA4NGUwNzQxMmM3MWU3OGIxNTYyZi5qcGVnk5UDDADNBgzNA2eTCaZlNmIyZWQGkwXNAjrNASyBoTAB/ks-kneblewski-materialy-ksiedza-romana-kneblewskiego.jpg", "meta_img": "https://ocdn.eu/pulscms-transforms/1/rKJk9kqTURBXy80YjUzNzkzNDQyZDA4NGUwNzQxMmM3MWU3OGIxNTYyZi5qcGVnk5UDDADNBgzNA2eTCaZlNmIyZWQGkwXNAjrNASyBoTAB/ks-kneblewski-materialy-ksiedza-romana-kneblewskiego.jpg", "images": ["https://ocdn.eu/pulscms-transforms/1/nh1k9kpTURBXy8wMDEyZDg4NDkyYjRmYjcyNzE0ZGJkYjZlNTcyYTMyNC5qcGeSlQLNAxQAwsOVAgDNAvjCw4GhMAE", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/2.svg", "https://ocdn.eu/weather/weather_state_icons/3.svg", "https://ocdn.eu/pulscms-transforms/1/1REk9kqTURBXy80YjUzNzkzNDQyZDA4NGUwNzQxMmM3MWU3OGIxNTYyZi5qcGVnk5UDDADNBgzNA2eTBc0DFM0BvJMJpmU2YjJlZAaBoTAB/ks-kneblewski-materialy-ksiedza-romana-kneblewskiego.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/rKJk9kqTURBXy80YjUzNzkzNDQyZDA4NGUwNzQxMmM3MWU3OGIxNTYyZi5qcGVnk5UDDADNBgzNA2eTCaZlNmIyZWQGkwXNAjrNASyBoTAB/ks-kneblewski-materialy-ksiedza-romana-kneblewskiego.jpg"], "movies": [], "text": "O tym, co b\u0119dzie czeka\u0142o go w tym miesi\u0105cu, poinformowa\u0142 na swoim youtubowym kanale. W zamieszczonym filmie sporo m\u00f3wi\u0142 o zdrowotnych k\u0142opotach.\n\n- Konieczna jest operacja, i to taka bardzo inwazyjna, na otwartej klatce piersiowej, tj. przecinanie pi\u0142\u0105 \u017ceber przez mostek, potem otwieranie klatki piersiowej specjalnym sprz\u0119tem - stwierdzi\u0142. - Jakie s\u0105 mo\u017cliwe scenariusze? Najgorszy jest oczywisty: mog\u0119 tej operacji lub jej skutk\u00f3w nie prze\u017cy\u0107. Optymalny wariant jest taki: je\u015bli prze\u017cyj\u0119 i operacja si\u0119 uda, mog\u0119 jeszcze mie\u0107 darowane jak gdyby drugie \u017cycie, prze\u017cywa\u0107 drug\u0105 m\u0142odo\u015b\u0107, je\u015bli chodzi o kondycj\u0119, werw\u0119.\n\nKap\u0142an ma zg\u0142osi\u0107 si\u0119 do szpitala im. Jurasza w Bydgoszczy 19 stycznia. By\u0107 mo\u017ce b\u0119dzie operowany dzie\u0144 p\u00f3\u017aniej lub w ci\u0105gu kilku nast\u0119pnych dni.\n\nPrzy okazji poinformowa\u0142 te\u017c widz\u00f3w swojego kana\u0142u, \u017ce data 19 stycznia go \"prze\u015bladuje\", poniewa\u017c tego dnia ma zosta\u0107 rozpatrzone jego odwo\u0142anie od decyzji biskupa bydgoskiego, na mocy kt\u00f3rej przesta\u0142 by\u0107 proboszczem parafii pw. Naj\u015bwi\u0119tszego Serca Pana Jezusa.\n\n- Je\u015bli wr\u00f3c\u0119 odnowiony, to dr\u017cyjcie wrogowie Ko\u015bcio\u0142a i ojczyzny i wszyscy boja\u017aliwi fa\u0142szywcy, kt\u00f3rzy chcecie si\u0119 mnie pozby\u0107 - zapowiedzia\u0142 ksi\u0105dz, po chwili zmieniaj\u0105c ton. - Tak\u017ce prosz\u0119 was kochani o modlitw\u0119 w tej intencji, \u017cebym operacj\u0119 szcz\u0119\u015bliwie prze\u017cy\u0142 i \u017ceby operacja si\u0119 jak najlepiej powiod\u0142a. No oczywi\u015bcie, gdyby by\u0142o inaczej, to prosz\u0119 o modlitw\u0119 o wiekuiste szcz\u0119\u015bcie.\n\nKneblewski vs. liberalny \u015bwiat\n\nRoman Kneblewski zas\u0142yn\u0105\u0142 g\u0142\u00f3wnie ze swoich odwa\u017cnych film\u00f3w, kt\u00f3re umieszcza\u0142 w internecie. Mocno krytykowa\u0142 w nich lewicowe pogl\u0105dy. Zosta\u0142 przez to okrzykni\u0119ty \"kap\u0142anem nacjonalist\u00f3w\".\n\nZdarza\u0142o mu si\u0119 m\u00f3wi\u0107 o m.in. o podrzynaniu garde\u0142 Europejczykom przez muzu\u0142man\u00f3w, kpi\u0107 na Twitterze z Romana Petru, wzywa\u0107 do \"zdelegalizowania kodziarstwa\", otwarcie wspiera\u0107 nacjonalizm i narzeka\u0107 na \"facebookowe lewactwo\". Kilka razy mocno krytykowa\u0142 te\u017c Jerzego Owsiaka i Wielk\u0105 Orkiestr\u0119 \u015awi\u0105tecznej Pomocy. Jego najbardziej kontrowersyjne wypowiedzi prze\u015bwietla\u0142a prokuratura.\n\nFoto: Miko\u0142aj Podolski / Onet\n\nW czerwcu Roman Kneblewski zosta\u0142 odwo\u0142any przez biskupa bydgoskiego Jana Tyraw\u0119 z funkcji proboszcza parafii. Nie pomog\u0142o mu wstawiennictwo radnych PiS ani marsz poparcia dla niego, kt\u00f3ry przeszed\u0142 p\u00f3\u017aniej ulicami Bydgoszczy. Sprawa nie jest jednak rozstrzygni\u0119ta, poniewa\u017c odwo\u0142a\u0142 si\u0119 do Watykanu.\n\nWi\u0119cej o jego wpadkach, kontrowersyjnych wypowiedziach, ale te\u017c sukcesach i jego sporej popularno\u015bci, mo\u017cna przeczyta\u0107 klikaj\u0105c w ten link.", "keywords": [], "meta_keywords": [""], "tags": [], "authors": ["Foto", "Miko\u0142aj Podolski", "Dziennikarz Onetu"], "publish_date": "Wed Jan  1 10:57:47 2020", "summary": "", "article_html": "", "meta_description": "Ksi\u0105dz Roman Kneblewski z Bydgoszczy przejdzie wkr\u00f3tce powa\u017cn\u0105 operacj\u0119 serca. Niezale\u017cnie od tego Watykan ma przes\u0105dzi\u0107 o tym, czy wr\u00f3ci na swoj\u0105 parafi\u0119. - Je\u015bli wr\u00f3c\u0119 odnowiony, to dr\u017cyjcie wrogowie Ko\u015bcio\u0142a i ojczyzny \u2013 przestrzega.", "meta_lang": "pl", "meta_favicon": "", "meta_data": {"DC.Identifier": "114f911a-b34b-48ab-83d7-4ae16796fd4c", "pkg-uuid": "114f911a-b34b-48ab-83d7-4ae16796fd4c", "detailType": "article", "serviceUuid": "b177a2c9-166f-4113-9b28-185bbe554807", "description": "Ksi\u0105dz Roman Kneblewski z Bydgoszczy przejdzie wkr\u00f3tce powa\u017cn\u0105 operacj\u0119 serca. Niezale\u017cnie od tego Watykan ma przes\u0105dzi\u0107 o tym, czy wr\u00f3ci na swoj\u0105 parafi\u0119. - Je\u015bli wr\u00f3c\u0119 odnowiony, to dr\u017cyjcie wrogowie Ko\u015bcio\u0142a i ojczyzny \u2013 przestrzega.", "og": {"title": "Stycze\u0144 przes\u0105dzi o dalszych losach \"kap\u0142ana nacjonalist\u00f3w\"", "description": "Ksi\u0105dz Roman Kneblewski z Bydgoszczy przejdzie wkr\u00f3tce powa\u017cn\u0105 operacj\u0119 serca. Niezale\u017cnie od tego Watykan ma przes\u0105dzi\u0107 o tym, czy wr\u00f3ci na swoj\u0105 parafi\u0119. - Je\u015bli wr\u00f3c\u0119 odnowiony, to dr\u017cyjcie wrogowie Ko\u015bcio\u0142a i ojczyzny \u2013 przestrzega.", "image": {"identifier": "https://ocdn.eu/pulscms-transforms/1/rKJk9kqTURBXy80YjUzNzkzNDQyZDA4NGUwNzQxMmM3MWU3OGIxNTYyZi5qcGVnk5UDDADNBgzNA2eTCaZlNmIyZWQGkwXNAjrNASyBoTAB/ks-kneblewski-materialy-ksiedza-romana-kneblewskiego.jpg", "width": 570, "height": 300, "type": "image/jpeg"}, "url": "https://kujawsko-pomorskie.onet.pl/roman-kneblewski-i-jego-niepewna-przyszlosc/3ew5dmw", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-01 10:57:47+0100"}, "fb": {"pages": 185265414715}, "twitter": {"card": "summary_large_image", "description": "Ksi\u0105dz Roman Kneblewski z Bydgoszczy przejdzie wkr\u00f3tce powa\u017cn\u0105 operacj\u0119 serca. Niezale\u017cnie od tego Watykan ma przes\u0105dzi\u0107 o tym, czy wr\u00f3ci na swoj\u0105 parafi\u0119. - Je\u015bli wr\u00f3c\u0119 odnowiony, to dr\u017cyjcie wrogowie Ko\u015bcio\u0142a i ojczyzny \u2013 przestrzega.", "title": "Stycze\u0144 przes\u0105dzi o dalszych losach \"kap\u0142ana nacjonalist\u00f3w\"", "site": "OnetWiadomosci", "image": "https://ocdn.eu/pulscms-transforms/1/E37ktkqTURBXy80YjUzNzkzNDQyZDA4NGUwNzQxMmM3MWU3OGIxNTYyZi5qcGVnkpUDDADNBgzNA2eTBc0EsM0CWA"}}, "canonical_link": "https://kujawsko-pomorskie.onet.pl/roman-kneblewski-i-jego-niepewna-przyszlosc/3ew5dmw"}