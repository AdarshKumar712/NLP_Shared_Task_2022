{"source_url": "https://www.euractiv.pl", "url": "https://www.euractiv.pl/section/demokracja/news/ruszyla-kampania-prezydencka-w-polsce/", "title": "Ruszy\u0142a kampania prezydencka w Polsce", "top_image": "https://www.euractiv.pl/wp-content/uploads/sites/6/2019/08/Kodeks-wyborczy-\u017ar\u00f3d\u0142o-facebook-PKW-800x450.jpg", "meta_img": "https://www.euractiv.pl/wp-content/uploads/sites/6/2019/08/Kodeks-wyborczy-\u017ar\u00f3d\u0142o-facebook-PKW-800x450.jpg", "images": ["https://www.euractiv.pl/wp-content/uploads/sites/6/2019/12/Szymon-Ho\u0142ownia-zdj\u0119cie-z-facebook.com-szymonholowniaoficjalny-800x478.jpg", "https://www.euractiv.pl/wp-content/themes/euractiv/media/frontend/branding/logo_print.png", "https://www.euractiv.pl/wp-content/uploads/sites/6/2019/04/DEBATA-800x600.jpg", "https://www.euractiv.pl/wp-content/uploads/sites/6/2017/04/C7C13F8A-6035-48A1-B990-0E9174399F80-800x600.jpg", "https://www.euractiv.pl/wp-content/themes/euractiv/media/frontend/branding/logo.png", "https://www.euractiv.pl/wp-content/uploads/sites/6/2019/02/Szef-Ruchu-Prawdziwa-Europa-europose\u0142-Miros\u0142aw-Piotrowski-\u017ar\u00f3d\u0142o-twitter.jpg", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://www.euractiv.pl/wp-content/uploads/sites/6/2019/08/Kodeks-wyborczy-\u017ar\u00f3d\u0142o-facebook-PKW-800x450.jpg", "https://www.euractiv.pl/wp-content/uploads/sites/6/2019/11/Ma\u0142gorzata-Kidawa-B\u0142o\u0144ska-fot.-twitter-800x600.jpg", "https://www.euractiv.pl/wp-content/uploads/sites/6/2019/11/dwnld1424763808-800x600.jpg", "https://www.euractiv.pl/wp-content/uploads/sites/6/2019/10/Ma\u0142gorzata-Kidawa-B\u0142o\u0144ska-i-Donald-Tusk-Twitter-800x600.jpg"], "movies": [], "text": "Pa\u0144stwowa Komisja Wyborcza zarejestrowa\u0142a wczoraj dwa pierwsze komitety wyborcze: W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Co maj\u0105 do powiedzenia poszczeg\u00f3lni kandydaci na starcie kampanii wyborczej?\n\nW majowych wyborach prezydenckich zamierzaj\u0105 wystartowa\u0107 tak\u017ce staraj\u0105cy si\u0119 o reelekcj\u0119 prezydent Andrzej Duda, reprezentuj\u0105ca Platform\u0119 Obywatelsk\u0105 Ma\u0142gorzata Kidawa-B\u0142o\u0144ska, Robert Biedro\u0144 (Lewica) oraz kandydat niezale\u017cny Szymon Ho\u0142ownia. Ponadto w niedziel\u0119 sw\u00f3j akces zg\u0142osi\u0142 partii \u201eRuch Prawdziwa Europa \u2013 Europa Christi\u201d Miros\u0142aw Piotrowski.\n\nDonald Tusk nie wystartuje w wyborach prezydenckich Szef Rady Europejskiej Donald Tusk poinformowa\u0142, \u017ce nie b\u0119dzie kandydowa\u0142 w zbli\u017caj\u0105cych si\u0119 wyborach prezydenckich. Uci\u0105\u0142 w ten spos\u00f3b ci\u0105gn\u0105ce si\u0119 od d\u0142u\u017cszego czasu spekulacje dotycz\u0105ce jego politycznej przysz\u0142o\u015bci. Mo\u017ce to oznacza\u0107, \u017ce w KO odb\u0119d\u0105 si\u0119 niebawem prawybory, cho\u0107 zarz\u0105d, \u2026\n\nKomitety wyborcze musz\u0105 by\u0107 utworzone do po\u0142owy marca\n\nKomitet wyborczy kandydata na prezydenta mo\u017ce utworzy\u0107 co najmniej 15 obywateli maj\u0105cych prawa wyborcze. Konieczne s\u0105 do tego: pisemna zgoda kandydata na kandydowanie oraz na utworzenie jego komitetu. Od kandydat\u00f3w urodzonych przed 1 sierpnia 1972 r. wymagane jest ponadto o\u015bwiadczenie lustracyjne. Do zg\u0142oszenia musz\u0105 zosta\u0107 do\u0142\u0105czone podpisy tysi\u0105ca obywateli popieraj\u0105cych danego kandydata. Na utworzenie komitet\u00f3w wyborczych jest czas do 16 marca.\n\nW ci\u0105gu trzech dni PKW powinna wyda\u0107 postanowienie o przyj\u0119ciu zawiadomienia ws. utworzenia komitetu wyborczego (czyli na tzw. rejestracj\u0119 komitetu) lub da\u0107 pe\u0142nomocnikowi trzy dni na usuni\u0119cie wad zg\u0142oszenia. Dopiero po rejestracji komitetu przez Pa\u0144stwow\u0105 Komisj\u0119 Wyborcz\u0105, mo\u017ce on prowadzi\u0107 agitacj\u0119, a tak\u017ce pozyskiwa\u0107 i wydatkowa\u0107 \u015brodki przeznaczone na kampani\u0119.\n\nNatomiast do rejestracji kandydata w wyborach prezydenckich, konieczne jest przedstawienie minimum 100 tys. podpis\u00f3w obywateli wspieraj\u0105cych tak\u0105 kandydatur\u0119. Czas na ich zebranie ko\u0144czy si\u0119 26 marca. Najp\u00f3\u017aniej 20 kwietnia PKW musi wyda\u0107 obwieszczenie z list\u0105 kandydat\u00f3w.\n\nWybory 10 maja\n\nW zesz\u0142ym tygodniu marsza\u0142ek Sejmu El\u017cbieta Witek og\u0142osi\u0142a dat\u0119 wybor\u00f3w prezydenckich i w czwartek (6 lutego) ruszy\u0142a \u2013 ju\u017c formalnie \u2013 kampania wyborcza. Pierwsza tura wybor\u00f3w prezydenckich odb\u0119dzie si\u0119 10 maja. Je\u015bli tego dnia \u017caden z kandydat\u00f3w nie uzyska ponad po\u0142owy wa\u017cnie oddanych g\u0142os\u00f3w, to 24 maja odb\u0119dzie si\u0119 druga tura.\n\nMarsza\u0142ek Witek przyzna\u0142a, \u017ce d\u0142ugo zastanawia\u0142a si\u0119 nad dat\u0105. \u201cPierwotnie mia\u0142am na my\u015bli zupe\u0142nie inn\u0105 dat\u0119 \u2013 17 maja\u201d \u2013 ujawni\u0142a. Zmieni\u0142a zdanie, bo prosi\u0142a o to ambasada polska w Rzymie. \u201cTo mi rzeczywi\u015bcie umkn\u0119\u0142o wcze\u015bniej, kiedy na my\u015bl wpad\u0142a mi ta data 17., \u017ce w Watykanie b\u0119d\u0105 hucznie obchodzone uroczysto\u015bci zwi\u0105zane z setn\u0105 rocznic\u0105 urodzin Jana Paw\u0142a II. Tam b\u0119d\u0105 tysi\u0105ce pielgrzym\u00f3w, tak\u017ce z Polski\u201d \u2013 wyja\u015bni\u0142a Witek.\n\nMarsza\u0142ek Sejmu odpowiedzia\u0142a te\u017c opozycji, kt\u00f3ra zarzuca\u0142a jej zwlekanie z og\u0142oszeniem terminu wybor\u00f3w po to, \u017ceby da\u0107 przewag\u0119 prezydentowi Dudzie, kt\u00f3ry prowadzi\u0142 swoj\u0105 kampani\u0119 \u0142\u0105cz\u0105c j\u0105 ze sprawowaniem obowi\u0105zk\u00f3w g\u0142owy pa\u0144stwa. Podkre\u015bli\u0142a, \u017ce zmie\u015bci\u0142a si\u0119 w czasie, bo og\u0142osi\u0142a termin wybor\u00f3w na dzie\u0144 przed up\u0142ywem ostatecznego terminu.\n\nSz\u0142apka: Ruszamy, jeste\u015bmy pewni, \u017ce te wybory b\u0119d\u0105 wygrane\n\n\u201cRuszamy, jeste\u015bmy pewni, \u017ce te wybory b\u0119d\u0105 wygrane, pani marsza\u0142ek jest codziennie w r\u00f3\u017cnych miejscach w Polsce\u201d \u2013 przekonywa\u0142 w poniedzia\u0142ek (10 lutego) przed siedzib\u0105 PKW Adam Sz\u0142apka, rzecznik sztabu wyborczego Ma\u0142gorzaty Kidawy-B\u0142o\u0144skiej. Razem z pos\u0142ank\u0105 Aleksandr\u0105 Gajewsk\u0105 poinformowali, \u017ce w poniedzia\u0142ek z\u0142o\u017cone zosta\u0142y dokumenty konieczne do rejestracji komitetu wyborczego kandydatki PO. \u201dJeste\u015bmy gotowi, zmotywowani i chcemy zmiany w Pa\u0142acu Prezydenckim, wierzymy, \u017ce t\u0119 zmian\u0119 mo\u017ce przeprowadzi\u0107 w\u0142a\u015bnie Ma\u0142gorzata Kidawa-B\u0142o\u0144ska\u201d \u2013 powiedzia\u0142a Gajewska.\n\nPod wnioskiem o zarejestrowanie komitetu wyborczego z\u0142o\u017cono trzy tysi\u0105ce podpis\u00f3w (wymagane minimum wynosi tysi\u0105c). Ani Sz\u0142apka, ani Gajewska nie ujawnili, ile podpis\u00f3w pod kandydatur\u0105 Kidawy-B\u0142o\u0144skiej zamierzaj\u0105 zebra\u0107, wobec deklaracji prezydenta Andrzeja Dudy o milionie podpis\u00f3w pod jego kandydatur\u0105. \u201cMy si\u0119 \u015bcigamy na g\u0142osy wyborc\u00f3w, nie b\u0119dziemy si\u0119 \u015bciga\u0107 na list\u0119 zebranych podpis\u00f3w\u201d \u2013 zapewni\u0142 Sz\u0142apka. Przyzna\u0142 jednak, \u017ce do zbierania podpis\u00f3w chc\u0105 zaanga\u017cowa\u0107 jak najwi\u0119ksz\u0105 liczb\u0119 os\u00f3b.\n\nDwoje kandydat\u00f3w PO w prawyborach prezydenckich Wicemarsza\u0142ek Sejmu Ma\u0142gorzata Kidawa-B\u0142o\u0144ska i prezydent Poznania Jacek Ja\u015bkowiak, to dwoje kandydat\u00f3w Platformy Obywatelskiej w prawyborach prezydenckich, kt\u00f3rych w pi\u0105tek zatwierdzi\u0142 zarz\u0105d tego ugrupowania.\n\nHo\u0142ownia te\u017c z\u0142o\u017cy\u0142 dokumenty w PKW\n\nNiezale\u017cny kandydat Szymon Ho\u0142ownia wymagane dokumenty z\u0142o\u017cy\u0142 w PKW w poniedzia\u0142ek po po\u0142udniu. \u201cTo bardzo wa\u017cny dzie\u0144, ju\u017c na starcie kampanii pierwsza bardzo oficjalna czynno\u015b\u0107\u201d \u2013 powiedzia\u0142. Przyzna\u0142 przy tym, \u017ce do swojego komitetu wyborczego zaprosi\u0142 bliskie mu osoby.\n\n\u201cTo nie s\u0105 ludzie z pierwszych stron polityki. To s\u0105 lekarze, ludzie kultury, dzia\u0142acze spo\u0142eczni\u201d \u2013 wylicza\u0142. Na konferencji wymieni\u0142 m.in. europos\u0142ank\u0119 KE Janin\u0119 Ochojsk\u0105, za\u0142o\u017cycielk\u0119 Polskiej Akcji Humanitarnej, kt\u00f3r\u0105 \u2013 jak powiedzia\u0142 \u2013 \u201eniezwykle ceni\u201d.\n\n\u201cMoja wizja prezydentury opiera si\u0119 na czterech filarach: bezpiecze\u0144stwie narodowym, \u015brodowisku naturalnym, solidarnej Polsce oraz samorz\u0105dach i dzia\u0142alno\u015bci obywatelskiej\u201d \u2013 podkre\u015bli\u0142 w pi\u0105tek niezale\u017cny kandydat na prezydenta. Wczoraj zadeklarowa\u0142 natomiast, \u017ce \u201cprzede wszystkim przestrzega\u0142by konstytucji\u201d. Pytany w TVN24 czym r\u00f3\u017cni\u0142by si\u0119 od obecnego prezydenta Ho\u0142ownia doda\u0142, \u017ce \u201e\u017caden wywodz\u0105cy si\u0119 z partii prezydent nie b\u0119dzie w stanie rozwi\u0105za\u0107 realnych problem\u00f3w, kt\u00f3re mamy\u201d. \u201cZakleszczyli\u015bmy si\u0119 w takiej polsko-polskiej wojnie. Trzeba to odblokowa\u0107 poprzez doprowadzenie do sytuacji, w kt\u00f3rej strony znowu b\u0119d\u0105 ze sob\u0105 rozmawia\u0107\u201d \u2013 o\u015bwiadczy\u0142 kandydat na prezydenta zastrzegaj\u0105c, \u017ce nie b\u0119dzie to proste.\n\nNawi\u0105zuj\u0105c do sporu wok\u00f3\u0142 wymiaru sprawiedliwo\u015bci Ho\u0142ownia podkre\u015bli\u0142, \u017ce jego rozwi\u0105zanie wymaga decyzji politycznej. \u201cNie ma innej drogi ni\u017c polityczna. Musi si\u0119 zmieni\u0107 prezydent\u201d \u2013 uzna\u0142. Opowiedzia\u0142 si\u0119 tak\u017ce za debat\u0105 ws. stosowania metody in vitro i zachowaniem obecnych regulacji dotycz\u0105cych aborcji.\n\nHo\u0142ownia kolejnym kandydatem na prezydenta Polski Sw\u00f3j start w wy\u015bcigu do prezydenckiego fotela og\u0142osi\u0142 wczoraj kolejny kandydat: Szymon Ho\u0142ownia. Bezpartyjny dziennikarz, publicysta i pisarz swoj\u0105 decyzj\u0119 og\u0142osi\u0142 w Gda\u0144sku. W ten spos\u00f3b na nieco wi\u0119cej ni\u017c p\u00f3\u0142 roku przed wyborami pewnych jest trzech kandydat\u00f3w: obecny prezydent kandydat \u2026\n\nKosiniak-Kamysz \u201cnie odpu\u015bci\u201d reformy s\u0142u\u017cby zdrowia\n\nR\u00f3wnie\u017c w poniedzia\u0142ek PKW zarejestrowa\u0142a komitety wyborcze W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Zawiadomienia o utworzeniu ich komitet\u00f3w wyborczych wp\u0142yn\u0119\u0142y do PKW ju\u017c w pi\u0105tek.\n\nKandydat PSL, kt\u00f3ry z zawodu jest lekarzem, zapowiedzia\u0142 w niedziel\u0119 (9 lutego), \u017ce je\u015bli zostanie prezydentem, to \u201cnie odpu\u015bci\u201d kwestii reformy s\u0142u\u017cby zdrowia. \u201cDaj\u0119 nadziej\u0119 na reform\u0119 s\u0142u\u017cby zdrowia i m\u00f3wi\u0119 o tym wprost: to b\u0119dzie dla mnie zadanie numer jeden jako lekarza, jako polityka i jako pacjenta\u201d \u2013 powiedzia\u0142 w TVN24. Kosiniak-Kamysz doda\u0142, \u017ce zaanga\u017cuje \u201cwszystkie si\u0142y polityczne\u201d i nie b\u0119dzie my\u015bla\u0142 o drugiej kadencji\u201d. \u201cDlaczego nikt nie ryzykuje reformy zdrowia? Bo boi si\u0119, \u017ce przegra kolejne wybory. To ja m\u00f3wi\u0119 wprost: nie b\u0119d\u0119 kalkulowa\u0142\u201d \u2013 zapewni\u0142.\n\nKosiniak-Kamysz odni\u00f3s\u0142 si\u0119 tak\u017ce do 13. emerytury. W czwartek Senat wni\u00f3s\u0142 poprawki do ustawy o dodatkowym rocznym \u015bwiadczeniu pieni\u0119\u017cnym dla emeryt\u00f3w i rencist\u00f3w. Jedna z nich przewiduje wykre\u015blenie zapis\u00f3w wskazuj\u0105cych, \u017ce \u201etrzynastki\u201d b\u0119d\u0105 wyp\u0142acane z Funduszu Solidarno\u015bciowego. Kandydat PSL na prezydenta t\u0142umaczy\u0142, \u017ce senatorowie nie chcieli zabiera\u0107 pieni\u0119dzy przeznaczonych dla os\u00f3b niepe\u0142nosprawnych. \u201cNie mo\u017cna niepe\u0142nosprawnym zabiera\u0107, \u017ceby da\u0107 emerytom, bo to jest okrucie\u0144stwo\u201d \u2013 oceni\u0142 Kosiniak-Kamysz. Jego zdaniem du\u017co lepszym rozwi\u0105zaniem ni\u017c 13. emerytura \u201czale\u017cna od woli prezesa, by\u0142aby emerytura bez podatku. \u201cI to jest projekt, kt\u00f3ry ju\u017c z\u0142o\u017cyli\u015bmy jako obywatelski. Wywalcz\u0119 go w ko\u0144cu\u201d \u2013 zapewni\u0142.\n\nPrezes PSL odni\u00f3s\u0142 si\u0119 r\u00f3wnie\u017c do sytuacji w polskim s\u0105downictwie. Jego zdaniem, obecny rz\u0105d \u201cnie przeprowadzi\u0142 \u017cadnej reformy, tylko upolitycznia wymiar sprawiedliwo\u015bci, kt\u00f3ry zagrozi bezpiecze\u0144stwu prawnemu, bezpiecze\u0144stwu sprawiedliwo\u015bci, zablokuje rozw\u00f3j Polski\u201d. \u201cJa oczekuj\u0119 dyscypliny od s\u0119dzi\u00f3w, ale w rzetelno\u015bci i sprawno\u015bci prowadzenia proces\u00f3w, a nie b\u0119d\u0119 ich dyscyplinowa\u0142 za to, \u017ce maj\u0105 zdolno\u015b\u0107 rozumowania\u201d \u2013 o\u015bwiadczy\u0142.\n\nKosiniak-Kamysz zapewni\u0142 tak\u017ce, \u017ce je\u015bli zostanie prezydentem, to tak samo b\u0119dzie szanowa\u0142 tych, kt\u00f3rzy na niego zag\u0142osowali, jak i tych, kt\u00f3rzy tego nie zrobi\u0105. \u201cTak samo b\u0119d\u0119 dba\u0142 o wyborc\u0119 PiS-u, Platformy, innych ugrupowa\u0144. B\u0119d\u0119 dla wszystkich i b\u0119d\u0119 ws\u0142uchiwa\u0142 si\u0119 w g\u0142os wszystkich. To jest kluczowe, \u017ceby od siebie zacz\u0105\u0107. Je\u017celi prezydent zacznie od siebie i poka\u017ce swoim autorytetem, \u017ce to jest mo\u017cliwe, to si\u0119 przeniesie wsz\u0119dzie\u201d \u2013 przewiduje lider ludowc\u00f3w.\n\nKto zostanie prezydentem Polski? Kto obok Andrzeja Dudy b\u0119dzie ubiega\u0142 si\u0119 o urz\u0105d prezydenta RP? I dlaczego opozycja nie wystawi wsp\u00f3lnego kandydata? Najwi\u0119ksza niewiadoma prekampanii prezydenckiej zosta\u0142a rozwi\u0105zana. Donald Tusk nie stanie w szranki w rywalizacji o urz\u0105d prezydenta. Jednak polityka nie znosi pr\u00f3\u017cni. Decyzja przewodnicz\u0105cego \u2026\n\nBosak: Konfederacja rozpoczyna kontrrewolucj\u0119\n\n\u201eKonfederacja jest si\u0142\u0105, kt\u00f3ra dzi\u015b rozpoczyna kontrrewolucj\u0119\u201d \u2013 o\u015bwiadczy\u0142 kandydat Konfederacji Wolno\u015b\u0107 i Niepodleg\u0142o\u015b\u0107 inauguruj\u0105c w pi\u0105tek swoj\u0105 kampani\u0119 wyborcz\u0105. Krzysztof Bosak zwr\u00f3ci\u0142 przy tym uwag\u0119, \u017ce Konfederacja jest \u201esi\u0142\u0105 po\u0142\u0105czonych konserwatyst\u00f3w, nurt\u00f3w wolno\u015bciowych, narodowych, tradycjonalistycznych, monarchistycznych, niezale\u017cnych grup spo\u0142ecznych\u201d.\n\nPrzedstawiaj\u0105c warto\u015bci, do kt\u00f3rych zamierza przekonywa\u0107 \u201emiliony Polak\u00f3w\u201d, Bosak wskaza\u0142 przede wszystkim na \u201ewielki szacunek i wielkie przywi\u0105zanie do suwerenno\u015bci\u201d Polski, w tym przeciwdzia\u0142anie \u201edalszemu uszczuplaniu suwerenno\u015bci\u201d przez instytucje UE, kt\u00f3re \u2013 jak oceni\u0142 \u2013 \u201emaj\u0105 sta\u0142\u0105 tendencj\u0119 do rozszerzania swoich kompetencji\u201d. Odnosz\u0105c si\u0119 natomiast do zarzut\u00f3w Brukseli dotycz\u0105cych nieprzestrzegania zasad praworz\u0105dno\u015bci w Polsce, Bosak powiedzia\u0142, \u017ce na podstawie \u201enik\u0142ych podstaw traktatowych, zaczyna nam si\u0119 z zagranicy narzuca\u0107 ju\u017c nie tylko to, jakie warto\u015bci mamy wyznawa\u0107, ale \u2013 co wi\u0119cej \u2013 jakie instytucje powo\u0142ane ustaw\u0105 pa\u0144stwa polskiego istniej\u0105, a jakie nie istniej\u0105\u201d.\n\nWiceprezes Ruchu Narodowego m\u00f3wi\u0142 te\u017c o potrzebie utrzymania \u201esuwerenno\u015bci walutowej\u201d kraju i o polityce obronnej. Zapowiedzia\u0142, \u017ce b\u0119dzie zwraca\u0142 uwag\u0119 m.in. na \u201emorale \u017co\u0142nierzy\u201d i obron\u0119 terytorialn\u0105 oraz przypomnia\u0142, \u017ce Konfederacja opowiada si\u0119 za powszechnym dost\u0119pem do broni. Jako jego kolejne wa\u017cne zadanie wymieni\u0142 \u201esi\u0142\u0119 gospodarcz\u0105\u201d Polski i \u201etrosk\u0119 o przedsi\u0119biorc\u00f3w\u201d i wolno\u015b\u0107 gospodarcz\u0105.\n\nS\u0105downictwo w ocenie Bosaka \u201ele\u017cy\u201d, ale zapowiedzia\u0142, \u017ce nie b\u0119dzie opowiada\u0142 si\u0119 po \u017cadnej ze stron obecnego sporu, bo \u017cadna z nich nie ma racji ani dobrej woli. W\u015br\u00f3d kolejnych zada\u0144 prezydenta kandydat Konfederacji wymieni\u0142 \u201eracjonalny, zdrowy model ekologii\u201d, co \u2013 jego zdaniem \u2013 wyklucza niekt\u00f3re \u201elewackie pomys\u0142y\u201d, jak np. przenoszenie cz\u0119\u015bci produkcji z Europy do np. Azji. Wiceprezes Ruchu Narodowego opowiedzia\u0142 si\u0119 tak\u017ce za \u201ezdrowym \u017cyciem\u201d i oddaniem pacjentom mo\u017cliwo\u015bci zarz\u0105dzania pieni\u0119dzmi, jakie przeznaczaj\u0105 na ochron\u0119 zdrowia.\n\nJakiej Europy chc\u0105 polscy politycy? \u2013 odpowiadaj\u0105 Rados\u0142aw Sikorski, Konstanty Radziwi\u0142\u0142, Adrian Zandberg, Robert Gwiazdowski, Maciej Gdula, W\u0142adys\u0142aw T. Bartoszewski, Krzysztof Bosak \u201eCzy przysz\u0142o\u015b\u0107 Europy jest zagro\u017cona?\u201d \u2013 pod takim has\u0142em odby\u0142a si\u0119 na Uniwersytecie Warszawskim Wielka Debata Wyborcza portalu EURACTIV.pl. Kandydaci reprezentuj\u0105cy og\u00f3lnopolskie komitety wyborcze dyskutowali nie tylko o swoich programach, ale tak\u017ce o wizjach tego jak powinna wygl\u0105da\u0107 zjednoczona Europa.\n\n\n\nEuropa \u2026\n\nPiotrowski w kontrze do Dudy\n\n\u201cW odpowiedzi na oczekiwania wielu os\u00f3b i \u015brodowisk katolickich oraz narodowych uprzejmie informuj\u0119, \u017ce b\u0119d\u0119 kandydowa\u0142 na urz\u0105d Prezydenta RP\u201d \u2013 o\u015bwiadczy\u0142 w sobot\u0119 (8 lutego) Miros\u0142aw Piotrowski. Sw\u00f3j start w tych wyborach zapowiada\u0142 jednak ju\u017c wcze\u015bniej. Ju\u017c w grudniu zesz\u0142ego roku z apelem o kandydowanie zwr\u00f3cili si\u0119 do niego bowiem cz\u0142onkowie partii \u201eRuch Prawdziwa Europa \u2013 Europa Christi\u201d, kt\u00f3rej jest prezesem. W jego ocenie za\u0142o\u017cone przez niego pod koniec 2018 r. ugrupowanie jest naprawd\u0119 jedyn\u0105 katolick\u0105, chrze\u015bcija\u0144sk\u0105 i prawicow\u0105 parti\u0105 polityczn\u0105 w Polsce.\n\nPiotrowski nie kryje, \u017ce w kampanii wyborczej liczy na wsparcie Tadeusza Rydzyka (za\u0142o\u017cyciela i dyrektora rozg\u0142o\u015bni Radio Maryja oraz Telewizji Trwam) i deklaruje, \u017ce chce reprezentowa\u0107 \u015brodowisko katolicko-narodowe rozczarowane rz\u0105dami obecnego prezydenta. W sobot\u0119 zapowiedzia\u0142, \u017ce wkr\u00f3tce przedstawi sw\u00f3j sztab wyborczy, natomiast program wyborczy ma przedstawi\u0107 ju\u017c w tym tygodniu.\n\n53-letni Piotrowski jest profesorem nadzwyczajnym Katolickiego Uniwersytetu Lubelskiego. Przez trzy kadencje zasiada\u0142 w Parlamencie Europejskim, a w zesz\u0142ym roku chcia\u0142 kandydowa\u0107 w wyborach parlamentarnych. Komisja wyborcza zakwestionowa\u0142a jednak cz\u0119\u015b\u0107 zebranych przez jego komitet podpis\u00f3w.\n\nRuch Prawdziwa Europa przygotowuje listy wyborcze do PE Ruch Prawdziwa Europa \u2013 Europa Christi zosta\u0142 wpisany do ewidencji partii politycznych, a szef tego ugrupowania \u2013 zwi\u0105zany z dyrektorem Radia Maryja o. Tadeuszem Rydzykiem europose\u0142 PiS Miros\u0142aw Piotrowski zapowiedzia\u0142 szybkie decyzje ws. list wyborczych do Parlamentu Europejskiego.\n\nSonda\u017ce: Pierwsz\u0105 tur\u0119 wygrywa Duda, druga ju\u017c mniej pewna\n\nPrezydent Andrzej Duda uzyska\u0142 43,7 proc. poparcia (-0,3 pkt proc.), a Ma\u0142gorzata Kidawa-B\u0142o\u0144ska 29,2 proc. (+5,9 pkt proc.) w lutowym sonda\u017cu dotycz\u0105cym wybor\u00f3w prezydenckich przeprowadzonym przez IBRiS dla \u201eRzeczpospolitej\u201d i opublikowanym we wczorajszym wydaniu dziennika.\n\nNa trzecim miejscu znalaz\u0142 si\u0119 Szymon Ho\u0142ownia (niezale\u017cny) uzyskuj\u0105c 8,1 proc. poparcia (+2,4 pkt proc.), a za nim Robert Biedro\u0144 (Lewica) \u2013 6,9 proc. (+0,3 pkt proc.). Kolejne miejsce zaj\u0105\u0142 W\u0142adys\u0142aw Kosiniak-Kamysz (PSL) \u2013 4 proc. (-3 pkt proc.), a nast\u0119pne Krzysztof Bosak (Konfederacja) \u2013 3,8 proc. (-1,3 pkt proc.).\n\nW ewentualnej II turze wybor\u00f3w prezydenckich, zar\u00f3wno w starciu z Ma\u0142gorzat\u0105 Kidaw\u0105-B\u0142o\u0144sk\u0105, jak i Robertem Biedroniem, wygrywa urz\u0119duj\u0105cy prezydent, zyskuj\u0105c poparcie ok. po\u0142owy (ok. 50 proc.) badanych. \u201eI tylko \u2013 paradoksalnie \u2013 w jednym wariancie ma mniej ni\u017c po\u0142ow\u0119 g\u0142os\u00f3w \u2013 w starciu z W\u0142adys\u0142awem Kosiniakiem-Kamyszem (49,6 proc. do 45,3 proc.)\u201d \u2013 zwraca uwag\u0119 \u201eRz\u201d. \u201cGra jest otwarta\u201d \u2013 ocenia szef IBRiS Marcin Duma. \u201cPrzewaga Dudy w parach II tury jest faktem, ale to wyniki tylko nieznacznie powy\u017cej 50 proc. (w przypadku starcia z Kidaw\u0105-B\u0142o\u0144sk\u0105 i Biedroniem). To jeszcze nie jest rozstrzygni\u0119cie\u201d \u2013 doda\u0142.\n\nNatomiast w sonda\u017cu przeprowadzonym pod koniec zesz\u0142ego miesi\u0105ca przez Kantar dla \u201eFakt\u00f3w\u201d TVN i TVN24, 44 procent ankietowanych zadeklarowa\u0142o poparcie dla ubiegaj\u0105cego si\u0119 o reelekcj\u0119 Andrzeja Dudy. Na drug\u0105 Ma\u0142gorzat\u0119 Kidaw\u0119-B\u0142o\u0144sk\u0105 (PO) g\u0142osowa\u0142aby niespe\u0142na jedna czwarta (24 proc.) badanych. Kandydata niezale\u017cnego Szymona Ho\u0142owni\u0119 wskaza\u0142o dziewi\u0119\u0107 procent badanych, a Roberta Biedronia (Lewica) \u2013 osiem procent. Zamiar wsparcia kandydatury W\u0142adys\u0142awa Kosiniaka-Kamysza (PSL) zadeklarowa\u0142o cztery procent respondent\u00f3w, a Krzysztofa Bosaka (Konfederacja) \u2013 trzy procent.\n\nGdyby natomiast dosz\u0142o do drugiej tury i spotkaliby si\u0119 w niej Andrzej Duda oraz Ma\u0142gorzata Kidawa-B\u0142o\u0144ska, to 54 procent badanych sw\u00f3j g\u0142os odda\u0142oby na obecnego prezydenta, a 42 procent \u2013 na wicemarsza\u0142ek Sejmu.", "keywords": [], "meta_keywords": [""], "tags": ["PKW", "I tura 10 maja", "Krzysztof Bosak", "El\u017cbieta Witek", "Ma\u0142gorzata Kidawa-B\u0142o\u0144ska", "Szymon Ho\u0142ownia", "wybory prezydenckie w Polsce 2020", "rejestracja", "Aleksandra Gajewska", "Kantar", "Marcin Duma", "W\u0142adys\u0142aw Kosiniak-Kamysz", "komitety wyborcze", "sonda\u017c", "Andrzej Duda", "Miros\u0142aw Piotrowski", "IBRIS", "Adam Sz\u0142apka", "Tadeusz Rydzyk", "II tura 24 maja", "Robert Biedro\u0144"], "authors": [], "publish_date": "Tue Feb 11 06:43:32 2020", "summary": "", "article_html": "", "meta_description": "Pa\u0144stwowa Komisja Wyborcza zarejestrowa\u0142a wczoraj dwa pierwsze komitety wyborcze: W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Tego samego dnia do PKW trafi\u0142y dokumenty konieczne do rejestracji kolejnych komitet\u00f3w: Ma\u0142gorzaty Kidawy-B\u0142o\u0144skiej (PO)i\u00a0 kandydata niezale\u017cnego Szymona Ho\u0142owni.", "meta_lang": "pl", "meta_favicon": "https://www.euractiv.pl/wp-content/themes/euractiv_pl/favicon.ico", "meta_data": {"viewport": "width=device-width", "generator": "WordPress 5.2.2", "robots": "max-snippet:160, max-image-preview:large", "googlebot-news": "max-snippet:160, max-image-preview:large", "googlebot": "max-snippet:160, max-image-preview:large", "description": "Pa\u0144stwowa Komisja Wyborcza zarejestrowa\u0142a wczoraj dwa pierwsze komitety wyborcze: W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Tego samego dnia do PKW trafi\u0142y dokumenty konieczne do rejestracji kolejnych komitet\u00f3w: Ma\u0142gorzaty Kidawy-B\u0142o\u0144skiej (PO)i\u00a0 kandydata niezale\u017cnego Szymona Ho\u0142owni.", "twitter": {"card": "summary_large_image", "site": "@EurActivPoland", "title": "Ruszy\u0142a kampania prezydencka w Polsce", "description": "Pa\u0144stwowa Komisja Wyborcza zarejestrowa\u0142a wczoraj dwa pierwsze komitety wyborcze: W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Tego samego dnia do PKW trafi\u0142y dokumenty konieczne do rejestracji kolejnych komitet\u00f3w: Ma\u0142gorzaty Kidawy-B\u0142o\u0144skiej (PO)i\u00a0 kandydata niezale\u017cnego Szymona Ho\u0142owni.", "image": "https://www.euractiv.pl/wp-content/uploads/sites/6/2019/08/Kodeks-wyborczy-\u017ar\u00f3d\u0142o-facebook-PKW-800x450.jpg"}, "og": {"title": "Ruszy\u0142a kampania prezydencka w Polsce", "url": "https://www.euractiv.pl/section/demokracja/news/ruszyla-kampania-prezydencka-w-polsce/", "type": "article", "site_name": "www.euractiv.pl", "image": {"identifier": "https://www.euractiv.pl/wp-content/uploads/sites/6/2019/08/Kodeks-wyborczy-\u017ar\u00f3d\u0142o-facebook-PKW-800x450.jpg", "alt": "https://www.euractiv.pl/section/demokracja/news/ruszyla-kampania-prezydencka-w-polsce/"}, "description": "Pa\u0144stwowa Komisja Wyborcza zarejestrowa\u0142a wczoraj dwa pierwsze komitety wyborcze: W\u0142adys\u0142awa Kosiniaka-Kamysza (PSL) i Krzysztofa Bosaka (Konfederacja). Tego samego dnia do PKW trafi\u0142y dokumenty konieczne do rejestracji kolejnych komitet\u00f3w: Ma\u0142gorzaty Kidawy-B\u0142o\u0144skiej (PO)i\u00a0 kandydata niezale\u017cnego Szymona Ho\u0142owni."}, "article": {"published_time": "2020-02-11 06:43:32", "author": "Barbara Bodalska", "section": "Demokracja", "tag": "wybory prezydenckie w Polsce 2020"}, "msapplication-TileImage": "https://www.euractiv.pl/wp-content/uploads/sites/6/2017/03/cropped-ea_favicon_32x32-270x270.png"}, "canonical_link": "https://www.euractiv.pl/section/demokracja/news/ruszyla-kampania-prezydencka-w-polsce/"}