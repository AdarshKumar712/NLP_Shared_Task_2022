{"source_url": "https://web.archive.org", "url": "https://web.archive.org/web/20220303043930id_/https://www.haberler.com/sudan-da-iktidar-ortaklarindan-anlasmazliklari-13223631-haberi/", "title": "Sudan'da iktidar ortaklar\u0131ndan anla\u015fmazl\u0131klar\u0131 durdurma karar\u0131", "top_image": "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "meta_img": "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png"], "movies": [], "text": "Sudan'da iktidar\u0131n \u00fc\u00e7l\u00fc mekanizmas\u0131n\u0131 olu\u015fturan Egemenlik Konseyi, h\u00fck\u00fcmet ve sivil koalisyon \u00d6zg\u00fcrl\u00fck ve De\u011fi\u015fim Bildirgesi G\u00fc\u00e7leri (\u00d6DBG), aralar\u0131ndaki anla\u015fmazl\u0131klar\u0131 sona erdirme ve bas\u0131na yans\u0131tmama karar\u0131 ald\u0131.\n\nSudan'daki ge\u00e7i\u015f d\u00f6nemine \u00f6zel Ortak Medya Mekanizmas\u0131ndan yap\u0131lan a\u00e7\u0131klamada, \"Ge\u00e7i\u015f d\u00f6neminin ortaklar\u0131, anla\u015fmazl\u0131klar\u0131n sona erdirilmesi ve ihtilafl\u0131 konular\u0131n bas\u0131na yans\u0131t\u0131lmamas\u0131 konusunda anla\u015ft\u0131.\" ifadesi kullan\u0131ld\u0131.\n\nA\u00e7\u0131klamada, \u00fc\u00e7 taraf\u0131n da ge\u00e7i\u015f d\u00f6neminin g\u00f6revlerini tamamlama konusunda birlikte \u00e7al\u0131\u015fma niyetini vurgulad\u0131\u011f\u0131 belirtildi.\n\nD\u00fcn Egemenlik Konseyinden yap\u0131lan a\u00e7\u0131klamada, iktidar ortaklar\u0131yla yap\u0131lan toplant\u0131da Sa\u011fl\u0131k Bakan\u0131n\u0131n g\u00f6revden al\u0131nmas\u0131 konusunda fikir birli\u011fine var\u0131ld\u0131\u011f\u0131 ifade edilmi\u015f ancak gerek h\u00fck\u00fcmet gerekse \u00d6DBG ayr\u0131 ayr\u0131 yapt\u0131klar\u0131 a\u00e7\u0131klamalar ile bakan\u0131n g\u00f6revinden al\u0131nmas\u0131 i\u00e7in bir tavsiyede bulunmad\u0131klar\u0131n\u0131, bir anla\u015fman\u0131n da s\u00f6z konusu olmad\u0131\u011f\u0131n\u0131 bildirmi\u015flerdi.\n\nSudan'da 30 y\u0131ll\u0131k \u00d6mer el-Be\u015fir iktidar\u0131n\u0131n askeri darbeyle devrilmesinin ard\u0131ndan 21 A\u011fustos 2019'da 39 ay s\u00fcrecek asker-sivil ortak ge\u00e7ici y\u00f6netimi ba\u015flam\u0131\u015ft\u0131.\n\n\u0130ktidar\u0131n \u00fc\u00e7l\u00fc mekanizmas\u0131n\u0131 ordu, sivil h\u00fck\u00fcmet ve h\u00fck\u00fcmetin siyasi referans\u0131 \u00d6DBG olu\u015fturuyor. \u00dclkede silahl\u0131 gruplarla nihai bar\u0131\u015f\u0131n sa\u011flanmas\u0131, yasama meclisinin kurulmas\u0131n\u0131n ard\u0131ndan se\u00e7imlerle iktidar\u0131n tamamen sivillere ge\u00e7ece\u011fi bir y\u00f6netim hedefleniyor.\n\nAA - G\u00fcncel", "keywords": [], "meta_keywords": ["H\u00fck\u00fcmet", "Asker", "Sudan", "G\u00fcncel"], "tags": [], "authors": [], "publish_date": "Fri May 15 00:00:00 2020", "summary": "", "article_html": "", "meta_description": "Sudan\u2019da iktidar\u0131n \u00fc\u00e7l\u00fc mekanizmas\u0131n\u0131 olu\u015fturan Egemenlik Konseyi, h\u00fck\u00fcmet ve sivil koalisyon \u00d6zg\u00fcrl\u00fck ve De\u011fi\u015fim Bildirgesi G\u00fc\u00e7leri \u00d6DBG, aralar\u0131ndaki anla\u015fmazl\u0131klar\u0131 sona erdirme ve bas\u0131na yans\u0131tmama karar\u0131 ald\u0131.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "description": "Sudan\u2019da iktidar\u0131n \u00fc\u00e7l\u00fc mekanizmas\u0131n\u0131 olu\u015fturan Egemenlik Konseyi, h\u00fck\u00fcmet ve sivil koalisyon \u00d6zg\u00fcrl\u00fck ve De\u011fi\u015fim Bildirgesi G\u00fc\u00e7leri \u00d6DBG, aralar\u0131ndaki anla\u015fmazl\u0131klar\u0131 sona erdirme ve bas\u0131na yans\u0131tmama karar\u0131 ald\u0131.", "keywords": "H\u00fck\u00fcmet,Asker,Sudan,G\u00fcncel", "news_keywords": "H\u00fck\u00fcmet,Asker,Sudan,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-05-15T00:00:00+03:00", "dateModified": "2020-05-15T00:00:00+03:00", "datePublished": "2020-05-15T00:00:00+03:00", "dateupdated": "2020-05-15T00:00:00+03:00", "og": {"url": "https://www.haberler.com/sudan-da-iktidar-ortaklarindan-anlasmazliklari-13223631-haberi/", "site_name": "Haberler", "locale": "tr_TR", "type": "article", "title": "Sudan'da iktidar ortaklar\u0131ndan anla\u015fmazl\u0131klar\u0131 durdurma karar\u0131", "description": "Sudan\u2019da iktidar\u0131n \u00fc\u00e7l\u00fc mekanizmas\u0131n\u0131 olu\u015fturan Egemenlik Konseyi, h\u00fck\u00fcmet ve sivil koalisyon \u00d6zg\u00fcrl\u00fck ve De\u011fi\u015fim Bildirgesi G\u00fc\u00e7leri \u00d6DBG, aralar\u0131ndaki anla\u015fmazl\u0131klar\u0131 sona erdirme ve bas\u0131na yans\u0131tmama karar\u0131 ald\u0131.", "image": {"identifier": "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "alt": "Sudan'da iktidar ortaklar\u0131ndan anla\u015fmazl\u0131klar\u0131 durdurma karar\u0131", "secure_url": "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "H\u00fck\u00fcmet,Asker,Sudan,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-05-15T00:00:00+03:00", "modified_time": "2020-05-15T00:00:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Sudan'da iktidar ortaklar\u0131ndan anla\u015fmazl\u0131klar\u0131 durdurma karar\u0131", "description": "Sudan\u2019da iktidar\u0131n \u00fc\u00e7l\u00fc mekanizmas\u0131n\u0131 olu\u015fturan Egemenlik Konseyi, h\u00fck\u00fcmet ve sivil koalisyon \u00d6zg\u00fcrl\u00fck ve De\u011fi\u015fim Bildirgesi G\u00fc\u00e7leri (\u00d6DBG), aralar\u0131ndaki anla\u015fmazl\u0131klar\u0131 sona erdirme ve bas\u0131na yans\u0131tmama karar\u0131 ald\u0131.", "image": "https://foto.haberler.com/haber/2020/05/15/sudan-da-iktidar-ortaklarindan-anlasmazliklar-13223631_local.jpg", "url": "https://www.haberler.com/sudan-da-iktidar-ortaklarindan-anlasmazliklari-13223631-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/sudan-da-iktidar-ortaklarindan-anlasmazliklari-13223631-haberi/"}