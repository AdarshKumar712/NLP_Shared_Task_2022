{"source_url": "https://www.polsatnews.pl", "url": "https://www.polsatnews.pl/wiadomosc/2020-01-04/jechal-jakby-chcial-zniknac-a-w-domu-hurtownia-narkotykow-na-wlasny-uzytek/", "title": "Jecha\u0142 jakby chcia\u0142 \"znikn\u0105\u0107\", a w domu \"hurtownia\" narkotyk\u00f3w. \"Na w\u0142asny u\u017cytek\"", "top_image": "https://r.dcs.redcdn.pl/http/o2/redefine/cp/jg/jg2braf3w12xg9mtwewcsjucvc7tyb89.jpg", "meta_img": "https://r.dcs.redcdn.pl/http/o2/redefine/cp/jg/jg2braf3w12xg9mtwewcsjucvc7tyb89.jpg", "images": ["https://r.dcs.redcdn.pl/http/o2/redefine/cp/jg/jg2braf3w12xg9mtwewcsjucvc7tyb89.jpg", "https://r.dcs.redcdn.pl/http/o2/redefine/cp/b8/b8gxyqmzap4msisdv3z1nv6s11on76h1.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/ky/kyvo4ip3um426k7rv7dacfijhq5q2kav.jpg"], "movies": [], "text": "Sto\u0142eczni policjanci zatrzymali w Nowy Rok renault jad\u0105ce ul. Polinezyjsk\u0105 na warszawskim Ursynowie. Mundurowi uznali, \u017ce kierowca zachowywa\u0142 si\u0119 dziwnie. Na widok patrolu stan\u0105\u0142. Potem bardzo powoli ruszy\u0142. Po przeszukaniu auta i mieszkania 38-latka okaza\u0142o si\u0119, \u017ce mia\u0142 wiele do ukrycia.\n\nFunkcjonariusze zauwa\u017cyli wykonuj\u0105ce dziwne manewry renault o godz. 1:40 w nocy w Nowy Rok na ul. Polinezyjskiej na warszawskim Ursynowie. M\u0119\u017cczyzna, kt\u00f3ry kierowa\u0142 autem najpierw zatrzyma\u0142 samoch\u00f3d, a p\u00f3\u017aniej poma\u0142u ruszy\u0142.\n\nJecha\u0142, jakby chcia\u0142 \"znikn\u0105\u0107\"\n\nPolicjanci uznali, \u017ce wygl\u0105da\u0142o to tak, jakby chcia\u0142 unikn\u0105\u0107 kontaktu z mundurowymi.\n\nW trakcie kontroli okaza\u0142o si\u0119, \u017ce siedz\u0105cy za kierownic\u0105 38-latek wykazuje objawy dzia\u0142ania \u015brodk\u00f3w odurzaj\u0105cych. Badanie narkotesterem potwierdzi\u0142o podejrzenia.\n\nPodczas przeszukania pojazdu wywiadowcy znale\u017ali oko\u0142o 200 gram\u00f3w nielegalnego suszu marihuany, 30 tabletek \u015brodk\u00f3w psychotropowych, oko\u0142o 9 gram\u00f3w amfetaminy i podobn\u0105 ilo\u015b\u0107 haszyszu. Maj\u0105c uzasadnione podejrzenie, \u017ce m\u0119\u017cczyzna mo\u017ce mie\u0107 \u015brodki psychoaktywne r\u00f3wnie\u017c w mieszkaniu, policjanci postanowili to sprawdzi\u0107 - poinformowa\u0142 asp. szt. Robert Koniuszy, oficer prasowy Komendy Rejonowej Policji Warszawa II.\n\nMagazyn narkotyk\u00f3w w mieszkaniu\n\nW lokalu policjanci w r\u00f3\u017cnych miejscach znale\u017ali oko\u0142o 11,5 kg marihuany, ponad kilogram suszonych grzybk\u00f3w halucynogennych, oko\u0142o 600 gram\u00f3w amfetaminy i prawie 1,2 kg haszyszu. W sumie oko\u0142o 14,5 kilograma narkotyk\u00f3w trafi\u0142o do depozytu. M\u0119\u017cczyzna zosta\u0142 zatrzymany.\n\n\n\nM\u0119\u017cczyzna us\u0142ysza\u0142 zarzuty posiadania znacznych ilo\u015bci \u015brodk\u00f3w psychoaktywnych. W trakcie przes\u0142uchania t\u0142umaczy\u0142 si\u0119, \u017ce posiada\u0142 je \"na w\u0142asny u\u017cytek\".\n\nNa wniosek policjant\u00f3w i prokuratora s\u0105d zastosowa\u0142 wobec niego trzymiesi\u0119czny tymczasowy areszt. Zatrzymanemu grozi kara do 10 lat wi\u0119zienia.\n\nWIDEO - \"Na maksa by\u0142em celebryt\u0105 i stoczy\u0142em si\u0119 na maksa\". Figurski w \"Skandalistach\" Twoja przegl\u0105darka nie wspiera odtwarzacza wideo...\n\nhlk/ polsatnews.pl", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Hlk"], "publish_date": "Sat Jan  4 00:00:00 2020", "summary": "", "article_html": "", "meta_description": "Sto\u0142eczni policjanci zatrzymali w Nowy Rok renault jad\u0105ce ul. Polinezyjsk\u0105 na warszawskim Ursynowie. Mundurowi uznali, \u017ce kierowca zachowywa\u0142 si\u0119 dziwnie. Na widok patrolu stan\u0105\u0142. Potem bardzo powoli ruszy\u0142. Po przeszukaniu auta i mieszkania 38-latka okaza\u0142o si\u0119, \u017ce mia\u0142 wiele do ukrycia.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Sto\u0142eczni policjanci zatrzymali w Nowy Rok renault jad\u0105ce ul. Polinezyjsk\u0105 na warszawskim Ursynowie. Mundurowi uznali, \u017ce kierowca zachowywa\u0142 si\u0119 dziwnie. Na widok patrolu stan\u0105\u0142. Potem bardzo powoli ruszy\u0142. Po przeszukaniu auta i mieszkania 38-latka okaza\u0142o si\u0119, \u017ce mia\u0142 wiele do ukrycia.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-01-04/jechal-jakby-chcial-zniknac-a-w-domu-hurtownia-narkotykow-na-wlasny-uzytek/", "title": "Jecha\u0142 jakby chcia\u0142 \"znikn\u0105\u0107\", a w domu \"hurtownia\" narkotyk\u00f3w. \"Na w\u0142asny u\u017cytek\" - Polsat News", "description": "Sto\u0142eczni policjanci zatrzymali w Nowy Rok renault jad\u0105ce ul. Polinezyjsk\u0105 na warszawskim Ursynowie. Mundurowi uznali, \u017ce kierowca zachowywa\u0142 si\u0119 dziwnie. Na widok patrolu stan\u0105\u0142. Potem bardzo powoli ruszy\u0142. Po przeszukaniu auta i mieszkania 38-latka okaza\u0142o si\u0119, \u017ce mia\u0142 wiele do ukrycia.", "image": "https://r.dcs.redcdn.pl/http/o2/redefine/cp/jg/jg2braf3w12xg9mtwewcsjucvc7tyb89.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-01-04/jechal-jakby-chcial-zniknac-a-w-domu-hurtownia-narkotykow-na-wlasny-uzytek/"}