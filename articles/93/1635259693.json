{"source_url": "https://www.polsatnews.pl", "url": "https://www.polsatnews.pl/wiadomosc/2020-06-15/napis-duda-2020-na-sukiennicach-policja-zatrzymala-sprawce/", "title": "82-letni graficiarz. Napisa\u0142 na sukiennicach \"Duda 2020\"", "top_image": "https://redirector.redefine.pl/cp/59myt4uza4yypsc9zd8k6pgcmpv2mnf4.jfif", "meta_img": "https://redirector.redefine.pl/cp/59myt4uza4yypsc9zd8k6pgcmpv2mnf4.jfif", "images": ["https://r.dcs.redcdn.pl/http/o2/redefine/cp/i4/i4mfk3478x4hap56xbskibqc9gx2cgvs.jpg", "https://redirector.redefine.pl/cp/59myt4uza4yypsc9zd8k6pgcmpv2mnf4.jfif", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/1i/1iwykm6f1ii8sjukwgkr85ywusmsh8ya.jpg"], "movies": [], "text": "Na murach Sukiennic w Krakowie pojawi\u0142 si\u0119 napis \"DUDA 2020\". Na podstawie zdj\u0119\u0107 z monitoringu policjanci zatrzymali podejrzanego. To 82-letni m\u0119\u017cczyzna, kt\u00f3ry us\u0142ysza\u0142 zarzut uszkodzenia zabytku. M\u0119\u017cczyzna przyzna\u0142 si\u0119 do pope\u0142nienia przest\u0119pstwa. W przypadku uznania winy grozi mu do o\u015bmiu lat pozbawienia wolno\u015bci.\n\nO zdarzeniu informowa\u0142 w \u015brod\u0119 na Twitterze Dariusz Szczotkowski, prezes Stowarzyszenia Niskie Sk\u0142adki.\n\n\"Panie prezydencie, chcia\u0142bym poinformowa\u0107, \u017ce w Ma\u0142opolsce jest wystarczaj\u0105co pa\u0144skich baner\u00f3w. Pana fani nie musz\u0105 dewastowa\u0107 naszych pi\u0119knych krakowskich Sukiennic\" - napisa\u0142.\n\nPanie prezydencie @AndrzejDuda,\n\nchcia\u0142bym poinformowa\u0107, \u017ce w Ma\u0142opolsce jest wystarczaj\u0105co pa\u0144skich baner\u00f3w.\n\n\n\nPana fani nie musz\u0105 dewastowa\u0107 naszych pi\u0119knych krakowskich Sukiennic.\n\n\n\nPrzeka\u017ce pan? pic.twitter.com/BV27CDvEGz \u2014 Dariusz Szczotkowski (@DSzczotkowski) June 10, 2020\n\nJak poinformowa\u0142 w poniedzia\u0142ek polsatnews.pl sier\u017c. sztab. Piotr Szpiech z Komendy Miejskiej Policji w Krakowie, funkcjonariusze zatrzymali podejrzanego. Okaza\u0142 si\u0119 nim 82-letni Zdzis\u0142aw S.\n\nPrzyzna\u0142 si\u0119 do winy\n\n- Zosta\u0142 zatrzymany w pi\u0105tek. W zwi\u0105zku z uszkodzeniem dw\u00f3ch zabytkowych budynk\u00f3w w centrum Krakowa, us\u0142ysza\u0142 dwa zarzuty z art. 108 o ochronie zabytk\u00f3w i dosta\u0142 doz\u00f3r policyjny - powiedzia\u0142 Szpiech.\n\nZOBACZ: Unia zamrozi pomoc finansow\u0105 dla Polski po s\u0142owach Dudy o LGBT?\n\n- Przes\u0142uchany w charakterze podejrzanego przyzna\u0142 si\u0119 do przedstawionego zarzutu, z\u0142o\u017cy\u0142 wyja\u015bnienia, w kt\u00f3rych t\u0142umaczy\u0142 swoje zachowanie - poinformowa\u0142 rzecznik Prokuratury Okr\u0119gowej w Krakowie Janusz Hnatko.\n\n- Pytany, dlaczego dokona\u0142 uszkodzenia elewacji Sukiennic, podejrzany wyja\u015bni\u0142, i\u017c dzia\u0142a\u0142 celowo, aby wszyscy widzieli ten napis. St\u0105d takie, a nie inne miejsce - wyja\u015bni\u0142 rzecznik. Jak informowa\u0142o RMF FM, m\u0119\u017cczyzna t\u0142umaczy\u0142, \u017ce w ten spos\u00f3b wyra\u017ca\u0142 poparcie dla urz\u0119duj\u0105cego prezydenta.\n\nZdewastowa\u0142 dwie inne kamienice\n\n82-letni m\u0119\u017cczyzna przyzna\u0142 si\u0119 tak\u017ce do wykonania napis\u00f3w o tej samej tre\u015bci na \u015bcianach dw\u00f3ch innych kamienic. Zastosowano wobec niego \"\u015brodek zapobiegawczy w postaci dozoru policji raz w tygodniu, nakazu powstrzymywania si\u0119 od akt\u00f3w wandalizmu oraz zabezpieczenie maj\u0105tkowe\".\n\n- W chwili obecnej trwaj\u0105 czynno\u015bci ukierunkowane na ustalenie w\u0142a\u015bcicieli uszkodzonych kamienic i wycena warto\u015bci szkody - poinformowa\u0142 rzecznik prokuratury.\n\nW przypadku uznania winy 82-latkowi grozi kara od sze\u015bciu miesi\u0119cy do o\u015bmiu lat pozbawienia wolno\u015bci.\n\nWIDEO - \"Mordownia dla zwierz\u0105t\". Psy ze schroniska w Radysach nie zapominaj\u0105 o m\u0119czarniach Twoja przegl\u0105darka nie wspiera odtwarzacza wideo...\n\nzdr/luq/dk/ polsatnews.pl, RMF FM, PAP", "keywords": [], "meta_keywords": [""], "tags": [], "authors": ["Polsat News", "Zdr Luq Dk", "Polsatnews.Pl", "Rmf Fm"], "publish_date": "Mon Jun 15 00:00:00 2020", "summary": "", "article_html": "", "meta_description": "Na murach Sukiennic w Krakowie pojawi\u0142 si\u0119 napis \"DUDA 2020\". Na podstawie zdj\u0119\u0107 z monitoringu policjanci zatrzymali podejrzanego. To 82-letni m\u0119\u017cczyzna, kt\u00f3ry us\u0142ysza\u0142 zarzut uszkodzenia zabytku. M\u0119\u017cczyzna przyzna\u0142 si\u0119 do pope\u0142nienia przest\u0119pstwa. W przypadku uznania winy grozi mu do o\u015bmiu lat pozbawienia wolno\u015bci.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Na murach Sukiennic w Krakowie pojawi\u0142 si\u0119 napis \"DUDA 2020\". Na podstawie zdj\u0119\u0107 z monitoringu policjanci zatrzymali podejrzanego. To 82-letni m\u0119\u017cczyzna, kt\u00f3ry us\u0142ysza\u0142 zarzut uszkodzenia zabytku. M\u0119\u017cczyzna przyzna\u0142 si\u0119 do pope\u0142nienia przest\u0119pstwa. W przypadku uznania winy grozi mu do o\u015bmiu lat pozbawienia wolno\u015bci.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-06-15/napis-duda-2020-na-sukiennicach-policja-zatrzymala-sprawce/", "title": "82-letni graficiarz. Napisa\u0142 na sukiennicach \"Duda 2020\" - Polsat News", "description": "Na murach Sukiennic w Krakowie pojawi\u0142 si\u0119 napis \"DUDA 2020\". Na podstawie zdj\u0119\u0107 z monitoringu policjanci zatrzymali podejrzanego. To 82-letni m\u0119\u017cczyzna, kt\u00f3ry us\u0142ysza\u0142 zarzut uszkodzenia zabytku. M\u0119\u017cczyzna przyzna\u0142 si\u0119 do pope\u0142nienia przest\u0119pstwa. W przypadku uznania winy grozi mu do o\u015bmiu lat pozbawienia wolno\u015bci.", "image": "https://redirector.redefine.pl/cp/59myt4uza4yypsc9zd8k6pgcmpv2mnf4.jfif"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-06-15/napis-duda-2020-na-sukiennicach-policja-zatrzymala-sprawce/"}