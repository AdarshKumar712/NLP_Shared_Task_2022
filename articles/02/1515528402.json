{"source_url": "http://www.ozgurkocaeli.com.tr", "url": "http://www.ozgurkocaeli.com.tr/yildizli-adayligini-resmen-acikladi-398662h.htm", "title": "Y\u0131ld\u0131zl\u0131 adayl\u0131\u011f\u0131n\u0131 resmen a\u00e7\u0131klad\u0131", "top_image": "http://d.ozgurkocaeli.com.tr/news/238725.jpg", "meta_img": "http://d.ozgurkocaeli.com.tr/news/238725.jpg", "images": ["http://d.ozgurkocaeli.com.tr/ad/203.jpg?20200109", "http://d.ozgurkocaeli.com.tr/ad/275.jpg?20200204", "http://d.ozgurkocaeli.com.tr/ad/274.jpg?20200203", "http://d.ozgurkocaeli.com.tr/news/238725.jpg", "http://d.ozgurkocaeli.com.tr/ad/269.jpg?20200131", "http://d.ozgurkocaeli.com.tr/ad/271.jpg?20200203", "http://www.ozgurkocaeli.com.tr/d/other/img_1561.jpg", "http://www.ozgurkocaeli.com.tr/ http:/www.buyukkocaeli.com.tr/d/banner/trafik.png", "http://d.ozgurkocaeli.com.tr/ad/241.jpg?20200120", "http://s.ozgurkocaeli.com.tr/i/logo.png?1", "http://d.ozgurkocaeli.com.tr/news/238718.jpg", "http://d.ozgurkocaeli.com.tr/correspondent/24.jpg", "http://d.ozgurkocaeli.com.tr/news/238726.jpg", "http://www.ozgurkocaeli.com.tr/d/other/img_1570-001.jpg", "http://www.buyukkocaeli.com.tr/d/banner/eczane.jpg", "http://www.ozgurkocaeli.com.tr/d/other/img_1517.jpg", "http://www.ozgurkocaeli.com.tr/d/other/img_1516.jpg", "http://d.ozgurkocaeli.com.tr/news/238724.jpg", "http://d.ozgurkocaeli.com.tr/news/238762.jpg", "http://www.ozgurkocaeli.com.tr/d/other/img_1520.jpg", "http://d.ozgurkocaeli.com.tr/news/238760.jpg", "http://d.ozgurkocaeli.com.tr/ad/268.jpg?20200131", "http://www.ozgurkocaeli.com.tr/d/other/img_1559.jpg", "http://d.ozgurkocaeli.com.tr/ad/254.jpg?20200125", "https://d5nxst8fruw4z.cloudfront.net/atrk.gif?account=ImDym1akGFL17i", "http://d.ozgurkocaeli.com.tr/news/238703.jpg"], "movies": [], "text": "Cumhuriyet Halk Partisi\u2019nin 1 Mart tarihinde ger\u00e7ekle\u015fecek olan il kongresinde aday olaca\u011f\u0131 bilinen ve il ba\u015fkan yard\u0131mc\u0131l\u0131\u011f\u0131 g\u00f6revinden istifa eden Harun \u00d6zg\u00fcr Y\u0131ld\u0131zl\u0131 partisinin il binas\u0131nda d\u00fczenledi\u011fi bas\u0131n a\u00e7\u0131klamas\u0131nda kongrede aday oldu\u011funu resmi olarak kamuoyuyla payla\u015ft\u0131. A\u00e7\u0131klamada CHP \u0130l Ba\u015fkan\u0131 Cengiz Sar\u0131bay, \u0130l Sekreteri H\u00fcseyin Acurman, \u0130zmit \u0130l\u00e7e Ba\u015fkan\u0131 Hakan \u00c7akar, di\u011fer aday Hikmet Erenkaya, aday olaca\u011f\u0131 konu\u015fulan Selman Y\u0131ld\u0131r\u0131m, il\u00e7e ba\u015fkanlar\u0131 ve \u00e7ok say\u0131da partili yer ald\u0131.\n\n\u201cT\u00dcM ADAYLARA E\u015e\u0130T MESAFEDEY\u0130Z\u201d\n\nA\u00e7\u0131klamada \u00f6ncelikle s\u00f6z alan CHP \u0130l Ba\u015fkan\u0131 Cengiz Sar\u0131bay, \u201cB\u00fcy\u00fck CHP ailesinin bir adayl\u0131k a\u00e7\u0131klamas\u0131na geldiniz. T\u00fcm adaylar\u0131m\u0131za da e\u015fit mesafedeyiz. Benim mutlu oldu\u011fum olay sizlerin partisine adaylar\u0131na olan deste\u011finizdir. Beraber \u00e7al\u0131\u015fmaktan mutlu oldu\u011fum Harun Y\u0131ld\u0131zl\u0131\u2019ya e\u015fine ve ailesine te\u015fekk\u00fcr ediyorum\u201d ifadelerini kulland\u0131.\n\n\u201cPART\u0130M\u0130N ADAMIYIM\u201d\n\nSar\u0131bay\u2019\u0131n ard\u0131ndan konu\u015fan CHP \u0130l Ba\u015fkan aday\u0131 Harun Y\u0131ld\u0131zl\u0131 \u015fu ifadeleri kulland\u0131: \u201cCumhuriyet Halk Partimizde alm\u0131\u015f oldu\u011fum siyaset e\u011fitimi beni, bir g\u00f6reve gelirken \u2018g\u00f6rev istenmez, g\u00f6reve \u00f6rg\u00fct\u00fcm\u00fcz lay\u0131k g\u00f6r\u00fcr\u2019 etik de\u011ferleri temelinde \u015fekillendirmi\u015ftir. Bilindi\u011fi \u00fczere Harun \u00d6zg\u00fcr Y\u0131ld\u0131zl\u0131 olarak ben bug\u00fcne kadar \u00f6rg\u00fct\u00fcm\u00fczce taraf\u0131ma verilen her g\u00f6revi yapmaya gayret ettim ve bu u\u011furda \u00fczerime d\u00fc\u015fen her \u00e7abay\u0131 g\u00f6sterdim. Bug\u00fcnden sonrada \u015fartlar ne olursa olsun partimin adam\u0131 olmaya devam edece\u011fim.\n\n\u201cKOLEKT\u0130F Y\u00d6NET\u0130M ANLAYI\u015eI\u201d\n\nCumhuriyet Halk Partimize yak\u0131\u015f\u0131r ho\u015fg\u00f6r\u00fc ve sa\u011fduyunun hakim oldu\u011fu se\u00e7im s\u00fcre\u00e7leri ile se\u00e7ilen 12 il\u00e7emizin birbirinden k\u0131ymetli ba\u015fkan ve y\u00f6netimlerini ziyaret ederek b\u00fct\u00fcnle\u015ftirici, kollektif, geli\u015ftirici y\u00f6netim anlay\u0131\u015f\u0131na dair fikirlerimi kendileri ile payla\u015ft\u0131m ve tamam\u0131n\u0131 bug\u00fcnk\u00fc adayl\u0131k a\u00e7\u0131klamam\u0131za davet ettim. Ne mutlu bana ki t\u00fcm dava arkada\u015flar\u0131m\u0131nda benzer d\u00fc\u015f\u00fcncelere sahip olduklar\u0131n\u0131, g\u00f6rmenin huzuru ile kar\u015f\u0131n\u0131zday\u0131m. \u00d6rg\u00fct\u00fcm\u00fcz; ortak ak\u0131l, kolektif y\u00f6netim, onaylayan de\u011fil karar veren irade diyor.iktidar ate\u015fi diyor. Ben ve arkada\u015flar\u0131m da ayn\u0131s\u0131n\u0131 diyoruz.\n\n\u201c\u0130KT\u0130DAR \u00d6ZLEM\u0130 VAR\u201d\n\nSon yerel se\u00e7imler g\u00f6stermi\u015ftir ki; partimiz t\u00fcm fikir orta\u011f\u0131 bile\u015fenleri ile birlikte yerelde ve genelde iktidar\u0131n en g\u00fc\u00e7l\u00fc aday\u0131 durumuna gelmi\u015f, iktidar yolu bunca y\u0131ll\u0131k \u00f6rg\u00fct m\u00fccadelemiz sonucunda partimize sonuna kadar a\u00e7\u0131lm\u0131\u015ft\u0131r. Kocaelimizde 1987 se\u00e7imlerinde 2 b\u00f6lge, 7 vekilin 4 tanesini kazand\u0131\u011f\u0131m\u0131zdan beri genelde iktidar olamad\u0131k. \u0130\u00e7imizde bir iktidar \u00f6zlemi var. Bu \u00f6zlemi gidermenin yolunun halk\u00e7\u0131 s\u00f6ylemimizin kuvvetlendirilmesi ve sol politikalarla halk\u0131m\u0131zla b\u00fct\u00fcnle\u015fmekten ge\u00e7ti\u011fini \u00e7ok iyi biliyoruz.\n\n\u201cHIZLI ADIMLARLA Y\u00dcR\u00dcYECE\u011e\u0130Z\u201d\n\nBu mahalde bize d\u00fc\u015fen g\u00f6rev; her \u015feyden \u00f6nce Kocaeli'de y\u0131llard\u0131r s\u00fcregelen \u00f6rg\u00fct\u00fcm\u00fcz\u00fc yoran ve art\u0131k her bir ferdimize umutsuzluk veren, rahats\u0131z eden \u2018ayr\u0131\u015ft\u0131r\u0131c\u0131, engelleyici, adamc\u0131l\u0131k\u2019 y\u00f6n\u00fcndeki yap\u0131lara imkan tan\u0131madan \u2018b\u00fct\u00fcnle\u015ftirici, kapsay\u0131c\u0131 ve kollektif yap\u0131y\u0131 kuvvetlendirerek partimizi yerelde ve genelde iktidara ta\u015f\u0131mak olacakt\u0131r. Ge\u00e7mi\u015fin hesaplar\u0131n\u0131 de\u011fil, gelece\u011fin plan ve projelerini d\u00fc\u015f\u00fcn\u00fcyoruz. 2 milyon n\u00fcfusu 12 il\u00e7esi 472 mahallesi olan Kocaelimizde \u00f6rg\u00fct\u00fcm\u00fcz\u00fc hakim k\u0131lacak \u00e7al\u0131\u015fmalar\u0131 eksiksiz yapaca\u011f\u0131z. Kesinlikle gen\u00e7lerimizin ve kad\u0131nlar\u0131m\u0131z\u0131n ifade alanlar\u0131n\u0131 geni\u015fleterek, beyaz bir sayfa a\u00e7acak amac\u0131m\u0131za daha h\u0131zl\u0131 ad\u0131mlarla ilerleyece\u011fiz.\n\n\u201cPART\u0130M\u0130Z\u0130 HALKLA B\u00dcT\u00dcNLE\u015eT\u0130RECE\u011e\u0130Z\u201d\n\nGenel Merkezimizin parti politikalar\u0131n\u0131 uygularken milletvekillerimizle bir b\u00fct\u00fcn, ortak ak\u0131l prensibini benimseyen ortak dil kullanan \u0130l ba\u015fkanl\u0131\u011f\u0131 ve 12 \u0130l\u00e7e ba\u015fkanl\u0131\u011f\u0131n\u0131n kollektif b\u00fct\u00fcnl\u00fc\u011f\u00fc ile \u0130zmit Belediye ba\u015fkan\u0131m\u0131za ve t\u00fcm il\u00e7elerimizdeki meclis \u00fcyelerimize tam destek sa\u011flayan bir yap\u0131y\u0131 kuvvetle ayakta tutacak, s\u00fcrekli geli\u015ferek mutlaka ve mutlaka hedefimize varaca\u011f\u0131z. B\u00fcy\u00fck\u015fehir'i alaca\u011f\u0131z, ilk genel se\u00e7imde en \u00e7ok vekili \u00e7\u0131kartacak parti her \u015fartta ve ko\u015fulda biz olaca\u011f\u0131z. Bu hedefimize h\u0131zl\u0131 ad\u0131mlarla y\u00fcr\u00fcrken 1980 sonras\u0131 sendikalar, hem\u015fehri dernekleri, meslek odalar\u0131 ve benzeri sivil toplum kurulu\u015flar\u0131n\u0131n tamam\u0131 ile zay\u0131flayan ba\u011flar\u0131m\u0131z\u0131 yeniden kuvvetlendirecek, ili\u015fki ve payla\u015f\u0131mlar\u0131m\u0131z\u0131 en \u00fcst d\u00fczeye \u00e7\u0131kartarak partimizi halk\u0131m\u0131zla b\u00fct\u00fcnle\u015ftirece\u011fiz.\n\n\u201cYERELDE VE GENELDE \u0130KT\u0130DAR\u201d\n\n\u00c7ocuklar\u0131m\u0131za \u00e7a\u011fda\u015f d\u00fcnyaya yara\u015f\u0131r bir T\u00fcrkiye sunmak bizim en \u00f6nemli g\u00f6revimizdir. Bunu ba\u015farabilmek i\u00e7in; \u0131srarla do\u011frular\u0131 s\u00f6ylemeye devam etmeliyiz. \u00c7ok \u00e7al\u0131\u015fmal\u0131y\u0131z. An itibari ile partimizi iktidara ta\u015f\u0131yaca\u011f\u0131ndan ku\u015fku duymad\u0131\u011f\u0131m\u0131z adayl\u0131\u011f\u0131m\u0131z\u0131 partililerimize ve kamuoyuna duyuruyor, 1 Mart\u2019ta \u0130l Kongremizde y\u00f6netime talip olan veya olacak partililerimize de ba\u015far\u0131lar diliyoruz. Ortak ak\u0131l diyoruz, ortak fikir dili diyoruz. T\u00fcm \u00f6rg\u00fct\u00fcm\u00fczle birlikte kollektif y\u00f6netim, yerelde ve genelde iktidar diyoruz.\u201d", "keywords": [], "meta_keywords": ["CHP \u0130l Ba\u015fkan\u0131 Cengiz Sar\u0131bay", "Harun \u00d6zg\u00fcr Y\u0131ld\u0131zl\u0131", "H\u00fcseyin Acurman", "Hakan \u00c7akar", "Hikmet Erenkaya"], "tags": ["H\u00fcseyin Acurman", "CHP \u0130l Ba\u015fkan\u0131 Cengiz Sar\u0131bay", "Hikmet Erenkaya", "Harun \u00d6zg\u00fcr Y\u0131ld\u0131zl\u0131", "Hakan \u00c7akar"], "authors": [], "publish_date": null, "summary": "", "article_html": "", "meta_description": "Cumhuriyet Halk Partisi\u2019nin 1 Mart tarihinde ger\u00e7ekle\u015fecek olan il kongresinde aday olaca\u011f\u0131 bilinen ve il ba\u015fkan yard\u0131mc\u0131l\u0131\u011f\u0131 g\u00f6revinden istifa eden Harun \u00d6zg\u00fcr Y\u0131ld\u0131zl\u0131 resmen adayl\u0131\u011f\u0131n\u0131 a\u00e7\u0131klad\u0131", "meta_lang": "tr", "meta_favicon": "/favicon.ico", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "CHP \u0130l Ba\u015fkan\u0131 Cengiz Sar\u0131bay, Harun \u00d6zg\u00fcr Y\u0131ld\u0131zl\u0131, H\u00fcseyin Acurman, Hakan \u00c7akar, Hikmet Erenkaya", "description": "Cumhuriyet Halk Partisi\u2019nin 1 Mart tarihinde ger\u00e7ekle\u015fecek olan il kongresinde aday olaca\u011f\u0131 bilinen ve il ba\u015fkan yard\u0131mc\u0131l\u0131\u011f\u0131 g\u00f6revinden istifa eden Harun \u00d6zg\u00fcr Y\u0131ld\u0131zl\u0131 resmen adayl\u0131\u011f\u0131n\u0131 a\u00e7\u0131klad\u0131", "apple-itunes-app": "app-id=1156096314", "google-play-app": "app-id=com.cmbilisim.cmnews.ozgurkocaeli", "DC.date.issued": "2020-02-08T15:05:37+03:00", "news_keywords": "CHP \u0130l Ba\u015fkan\u0131 Cengiz Sar\u0131bay, Harun \u00d6zg\u00fcr Y\u0131ld\u0131zl\u0131, H\u00fcseyin Acurman, Hakan \u00c7akar, Hikmet Erenkaya", "og": {"type": "article", "site_name": "\u00d6zg\u00fcr Kocaeli", "url": "http://www.ozgurkocaeli.com.tr/yildizli-adayligini-resmen-acikladi-398662h.htm", "title": "Y\u0131ld\u0131zl\u0131 adayl\u0131\u011f\u0131n\u0131 resmen a\u00e7\u0131klad\u0131", "description": "Cumhuriyet Halk Partisi\u2019nin 1 Mart tarihinde ger\u00e7ekle\u015fecek olan il kongresinde aday olaca\u011f\u0131 bilinen ve il ba\u015fkan yard\u0131mc\u0131l\u0131\u011f\u0131 g\u00f6revinden istifa eden Harun \u00d6zg\u00fcr Y\u0131ld\u0131zl\u0131 resmen adayl\u0131\u011f\u0131n\u0131 a\u00e7\u0131klad\u0131", "image": {"identifier": "http://d.ozgurkocaeli.com.tr/news/238725.jpg", "width": 880, "height": 440}}, "twitter": {"card": "summary_large_image", "image": "http://d.ozgurkocaeli.com.tr/news/238725.jpg", "site": "@ozgurkocaeli", "url": "http://www.ozgurkocaeli.com.tr/yildizli-adayligini-resmen-acikladi-398662h.htm", "title": "Y\u0131ld\u0131zl\u0131 adayl\u0131\u011f\u0131n\u0131 resmen a\u00e7\u0131klad\u0131", "description": "Cumhuriyet Halk Partisi\u2019nin 1 Mart tarihinde ger\u00e7ekle\u015fecek olan il kongresinde aday olaca\u011f\u0131 bilinen ve il ba\u015fkan yard\u0131mc\u0131l\u0131\u011f\u0131 g\u00f6revinden istifa eden Harun \u00d6zg\u00fcr Y\u0131ld\u0131zl\u0131 resmen adayl\u0131\u011f\u0131n\u0131 a\u00e7\u0131klad\u0131"}, "fb": {"admins": "541980007,610448814,100003954715371"}}, "canonical_link": "http://www.ozgurkocaeli.com.tr/yildizli-adayligini-resmen-acikladi-398662h.htm"}