{"source_url": "https://www.haberler.com", "url": "https://www.haberler.com/atakum-da-pazarda-salgin-onlemi-13053000-haberi/", "title": "Atakum'da pazarda salg\u0131n \u00f6nlemi", "top_image": "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg", "meta_img": "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362", "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg"], "movies": [], "text": "Atakum'da pazarda salg\u0131n \u00f6nlemi Atakum'da pazarda salg\u0131n \u00f6nlemi Korona vir\u00fcs\u00fc salg\u0131n\u0131 ile m\u00fccadele \u00e7al\u0131\u015fmalar\u0131 kapsam\u0131nda t\u00fcm ekiplerini seferber eden Atakum Belediyesi, il\u00e7e genelinde y\u00fcr\u00fctt\u00fc\u011f\u00fc dezenfeksiyon \u00e7al\u0131\u015fmalar\u0131n\u0131n yan\u0131 s\u0131ra uyar\u0131 ve bilgilendirme faaliyetlerini de s\u00fcrd\u00fcr\u00fcyor.\n\nAtakum'da pazarda salg\u0131n \u00f6nlemi\n\nSAMSUN - Korona vir\u00fcs\u00fc salg\u0131n\u0131 ile m\u00fccadele \u00e7al\u0131\u015fmalar\u0131 kapsam\u0131nda t\u00fcm ekiplerini seferber eden Atakum Belediyesi, il\u00e7e genelinde y\u00fcr\u00fctt\u00fc\u011f\u00fc dezenfeksiyon \u00e7al\u0131\u015fmalar\u0131n\u0131n yan\u0131 s\u0131ra uyar\u0131 ve bilgilendirme faaliyetlerini de s\u00fcrd\u00fcr\u00fcyor.\n\nZab\u0131ta M\u00fcd\u00fcrl\u00fc\u011f\u00fc'ne ba\u011fl\u0131 ekipler, sat\u0131\u015fa sunulan sebze ve meyvelerin elle se\u00e7ilmesini yasaklayan Ticaret Bakanl\u0131\u011f\u0131 tedbirlerinin uygulanmas\u0131 i\u00e7in pazar yerlerindeki tezgahlara uyar\u0131 afi\u015fleri ast\u0131. Salg\u0131ndan korunma y\u00f6ntemlerini anlatan bro\u015f\u00fcrler da\u011f\u0131tan ekipler, yurtta\u015flar\u0131 sosyal mesafe konusunda uyard\u0131.\n\nD\u00fcnya Sa\u011fl\u0131k \u00d6rg\u00fct\u00fc'n\u00fcn verilerine g\u00f6re yakla\u015f\u0131k 200 \u00fclkeyi etkileyen ve 16 binden fazla insan\u0131n ya\u015fam\u0131n\u0131 yitirmesine sebep olan korona vir\u00fcs\u00fc salg\u0131n\u0131na y\u00f6nelik t\u00fcm ekipleri ile m\u00fccadele y\u00fcr\u00fcten Atakum Belediyesi, uyar\u0131 ve bilgilendirme \u00e7al\u0131\u015fmalar\u0131na devam ediyor. Belediye Ba\u015fkan\u0131 Av. Cemil Deveci'nin talimat\u0131yla kurulan Atakum Belediyesi Acil Durum Komisyonu, yapt\u0131\u011f\u0131 d\u00fczenli toplant\u0131larda, ekiplerin salg\u0131nla m\u00fccadele s\u00fcrecini koordine ediyor. Ticaret Bakanl\u0131\u011f\u0131 taraf\u0131ndan korona vir\u00fcs\u00fcn\u00fcn yay\u0131l\u0131m\u0131na kar\u015f\u0131 ya\u015f sebze ve meyve sat\u0131\u015f\u0131na y\u00f6nelik al\u0131nan tedbirleri de\u011ferlendiren komisyon, Zab\u0131ta M\u00fcd\u00fcrl\u00fc\u011f\u00fc'n\u00fcn pazar yerlerinde alaca\u011f\u0131 \u00f6nlemleri kararla\u015ft\u0131rd\u0131.\n\nTezgahlara afi\u015fler yerle\u015ftirildi\n\nBelediye Ba\u015fkan Yard\u0131mc\u0131s\u0131 \u015eeref Ayd\u0131n ve Zab\u0131ta M\u00fcd\u00fcr\u00fc Ercan Aksu ile birlikte Mimarsinan Mahallesi'nde kurulan Sal\u0131 Pazar\u0131'nda denetimlerde bulunan zab\u0131ta ekipleri, tezgahlara meyve ve sebzelerin elle se\u00e7ilmesinin yasakland\u0131\u011f\u0131n\u0131 hat\u0131rlatan afi\u015fler ast\u0131. \u00dczerinde, \"Dikkat, bu tezgahta sa\u011fl\u0131k nedeniyle \u00fcr\u00fcnleri elle se\u00e7mek yasakt\u0131r!\" uyar\u0131s\u0131 bulunan afi\u015fler pazar esnaf\u0131 taraf\u0131ndan memnuniyetle kar\u015f\u0131land\u0131. Yurtta\u015flara yasak karar\u0131n\u0131 anlatt\u0131klar\u0131nda zaman zaman olumsuz tepkilerle kar\u015f\u0131la\u015ft\u0131klar\u0131n\u0131 aktaran bir esnaf, \"Bu tedbirler herkesin sa\u011fl\u0131\u011f\u0131n\u0131 korumak i\u00e7in al\u0131nd\u0131. Fakat baz\u0131 m\u00fc\u015fterilerimiz yasa\u011fa uymak istemiyor. Elle se\u00e7mek i\u00e7in \u0131srar ediyor. Biz arada kal\u0131yorduk. Atakum Belediyesi'nin da\u011f\u0131tt\u0131\u011f\u0131 afi\u015fleri tezgah a\u00e7t\u0131\u011f\u0131m\u0131z t\u00fcm semt pazarlar\u0131nda kullanaca\u011f\u0131z. Yasa\u011fa uymak istemeyenler i\u00e7in cayd\u0131r\u0131c\u0131 olacakt\u0131r\" diye konu\u015ftu.\n\nEsnafa hijyen bilgilendirmesi\n\n\u00d6te yandan bakanl\u0131\u011f\u0131n tedbirleri aras\u0131nda yer alan ve pazar tezgahlar\u0131n\u0131n aralar\u0131 bo\u015fluklu \u015fekilde kurulmas\u0131n\u0131 \u00f6ng\u00f6ren karara y\u00f6nelik denetimler de ger\u00e7ekle\u015ftirildi. Sat\u0131\u015f yapan g\u00f6revlilerin hijyen kurallar\u0131na uyup uymad\u0131klar\u0131 kontrol edildi. Koruyucu \u00f6nlem almayan esnaf uyar\u0131larak tedbirli olmalar\u0131 gerekti\u011fi konusunda bilgiler aktar\u0131ld\u0131. Al\u0131\u015fveri\u015f i\u00e7in pazara gelen yurtta\u015flara korona vir\u00fcs\u00fc salg\u0131n\u0131na kar\u015f\u0131 nas\u0131l korunacaklar\u0131n\u0131 anlatan bro\u015f\u00fcrler zab\u0131ta ekiplerince da\u011f\u0131t\u0131ld\u0131. Salg\u0131n\u0131n yay\u0131lmas\u0131n\u0131 \u00f6nleyebilmek i\u00e7in sosyal mesafeyi koruman\u0131n \u00f6nemine dikkat \u00e7ekildi. Pazar yerinin giri\u015f ve \u00e7\u0131k\u0131\u015flar\u0131na yerle\u015ftirilen dezenfektanlar\u0131n kontrol\u00fc de Zab\u0131ta ekiplerince ger\u00e7ekle\u015ftirildi.\n\nHijyen timi pazar yerlerinde\n\nAtakum Belediyesi Temizlik \u0130\u015fleri M\u00fcd\u00fcrl\u00fc\u011f\u00fc'n\u00fcn olu\u015fturdu\u011fu hijyen timi de pazar yerlerine y\u00f6nelik dezenfeksiyon \u00e7al\u0131\u015fmalar\u0131na aral\u0131ks\u0131z devam ediyor. Pazar \u00f6ncesi ve sonras\u0131 olmak \u00fczere ikili \u00e7al\u0131\u015fma y\u00fcr\u00fcten ekipler, tankerle ta\u015f\u0131nan deterjanl\u0131 suyu zemine seriyor, f\u0131r\u00e7alar ile k\u00f6p\u00fcklenen alanlara son olarak dezenfektan madde uygulan\u0131yor. \u00c7\u00f6p konteynerlerinin bas\u0131n\u00e7l\u0131 su ile y\u0131kanmas\u0131 i\u015flemleri de pazar kurulmadan \u00f6nce ve topland\u0131ktan sonra iki kez uygulan\u0131yor. Koruyucu k\u0131yafetlerini giyerek g\u00f6rev yapan ekipler, salg\u0131nla m\u00fccadele s\u00fcrecinde \u00f6nemli bir sorumluluk \u00fcstleniyor.\n\nBakanl\u0131k tedbir kararlar\u0131 alm\u0131\u015ft\u0131\n\nTicaret Bakanl\u0131\u011f\u0131'n\u0131n 81 il valili\u011fine g\u00f6nderdi\u011fi korona vir\u00fcs\u00fcn\u00fcn yay\u0131l\u0131m\u0131n\u0131 \u00f6nleme ama\u00e7l\u0131 tedbir kararlar\u0131na g\u00f6re, pazar yerlerinde ambalajs\u0131z \u015fekilde sat\u0131lan ya\u015f sebze ve meyvelerin t\u00fcketicilerce se\u00e7ilmeden, sat\u0131c\u0131lar taraf\u0131ndan gerekli hijyen ko\u015fullar\u0131na dikkat edilerek sat\u0131\u015fa sunulmas\u0131 uygun g\u00f6r\u00fclm\u00fc\u015ft\u00fc. Pazar yerlerindeki dezenfeksiyon \u00e7al\u0131\u015fmalar\u0131n\u0131n aksat\u0131lmamas\u0131, tezgah aral\u0131klar\u0131n\u0131n geni\u015f tutulmas\u0131 ve sat\u0131\u015f yapan g\u00f6revlilerin hijyen kurallar\u0131na uygun davranmas\u0131 da tedbir kararlar\u0131 aras\u0131nda s\u0131ralanm\u0131\u015ft\u0131.\n\nKaynak: \u0130HA", "keywords": [], "meta_keywords": ["Zab\u0131ta", "Atakum", "Yerel"], "tags": [], "authors": [], "publish_date": null, "summary": "", "article_html": "", "meta_description": "Atakum'da pazarda salg\u0131n \u00f6nlemi Korona vir\u00fcs\u00fc salg\u0131n\u0131 ile m\u00fccadele \u00e7al\u0131\u015fmalar\u0131 kapsam\u0131nda t\u00fcm ekiplerini seferber eden Atakum Belediyesi, il\u00e7e genelinde y\u00fcr\u00fctt\u00fc\u011f\u00fc dezenfeksiyon \u00e7al\u0131\u015fmalar\u0131n\u0131n yan\u0131 s\u0131ra uyar\u0131 ve bilgilendirme faaliyetlerini de s\u00fcrd\u00fcr\u00fcyor.", "meta_lang": "tr", "meta_favicon": "/touch-icon-iphone.png", "meta_data": {"description": "Atakum'da pazarda salg\u0131n \u00f6nlemi Korona vir\u00fcs\u00fc salg\u0131n\u0131 ile m\u00fccadele \u00e7al\u0131\u015fmalar\u0131 kapsam\u0131nda t\u00fcm ekiplerini seferber eden Atakum Belediyesi, il\u00e7e genelinde y\u00fcr\u00fctt\u00fc\u011f\u00fc dezenfeksiyon \u00e7al\u0131\u015fmalar\u0131n\u0131n yan\u0131 s\u0131ra uyar\u0131 ve bilgilendirme faaliyetlerini de s\u00fcrd\u00fcr\u00fcyor.", "keywords": "Zab\u0131ta, Atakum, Yerel", "image": "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg", "robots": "index, follow", "medium": "news", "dateCreated": "2020-03-25T16:54:15+03:00", "dateUpdated": "2020-03-25T16:55:01+03:00", "msapplication-starturl": "https://www.haberler.com", "article": {"id": 13053000, "author": "Haberler.com", "section": {"type": "Detail Page"}, "tag": "Zab\u0131ta, Atakum, Yerel"}, "og": {"url": "https://www.haberler.com/atakum-da-pazarda-salgin-onlemi-13053000-haberi/", "site_name": "Haberler.com", "locale": "tr_TR", "type": "article", "title": "Atakum'da pazarda salg\u0131n \u00f6nlemi", "description": "Atakum'da pazarda salg\u0131n \u00f6nlemi Korona vir\u00fcs\u00fc salg\u0131n\u0131 ile m\u00fccadele \u00e7al\u0131\u015fmalar\u0131 kapsam\u0131nda t\u00fcm ekiplerini seferber eden Atakum Belediyesi, il\u00e7e genelinde y\u00fcr\u00fctt\u00fc\u011f\u00fc dezenfeksiyon \u00e7al\u0131\u015fmalar\u0131n\u0131n yan\u0131 s\u0131ra uyar\u0131 ve bilgilendirme faaliyetlerini de s\u00fcrd\u00fcr\u00fcyor.", "image": {"identifier": "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg", "secure_url": "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg", "width": 640, "height": 360}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/atakum-da-pazarda-salgin-onlemi-13053000-haberi/", "card": "summary_large_image", "site": "Haberler", "title": "Atakum'da pazarda salg\u0131n \u00f6nlemi", "description": "Atakum'da pazarda salg\u0131n \u00f6nlemi Korona vir\u00fcs\u00fc salg\u0131n\u0131 ile m\u00fccadele \u00e7al\u0131\u015fmalar\u0131 kapsam\u0131nda t\u00fcm ekiplerini seferber eden Atakum Belediyesi, il\u00e7e genelinde y\u00fcr\u00fctt\u00fc\u011f\u00fc dezenfeksiyon \u00e7al\u0131\u015fmalar\u0131n\u0131n yan\u0131 s\u0131ra uyar\u0131 ve bilgilendirme faaliyetlerini de s\u00fcrd\u00fcr\u00fcyor.", "image": "https://foto.haberler.com/haber/2020/03/25/atakum-da-pazarda-salgin-onlemi-13053000_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/atakum-da-pazarda-salgin-onlemi-13053000-haberi/"}