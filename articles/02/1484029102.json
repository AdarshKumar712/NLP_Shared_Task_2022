{"source_url": "https://web.archive.org", "url": "https://web.archive.org/web/20200102171950id_/https://wiadomosci.dziennik.pl/wydarzenia/artykuly/616884,ekologia-kosciol-abp-jedraszewski.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Wraca sprawa wypowiedzi abp. J\u0119draszewskiego. \"Wyra\u017camy g\u0142\u0119boki niepok\u00f3j...\"", "top_image": "https://ocdn.eu/pulscms-transforms/1/HHGktkuTURBXy85NTc0ZTRlYS02YjE3LTQwNWUtOTg0NS1kODVhNDY3MzQ2M2EuanBlZ5GTBc0EsM0CdA", "meta_img": "https://ocdn.eu/pulscms-transforms/1/HHGktkuTURBXy85NTc0ZTRlYS02YjE3LTQwNWUtOTg0NS1kODVhNDY3MzQ2M2EuanBlZ5GTBc0EsM0CdA", "images": ["https://web.archive.org/web/20200102171950id_/https://wiadomosci.dziennik.pl/wydarzenia/artykuly/616884,ekologia-kosciol-abp-jedraszewski.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/pulscms-transforms/1/SeHk9kuTURBXy85NTc0ZTRlYS02YjE3LTQwNWUtOTg0NS1kODVhNDY3MzQ2M2EuanBlZ5GTBc0DFM0BvIGhMAE", "https://ocdn.eu/pulscms-transforms/1/HHGktkuTURBXy85NTc0ZTRlYS02YjE3LTQwNWUtOTg0NS1kODVhNDY3MzQ2M2EuanBlZ5GTBc0EsM0CdA", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "data:"], "movies": [], "text": "O\u015bwiadczenie \"W sprawie ideologizacji i totalizacji debaty publicznej i akademickiej\" zosta\u0142o opublikowane na stronie internetowej archidiecezji krakowskiej. Podpisali je przewodnicz\u0105cy Akademickich Klub\u00f3w Obywatelskich z Poznania, Warszawy, Krakowa, \u0141odzi, Gda\u0144ska, Katowic, Lublina, Torunia i Olsztyna.\n\nJak napisali, z niepokojem \"obserwuj\u0105 kolejne wydarzenia zwi\u0105zane z ideologizacj\u0105 debaty publicznej i akademickiej w Polsce\". Za elementy tej ideologizacji uznali: roszczenie totalno\u015bci dla w\u0142asnej metody poznania i zak\u0142adanie, \u017ce jest ona jedynie s\u0142uszn\u0105 oraz brak zgodno\u015bci z do\u015bwiadczeniem.\n\nW naukach o cz\u0142owieku zamiast d\u0105\u017cenia do ca\u0142o\u015bciowej antropologii, pojawia si\u0119 jaka\u015b jej aspektowo\u015b\u0107 \u2013 rasy, klasy, seksualno\u015bci, biologizmu. Wyrazem takiej postawy s\u0105 szerz\u0105ce si\u0119 dzisiaj i narzucane w spos\u00f3b bezwzgl\u0119dny pogl\u0105dy ideologii gender czy ekologizmu, zw\u0142aszcza w postaci tzw. ekologii g\u0142\u0119bokiej \u2013 czytamy w o\u015bwiadczeniu.\n\nW obliczu takiej ideologicznej inwazji obowi\u0105zkiem cz\u0142owieka nauki, cz\u0142owieka my\u015bl\u0105cego i zatroskanego o prawd\u0119 jest kategoryczny sprzeciw wobec ideologizacji my\u015bli. Dzisiaj konkretnie dotyczy to sprzeciwu wobec dyktatury gender czy te\u017c dyktatury ekologizmu \u2013 napisali przewodnicz\u0105cy Akademickich Klub\u00f3w Obywatelskich. Podkre\u015blili, \u017ce \"z wielkim uznaniem i wdzi\u0119czno\u015bci\u0105\" przyjmuj\u0105 wypowiedzi abp. Marka J\u0119draszewskiego jako \"obron\u0119 racjonalno\u015bci my\u015blenia i dzia\u0142ania, a przez to godno\u015bci cz\u0142owieka\".\n\nJednocze\u015bnie wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki pojawiaj\u0105 si\u0119 w stosunku do jego pogl\u0105d\u00f3w i osoby r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 zgodzi\u0107 na to, zar\u00f3wno ze wzgl\u0119du na szacunek wobec Ksi\u0119dza Arcybiskupa i Profesora, ale tak\u017ce ze wzgl\u0119du na szacunek dla naszego w\u0142asnego \u015brodowiska akademickiego. Przekazuj\u0105c Ksi\u0119dzu Arcybiskupowi s\u0142owa solidarno\u015bci, zwracamy si\u0119 do jego oponent\u00f3w z apelem o uszanowanie rygor\u00f3w racjonalnej debaty - zaapelowali w o\u015bwiadczeniu.\n\nList z wyrazami poparcia dla abp J\u0119draszewskiego skierowa\u0142 wcze\u015bniej kard. Zenon Grocholewski oraz pi\u0119tnastu biskup\u00f3w obecnych na spotkaniu \u015bwi\u0105tecznym w Rzeszowie.\n\nPodczas bo\u017conarodzeniowego wywiadu dla Telewizji Republika abp Marek J\u0119draszewski oceni\u0142, \u017ce ekologizm to zjawisko \"bardzo niebezpieczne\", a szwedzka aktywistka, nastolatka Greta Thunberg \"staje si\u0119 ju\u017c jakby wyroczni\u0105 dla wszystkich si\u0142 politycznych, spo\u0142ecznych, jak nale\u017cy my\u015ble\u0107 i w konsekwencji, jak nale\u017cy post\u0119powa\u0107\". To jest sprzeczne z tym wszystkim co jest zapisane w Biblii pocz\u0105wszy od pierwszych rozdzia\u0142\u00f3w Ksi\u0119gi Rodzaju, gdzie jest wyra\u017anie mowa o cudzie stworzenia \u015bwiata przez Boga - stwierdzi\u0142 arcybiskup. Jego wypowied\u017a wywo\u0142a\u0142a gor\u0105c\u0105 dyskusj\u0119 w mediach spo\u0142eczno\u015bciowych i tradycyjnych oraz ostre reakcje polityk\u00f3w r\u00f3\u017cnych opcji, dziennikarzy i obywateli.\n\nPodczas rozpoczynaj\u0105cej Nowy Rok mszy \u015bw. w bazylice oo. Franciszkan\u00f3w w Krakowie abp J\u0119draszewski m\u00f3wi\u0142 z kolei, \u017ce \"robienie wszystkiego, aby ten wielki skarb, jakim jest \u015bwiat nie zosta\u0142 przez nieodpowiedzialno\u015b\u0107 cz\u0142owieka zniszczony\" staje si\u0119 dla nas wielkim zadaniem i powinni\u015bmy patrze\u0107 na ca\u0142e bogactwo stworzonego \u015bwiata \"z tak\u0105 odpowiedzialno\u015bci\u0105 i z tak\u0105 mi\u0142o\u015bci\u0105\", z jak\u0105 powo\u0142ywa\u0142 go do istnienia B\u00f3g.", "keywords": [], "meta_keywords": [""], "tags": [], "authors": ["Martin O.", "Pani Redaktor Niech Go Pani Nie Zaprasza", "Wkr\u00f3tce Ma Si\u0119 Poprawi\u0107", "Mo\u017cna Uczy\u0107 Si\u0119 Od Wroga", "Ja", "Naczelnik Czy\u015bcca", "Kierowanie Pojazdem Mechanicznym Bez Niczego", "Sielankowy Kud\u0142acz", "Styl Znany Z Bar\u0142ogu", "Tak Tylko Pytam"], "publish_date": "Wed Jan  1 16:59:00 2020", "summary": "", "article_html": "", "meta_description": "Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 na to zgodzi\u0107 - napisali przewodnicz\u0105cy Akademickich Klub\u00f3w Obywatelskich im. prezydenta Lecha Kaczy\u0144skiego.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "16e4b5b8-673c-4dff-960a-f2b899d00f3b", "pkg-uuid": "16e4b5b8-673c-4dff-960a-f2b899d00f3b", "serviceUuid": "86dd851f-edb7-4e66-8829-57dac10280ad", "description": "Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 na to zgodzi\u0107 - napisali przewodnicz\u0105cy Akademickich Klub\u00f3w Obywatelskich im. prezydenta Lecha Kaczy\u0144skiego.", "og": {"title": "Wraca sprawa wypowiedzi abp. J\u0119draszewskiego. \"Wyra\u017camy g\u0142\u0119boki niepok\u00f3j...\"", "description": "Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 na to zgodzi\u0107 - napisali przewodnicz\u0105cy Akademickich Klub\u00f3w Obywatelskich im. prezydenta Lecha Kaczy\u0144skiego.", "image": {"identifier": "https://ocdn.eu/pulscms-transforms/1/HHGktkuTURBXy85NTc0ZTRlYS02YjE3LTQwNWUtOTg0NS1kODVhNDY3MzQ2M2EuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/wydarzenia/artykuly/616884,ekologia-kosciol-abp-jedraszewski.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 16:59:00+0100"}, "twitter": {"card": "summary_large_image", "description": "Wyra\u017camy g\u0142\u0119boki niepok\u00f3j p\u0142yn\u0105cy z faktu, \u017ce w miejsce debaty czy polemiki w stosunku do pogl\u0105d\u00f3w i osoby abp. Marka J\u0119draszewskiego pojawiaj\u0105 si\u0119 r\u00f3\u017cne formy ostracyzmu, nie stroni\u0105ce od inwektyw i wulgaryzm\u00f3w. Nie mo\u017cemy si\u0119 na to zgodzi\u0107 - napisali przewodnicz\u0105cy Akademickich Klub\u00f3w Obywatelskich im. prezydenta Lecha Kaczy\u0144skiego.", "title": "Wraca sprawa wypowiedzi abp. J\u0119draszewskiego. \"Wyra\u017camy g\u0142\u0119boki niepok\u00f3j...\"", "image": "https://ocdn.eu/pulscms-transforms/1/HHGktkuTURBXy85NTc0ZTRlYS02YjE3LTQwNWUtOTg0NS1kODVhNDY3MzQ2M2EuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/wydarzenia/artykuly/616884,ekologia-kosciol-abp-jedraszewski.html"}