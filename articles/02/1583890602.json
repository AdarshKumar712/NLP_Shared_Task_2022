{"source_url": "https://web.archive.org", "url": "https://web.archive.org/web/20200421225702id_/https://prawo.gazetaprawna.pl/artykuly/1470643,orzeczenie-tk-uchwala-trzech-izb-sn-warchol.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Warcho\u0142: Grupka s\u0119dzi\u00f3w z powod\u00f3w czysto politycznych dokona\u0142a uzurpacji w\u0142adzy", "top_image": "https://g.gazetaprawna.pl/p/_wspolne/pliki/4506000/4506542-wiceminister-sprawiedliwosci-marcin.jpg", "meta_img": "https://g.gazetaprawna.pl/p/_wspolne/pliki/4506000/4506542-wiceminister-sprawiedliwosci-marcin.jpg", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/logo.gazetaprawna.gif", "https://g.gazetaprawna.pl/p/_wspolne/pliki/4506000/4506542-wiceminister-sprawiedliwosci-marcin.jpg", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "Styczniowa uchwa\u0142a trzech Izb S\u0105du Najwy\u017cszego jest niezgodna z konstytucj\u0105, traktatem o Unii Europejskiej i europejsk\u0105 Konwencj\u0105 Praw Cz\u0142owieka - orzek\u0142 w poniedzia\u0142ek Trybuna\u0142 Konstytucyjny. Wniosek w tej sprawie z\u0142o\u017cy\u0142 do TK w lutym premier Mateusz Morawiecki. Trybuna\u0142 rozpozna\u0142 spraw\u0119 w pe\u0142nym sk\u0142adzie. Wyrok TK jest ostateczny.\n\nJak poinformowa\u0142o w komunikacie Ministerstwo Sprawiedliwo\u015bci, od momentu podj\u0119cia przez S\u0105d Najwy\u017cszy uchwa\u0142y z 23 stycznia br., kwestionuj\u0105cej status s\u0119dzi\u00f3w, MS nie mia\u0142o w\u0105tpliwo\u015bci, \u017ce uchwa\u0142a ta z mocy prawa jest niewa\u017cna. \"Zosta\u0142a bowiem wydana z ra\u017c\u0105cym naruszeniem obowi\u0105zuj\u0105cych przepis\u00f3w, w tym art. 179, art. 180 ust. 1 oraz art. 10 Konstytucji RP\" - przekaza\u0142 resort.\n\nMS przypomnia\u0142o przy tym, \u017ce przepisy te wyra\u017anie stanowi\u0105, \u017ce s\u0119dziowie s\u0105 powo\u0142ywani przez prezydenta na wniosek Krajowej Rady S\u0105downictwa na czas nieoznaczony. \"S\u0119dziowie s\u0105 nieusuwalni, a ustr\u00f3j Rzeczypospolitej Polskiej opiera si\u0119 na podziale i r\u00f3wnowadze w\u0142adzy ustawodawczej, w\u0142adzy wykonawczej i w\u0142adzy s\u0105downiczej\" - wskazano.\n\nW ocenie ministerstwa, \u017caden s\u0105d nie mo\u017ce wi\u0119c bada\u0107, a tym bardziej kwestionowa\u0107 nominacji s\u0119dziowskich, ani ustaw reguluj\u0105cych status s\u0119dzi\u00f3w i spos\u00f3b wyboru kandydat\u00f3w. \"S\u0105d Najwy\u017cszy nie mo\u017ce zatem wkracza\u0107 w kompetencje Krajowej Rady S\u0105downictwa, Prezydenta RP ani Sejmu\" - podkre\u015bli\u0142o MS.\n\nTrybuna\u0142 Konstytucyjny stan\u0105\u0142 po stronie prawa do s\u0105du ka\u017cdego obywatela, po stronie pa\u0144stwa prawa, a przeciwko uzurpacji w\u0142adzy \u2013 powiedzia\u0142 PAP wiceminister sprawiedliwo\u015bci Marcin Warcho\u0142. W ten spos\u00f3b skomentowa\u0142 orzeczenie TK ws. uchwa\u0142y trzech Izb S\u0105du Najwy\u017cszego.\n\n\"Tym orzeczeniem Trybuna\u0142 Konstytucyjny stan\u0105\u0142 po stronie prawa do s\u0105du ka\u017cdego obywatela, po stronie pa\u0144stwa prawa, a przeciwko uzurpacji w\u0142adzy\" \u2013 podkre\u015bli\u0142 Marcin Warcho\u0142. Oceni\u0142, \u017ce styczniow\u0105 uchwa\u0142\u0105 \"grupka s\u0119dzi\u00f3w (trzech Izb SN - PAP) z powod\u00f3w czysto politycznych dokona\u0142a uzurpacji w\u0142adzy, przyzna\u0142a sobie kompetencje, kt\u00f3rych nie przyznaje S\u0105dowi Najwy\u017cszemu ani konstytucja, ani ustawy\".", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "Orzeczenie TK stanowi\u0105ce, \u017ce styczniowa uchwa\u0142a trzech izb SN narusza konstytucj\u0119, traktat o UE oraz europejsk\u0105 Konwencj\u0119 Praw Cz\u0142owieka, jest zgodne ze stanowiskiem, jakie od pocz\u0105tku przedstawia\u0142o w tej sprawie ministerstwo sprawiedliwo\u015bci - przekaza\u0142 w poniedzia\u0142ek resort.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "Ministerstwo Sprawiedliwo\u015bci, Trybuna\u0142 Konstytucyjny, orzeczenie, wymiar sprawiedliwo\u015bci, S\u0105d Najwy\u017cszy", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://prawo.gazetaprawna.pl/artykuly/1470643,orzeczenie-tk-uchwala-trzech-izb-sn-warchol.html", "type": "article", "title": "Warcho\u0142: Grupka s\u0119dzi\u00f3w z powod\u00f3w czysto politycznych dokona\u0142a uzurpacji w\u0142adzy", "description": "Orzeczenie TK stanowi\u0105ce, \u017ce styczniowa uchwa\u0142a trzech izb SN narusza konstytucj\u0119, traktat o UE oraz europejsk\u0105 Konwencj\u0119 Praw Cz\u0142owieka, jest zgodne ze stanowiskiem, jakie od pocz\u0105tku przedstawia\u0142o w tej sprawie ministerstwo sprawiedliwo\u015bci - przekaza\u0142 w poniedzia\u0142ek resort.", "image": "https://g.gazetaprawna.pl/p/_wspolne/pliki/4506000/4506542-wiceminister-sprawiedliwosci-marcin.jpg", "site_name": "prawo.gazetaprawna.pl"}, "twitter": {"title": "Warcho\u0142: Grupka s\u0119dzi\u00f3w z powod\u00f3w czysto politycznych dokona\u0142a uzurpacji w\u0142adzy", "description": "Orzeczenie TK stanowi\u0105ce, \u017ce styczniowa uchwa\u0142a trzech izb SN narusza konstytucj\u0119, traktat o UE oraz europejsk\u0105 Konwencj\u0119 Praw Cz\u0142owieka, jest zgodne ze stanowiskiem, jakie od pocz\u0105tku przedstawia\u0142o w tej sprawie ministerstwo sprawiedliwo\u015bci - przekaza\u0142 w poniedzia\u0142ek resort.", "card": "summary_large_image", "image": "https://g.gazetaprawna.pl/p/_wspolne/pliki/4506000/4506542-wiceminister-sprawiedliwosci-marcin.jpg", "site": "@gazetaprawnapl"}, "news_keywords": "Ministerstwo Sprawiedliwo\u015bci, Trybuna\u0142 Konstytucyjny, orzeczenie, wymiar sprawiedliwo\u015bci, S\u0105d Najwy\u017cszy"}, "canonical_link": "https://prawo.gazetaprawna.pl/artykuly/1470643,orzeczenie-tk-uchwala-trzech-izb-sn-warchol.html"}