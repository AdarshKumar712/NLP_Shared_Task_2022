{"source_url": "https://www.wprost.pl", "url": "https://www.wprost.pl/kraj/10326133/koronawirus-w-kopalniach-zakazenie-potwierdzono-juz-u-2244-gornikow-i-pracownikow.html?utm_source=Wprost.pl&utm_medium=feed&utm_campaign=rss", "title": "Koronawirus w kopalniach. Zaka\u017cenie potwierdzono ju\u017c u 2244 g\u00f3rnik\u00f3w i pracownik\u00f3w", "top_image": "https://www.wprost.pl/_thumb/72/d5/a55d94b66148f9692a25eea7a4bc.jpeg", "meta_img": "https://www.wprost.pl/_thumb/72/d5/a55d94b66148f9692a25eea7a4bc.jpeg", "images": ["https://0img.wprost.pl/_thumb/0f/90/0dae36628cd6a5d31651ddb481b2.jpeg", "https://img.wprost.pl/_i/pixel.png", "https://2img.wprost.pl/_thumb/24/f4/952d30770512b4e0cc7fd13dedd6.jpeg", "https://www.wprost.pl/_thumb/72/d5/a55d94b66148f9692a25eea7a4bc.jpeg", "https://www.wprost.pl/_i/pusty.png"], "movies": [], "text": "W woj. \u015bl\u0105skim potwierdzono ju\u017c \u0142\u0105cznie 5 251 zaka\u017ce\u0144, najwi\u0119cej w ca\u0142ym kraju. Od kilku dni w regionie trwaj\u0105 badania przesiewowe g\u00f3rnik\u00f3w z kopal\u0144, w kt\u00f3rych pojawi\u0142y si\u0119 ogniska zaka\u017ce\u0144.\n\nW pi\u0105tek PGG informowa\u0142a o 1 147 zaka\u017conych osobach z tej sp\u00f3\u0142ki, jednak kolejnego dnia firma skorygowa\u0142a te dane \u2013 do 1 089 os\u00f3b \u2013 t\u0142umacz\u0105c to b\u0142\u0119dem w przep\u0142ywie informacji od s\u0142u\u017cb sanitarnych. Wed\u0142ug informacji przekazanej PAP przez rzecznika PGG Tomasza G\u0142ogowskiego w niedziel\u0119, dodatni wynik test\u00f3w ma na obecn\u0105 chwil\u0119 1 268 os\u00f3b. 2 374 osoby s\u0105 na kwarantannie. Od pracownik\u00f3w PGG pobrano ok. 10 tys. wymaz\u00f3w.\n\nSp\u00f3\u0142ka nie precyzuje liczby zaka\u017conych w poszczeg\u00f3lnych zak\u0142adach. Wed\u0142ug informacji z wcze\u015bniejszych dni, najwi\u0119ksza liczba zaka\u017conych jest w rybnickiej kopalni Jankowice, w gliwickiej kopalni So\u015bnica i katowickiej kopalni Murcki-Staszic. Kopalnie Jankowice i Murcki-Staszic trzeci tydzie\u0144 nie wydobywaj\u0105 w\u0119gla, So\u015bnica - od ponad tygodnia.\n\nW\u0119gla od poniedzia\u0142ku nie wydobywa te\u017c nale\u017c\u0105ca do JSW kopalnia Pni\u00f3wek w Paw\u0142owicach. Jak poda\u0142a w niedziel\u0119 sp\u00f3\u0142ka, w samym Pni\u00f3wku jest obecnie 480 zaka\u017conych os\u00f3b, a we wszystkich kopalniach sp\u00f3\u0142ki \u0142\u0105cznie 497 przypadk\u00f3w. Na kwarantannie przebywa 365 os\u00f3b.\n\nPi\u0105t\u0105 kopalni\u0105, w kt\u00f3rej potwierdzono du\u017c\u0105 liczb\u0119 zaka\u017ce\u0144, i kt\u00f3rej ca\u0142\u0105 za\u0142og\u0119 obj\u0119to badaniami przesiewowymi, jest nale\u017c\u0105ca do sp\u00f3\u0142ki W\u0119glokoks Kraj kopalnia Bobrek w Bytomiu. Wed\u0142ug informacji uzyskanych w niedziel\u0119 przez PAP w tej sp\u00f3\u0142ce, wykrytych w Bobrku jest obecnie 479 \u2013 to zar\u00f3wno pracownicy kopalni, jak i przedstawiciele firm zewn\u0119trznych wykonuj\u0105cych w niej prace. 392 spo\u015br\u00f3d zaka\u017conych zdiagnozowano podczas odbywaj\u0105cych si\u0119 w ostatnich dniach bada\u0144 przesiewowych, pozosta\u0142e osoby zosta\u0142y zaka\u017cone w poprzednich tygodniach. Kwarantannie poddano 502 pracownik\u00f3w, dotychczas o\u015bmiu wyzdrowia\u0142o.\n\nW pi\u0105tek rozpocz\u0105\u0142 si\u0119 drugi etap bada\u0144 przesiewowych w\u015br\u00f3d g\u00f3rnik\u00f3w z pi\u0119ciu kopal\u0144, w kt\u00f3rych odnotowano najwi\u0119cej przypadk\u00f3w zaka\u017cenia. Badani s\u0105 pracownicy, u kt\u00f3rych testy w pierwszym etapie nie potwierdzi\u0142y obecno\u015bci koronawirusa. Chodzi o uzyskanie pewno\u015bci, \u017ce g\u00f3rnicy ci s\u0105 zdrowi i mog\u0105 wr\u00f3ci\u0107 do pracy.\n\nPremier Mateusz Morawiecki, kt\u00f3ry w sobot\u0119 przyjecha\u0142 do Katowic, zapewni\u0142, \u017ce sytuacja na \u015al\u0105sku jest \"opanowana\" i \"pod kontrol\u0105\". Kopalnie, kt\u00f3re w zwi\u0105zku z epidemi\u0105 wstrzyma\u0142y wydobycie w\u0119gla, powinny ju\u017c na pocz\u0105tku tygodnia przynajmniej cz\u0119\u015bciowo wznowi\u0107 produkcj\u0119, a te, kt\u00f3re ograniczy\u0142y dzia\u0142alno\u015b\u0107, zwi\u0119kszy\u0107 wydobycie \u2013 zapowiedzia\u0142 szef rz\u0105du.\n\nWojewoda \u015bl\u0105ski Jaros\u0142aw Wieczorek m\u00f3wi\u0142, \u017ce do po\u0142udnia w sobot\u0119 sp\u0142yn\u0119\u0142o ponad 12 tys. wynik\u00f3w g\u00f3rnik\u00f3w, poddanych badaniom przesiewowym. W pi\u0105tek pobrano pr\u00f3bki od ponad 3 tys. pracownik\u00f3w kopal\u0144, na sobot\u0119 i niedziel\u0119 zaplanowano po 5 tys. kolejnych bada\u0144.\n\nMinisterstwo Zdrowia poinformowa\u0142o w niedziel\u0119 o potwierdzeniu zaka\u017cania SARS-CoV-2 u kolejnych 137 os\u00f3b w ca\u0142ym kraju. 92 przypadki to mieszka\u0144cy woj. \u015bl\u0105skiego. Jak poda\u0142 \u015al\u0105ski Urz\u0105d Wojew\u00f3dzki 37 z nich to pracownicy kopal\u0144.\n\nWed\u0142ug informacji Wojew\u00f3dzkiej Stacji Sanitarno-Epidemiologicznej w Katowicach, \u0142\u0105czna liczba os\u00f3b z regionu, u kt\u00f3rych dotychczasowe badania laboratoryjne potwierdzi\u0142y koronawirusa wynosi obecnie 5 tys. 251. 176 os\u00f3b zmar\u0142o, a wyzdrowia\u0142o dotychczas 1 tys. 88 chorych, w ostatnich godzinach \u2013 27. \"Tylko jedna z nich wymaga\u0142a leczenia szpitalnego, pozostali w dobrym stanie dochodzili do zdrowia w swoich domach pod nadzorem sanepidu. Najstarszy wyleczony ma 76 lat \u2013 to mieszkanka Bielska-Bia\u0142ej, najm\u0142odszy ma 5 lat \u2013 to ma\u0142y mieszkaniec Rudy \u015al\u0105skiej\" - poinformowali urz\u0119dnicy.\n\nHospitalizowanych w woj. \u015bl\u0105skim jest obecnie 400 os\u00f3b. 7 tys. 632 s\u0105 poddane kwarantannie domowej, a 8 tys. 598 pozostaje pod nadzorem epidemiologicznym.\n\nautor: Krzysztof Konopka\n\nCzytaj tak\u017ce:\n\nPrzez koronawirusa dojdzie do wyizolowania \u015al\u0105ska? Premier ucina spekulacje", "keywords": [], "meta_keywords": ["koronawirus", "\u015al\u0105sk", "g\u00f3rnicy", "wojew\u00f3dztwo \u015bl\u0105skie", "", "Kraj", "\u017bycie", "wprost"], "tags": ["Biznes", "Kultura", "Polityka", "Telewizja", "Kraj", "\u015awiat", "Finanse i inwestycje", "Seriale", "Koronawirus", "Motoryzacja", "Urz\u0105dzenia", "Kosmos", "Film", "Koronawirus w biznesie", "Gwiazdy", "Zdrowie i medycyna", "\u017bycie", "Technologie", "17 maja 2020 , 14:45", "Edukacja", "Gospodarka", "Firmy i rynki", "Nauka", "Wybory prezydenckie", "Internet", "Kraj Polska", "Wybory", "Wiadomo\u015bci", "Prime time"], "authors": [], "publish_date": "Sun May 17 14:45:00 2020", "summary": "", "article_html": "", "meta_description": "Do 2244 wzros\u0142a liczba pracownik\u00f3w kopal\u0144, u kt\u00f3rych badania potwierdzi\u0142y zaka\u017cenie koronawirusem \u2013 wynika z informacji zebranych w sp\u00f3\u0142kach...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Do 2244 wzros\u0142a liczba pracownik\u00f3w kopal\u0144, u kt\u00f3rych badania potwierdzi\u0142y zaka\u017cenie koronawirusem \u2013 wynika z informacji zebranych w sp\u00f3\u0142kach...", "keywords": "koronawirus, \u015al\u0105sk, g\u00f3rnicy, wojew\u00f3dztwo \u015bl\u0105skie, , Kraj, \u017bycie, wprost", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Koronawirus w kopalniach. Zaka\u017cenie potwierdzono ju\u017c u 2244 g\u00f3rnik\u00f3w i pracownik\u00f3w", "DC.subject": "Wprost", "DC.description": "Do 2244 wzros\u0142a liczba pracownik\u00f3w kopal\u0144, u kt\u00f3rych badania potwierdzi\u0142y zaka\u017cenie koronawirusem \u2013 wynika z informacji zebranych w sp\u00f3\u0142kach w\u0119glowych. To 1268 pracownik\u00f3w Polskiej Grupy G\u00f3rniczej, 497 z Jastrz\u0119bskiej Sp\u00f3\u0142ki W\u0119glowej i 479 z kopalni Bobrek.", "DC.identifier": "https://www.wprost.pl/10326133", "DC.date": "2020-05-17", "DC.type": "Text", "DC.publisher": "Maciej Zaremba", "twitter": {"card": "summary_large_image", "site": "@TygodnikWPROST", "url": "https://www.wprost.pl/kraj/10326133/koronawirus-w-kopalniach-zakazenie-potwierdzono-juz-u-2244-gornikow-i-pracownikow.html", "title": "Koronawirus w kopalniach. Zaka\u017cenie potwierdzono ju\u017c u 2244 g\u00f3rnik\u00f3w i pracownik\u00f3w", "description": "Do 2244 wzros\u0142a liczba pracownik\u00f3w kopal\u0144, u kt\u00f3rych badania potwierdzi\u0142y zaka\u017cenie koronawirusem \u2013 wynika z informacji zebranych w sp\u00f3\u0142kach w\u0119glowych. To 1268 pracownik\u00f3w Polskiej Grupy G\u00f3rniczej, 497 z Jastrz\u0119bskiej Sp\u00f3\u0142ki W\u0119glowej i 479 z kopalni Bobrek.", "image": "https://www.wprost.pl/_thumb/72/d5/a55d94b66148f9692a25eea7a4bc.jpeg"}, "article": {"published_time": "2020-05-17T14:45:00+02:00"}, "og": {"title": "Koronawirus w kopalniach. Zaka\u017cenie potwierdzono ju\u017c u 2244 g\u00f3rnik\u00f3w i pracownik\u00f3w", "description": "Do 2244 wzros\u0142a liczba pracownik\u00f3w kopal\u0144, u kt\u00f3rych badania potwierdzi\u0142y zaka\u017cenie koronawirusem \u2013 wynika z informacji zebranych w sp\u00f3\u0142kach w\u0119glowych. To 1268 pracownik\u00f3w Polskiej Grupy G\u00f3rniczej, 497 z Jastrz\u0119bskiej Sp\u00f3\u0142ki W\u0119glowej i 479 z kopalni Bobrek.", "url": "https://www.wprost.pl/kraj/10326133/koronawirus-w-kopalniach-zakazenie-potwierdzono-juz-u-2244-gornikow-i-pracownikow.html", "image": "https://www.wprost.pl/_thumb/72/d5/a55d94b66148f9692a25eea7a4bc.jpeg", "type": "article", "site_name": "Wprost", "locale": "pl_PL"}, "fb": {"app_id": 119818731519670}}, "canonical_link": "https://www.wprost.pl/kraj/10326133/koronawirus-w-kopalniach-zakazenie-potwierdzono-juz-u-2244-gornikow-i-pracownikow.html"}