{"source_url": "http://24kurier.pl", "url": "http://24kurier.pl/aktualnosci/wiadomosci/bezka-lezka-na-zakrecie/", "title": "Bezka \u2013 \u0142ezka na zakr\u0119cie", "top_image": "http://24kurier.pl/media/5396560/611486-schroniskowolontariat.jpg", "meta_img": "http://24kurier.pl/media/5396560/611486-schroniskowolontariat.jpg", "images": ["http://24kurier.pl/img/chwasty.png", "http://24kurier.pl/media/5353832/24kurierpl_logo.png", "http://24kurier.pl/files/reklama-stale-banery/morza-i-oceany-PNG-logo-325_80.png", "http://24kurier.pl/img/kurier_logo.png", "http://24kurier.pl/img/cyfrowy_ekurier13.png", "http://24kurier.pl/media/5396714/610534-schroniskowolontariat.jpg?anchor=center&mode=crop&width=134&height=81&rnd=132262674690000000", "http://24kurier.pl/img/przezgranice/Logo_2sen_wienbe_logo_hochrgb_2.jpg?width=160&", "http://24kurier.pl/media/5387064/597465-schroniskowolontariat.jpg?center=0.22842639593908629,0.38152610441767071&mode=crop&width=134&height=81&rnd=132197842580000000", "http://24kurier.pl/media/1354/liskowacki.png", "http://24kurier.pl/media/5396560/611486-schroniskowolontariat.jpg", "http://24kurier.pl/imagegen.ashx?image=/media/5396562/611487-schroniskowolontariat.jpg&width=150&height=150&constrain=true", "http://24kurier.pl/imagegen.ashx?image=/media/5396561/611485-schroniskowolontariat.jpg&width=150&height=150&constrain=true", "http://24kurier.pl/Gazeta/kurierszcz120.jpg?v=20200221_02", "http://24kurier.pl/img/przezgranice/Oderpartnerschaft_logo_11-2006.jpg?width=160&", "http://24kurier.pl/files/reklama-stale-banery/Azoty/AZOTY_banner_KurierSzcze_325x300__3.jpg", "http://www.gravatar.com/avatar/26b69f286a4ee20af9c860f841bebb0f?size=50", "http://24kurier.pl/imagegen.ashx?image=/media/5396560/611486-schroniskowolontariat.jpg&width=300&height=300&constrain=true", "http://24kurier.pl/img/przezgranice/20191114/de.jpg", "http://24kurier.pl/img/pogoda/chd.png", "http://24kurier.pl/img/przezgranice/20191114/pl.jpg", "http://24kurier.pl/img/horoskop.png", "http://24kurier.pl/media/5396061/suczka-zabita.jpg?crop=0,0.0013871164622981744,0,0.0997614159684848&cropmode=percentage&width=134&height=81&rnd=132263492860000000"], "movies": [], "text": "Ma ponad 14 lat. Bezdomn\u0105 jest od sierpnia ubieg\u0142ego roku. Od tego czasu to w\u0142a\u015bnie ona - Beza jest bodaj najsmutniejsz\u0105 rezydentk\u0105 szczeci\u0144skiego przytuliska dla zwierz\u0105t. Porzucon\u0105 niczym niepotrzebna rzecz na Wyspie Puckiej. Wystarczy spojrze\u0107 jej w oczy, aby zrozumie\u0107, \u017ce nadal prze\u017cywa traum\u0119 rozstania. Potrzebuje na ni\u0105 leku: mi\u0142o\u015bci nowego opiekuna.\n\nBezka chyba bardziej ni\u017c inne psy potrzebuje kochaj\u0105cej rodziny i prawdziwego domu. Bo\u2026nie zosta\u0142o jej ju\u017c wiele czasu. Tym bardziej w realiach miejskiego schroniska.\n\n- Krucha jak Beza\u2026 Zosta\u0142a znaleziona w rejonie portu. Dowieziona do nas w po\u0142owie wakacji. Porzucona, co naprawd\u0119 trudno zrozumie\u0107. Tym bardziej, \u017ce to psina o przyjaznej naturze. R\u00f3wnie ch\u0119tnie sp\u0119dzaj\u0105ca czas w otoczeniu ludzi, jak i innych kompan\u00f3w w niedoli - o biszkoptowej seniorce opowiadaj\u0105 jej obecni schroniskowi opiekunowie. - To grzeczna dama. \u0141adnie chodzi na smyczy: nie ci\u0105gnie, nie przyspiesza, nie wymusza drogi. Uwielbia spacery. Cieszy si\u0119 na ka\u017cde wyj\u015bcie poza boks, kt\u00f3ry teraz w bezdomno\u015bci jest jej jedynym schronieniem.\n\nSchroniskowi opiekunowie zapraszaj\u0105 na spacer zapoznawczy z urocz\u0105 delikatn\u0105 Bez\u0105. Ju\u017c w listopadzie - za po\u015brednictwem naszej rubryki - prosili o dom dla tej poczciwej seniorki. Jednak nie znalaz\u0142 si\u0119 nikt, kto przed Bez\u0105 otworzy\u0142by serce, przygarn\u0105\u0142.\n\n- Jej naprawd\u0119 niewiele trzeba. Wystarczy, \u017ce b\u0119dzie si\u0119 mia\u0142a do kogo przytuli\u0107. \u0141aknie blisko\u015bci, jest ufna i bardzo kontaktowa. Okazuje wdzi\u0119czno\u015b\u0107 za ka\u017cd\u0105 odrobin\u0119 po\u015bwi\u0119conej jej uwagi. Kr\u00f3tkodystansowe i spokojne spacery przynios\u0105 jej du\u017co rado\u015bci - m\u00f3wi\u0105 schroniskowi opiekunowie, prosz\u0105c o dom dla tej wyj\u0105tkowej seniorki.\n\nKto chcia\u0142by Bez\u0119 -pi\u0119kn\u0105 i smutn\u0105 poczciwin\u0119 (537/19) - lub jak\u0105kolwiek inn\u0105 r\u00f3wnie samotn\u0105 bezdomn\u0105 psin\u0119 czy kocin\u0119 przygarn\u0105\u0107, jest proszony o kontakt ze Schroniskiem dla Bezdomnych Zwierz\u0105t w Szczecinie: al. Wojska Polskiego 247, tel. +48 91 487 02 81, e-mail: schronisko@schronisko.szczecin.pl. Plac\u00f3wka jest czynna codziennie, r\u00f3wnie\u017c w soboty i wskazane niedziele (opr\u00f3cz \u015bwi\u0105t) w godzinach 9-16. Adopcje odbywaj\u0105 si\u0119 od g. 8.30 do 15.30.\n\n* * *\n\nNa naszych \u0142amach prowadzimy cykl pt. \u201eWe\u017a mnie KURIEREM do domu\". Jest po\u015bwi\u0119cony schroniskowym zwierzakom. Znajdziecie w nim Pa\u0144stwo oferty adopcyjne tych, co za kratami przytuliska siedz\u0105 nie za w\u0142asne winy. Z ut\u0119sknieniem czekaj\u0105c na swojego cz\u0142owieka: niestety, czasem bezskutecznie, nawet latami. \u00a9\u2117\n\n(an)\n\nFot. Schronisko/Wolontariat\n\n\n\n", "keywords": [], "meta_keywords": ["beza", "pies", "schronisko dla zwierz\u0105t", "we\u017a mnie Kurierem do domu"], "tags": [], "authors": [], "publish_date": null, "summary": "", "article_html": "", "meta_description": "Ma ponad 14 lat. Bezdomn\u0105 jest od sierpnia ubieg\u0142ego roku. Od tego czasu to w\u0142a\u015bnie ona - Beza jest bodaj najsmutniejsz\u0105 rezydentk\u0105 szczeci\u0144skiego przytuliska dla zwierz\u0105t. Porzucon\u0105 niczym niepotrzebna...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Ma ponad 14 lat. Bezdomn\u0105 jest od sierpnia ubieg\u0142ego roku. Od tego czasu to w\u0142a\u015bnie ona - Beza jest bodaj najsmutniejsz\u0105 rezydentk\u0105 szczeci\u0144skiego przytuliska dla zwierz\u0105t. Porzucon\u0105 niczym niepotrzebna...", "keywords": "beza,pies,schronisko dla zwierz\u0105t,we\u017a mnie Kurierem do domu", "og": {"title": "Bezka \u2013 \u0142ezka na zakr\u0119cie", "type": "website", "url": "//24kurier.pl/aktualnosci/wiadomosci/bezka-lezka-na-zakrecie/", "image": "//24kurier.pl/media/5396560/611486-schroniskowolontariat.jpg", "description": "Ma ponad 14 lat. Bezdomn\u0105 jest od sierpnia ubieg\u0142ego roku. Od tego czasu to w\u0142a\u015bnie ona - Beza jest bodaj najsmutniejsz\u0105 rezydentk\u0105 szczeci\u0144skiego przytuliska dla zwierz\u0105t. Porzucon\u0105 niczym niepotrzebna..."}}, "canonical_link": "//24kurier.pl/aktualnosci/wiadomosci/bezka-lezka-na-zakrecie/"}