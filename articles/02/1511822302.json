{"source_url": "https://www.rp.pl", "url": "https://www.rp.pl/Polityka/200209956-USA-Mlodzi-wyborcy-Partii-Demokratycznej-mysla-dobrze-o-socjalizmie.html", "title": "USA: M\u0142odzi wyborcy Partii Demokratycznej my\u015bl\u0105 dobrze o socjalizmie", "top_image": "https://www.rp.pl/storyimage/RP/20200202/SWIAT/200209956/AR/0/AR-200209956.jpg?lastModified=20200202183906", "meta_img": "https://www.rp.pl/storyimage/RP/20200202/SWIAT/200209956/AR/0/AR-200209956.jpg?lastModified=20200202183906", "images": ["https://www.rp.pl/storyimage/RP/20200202/SWIAT/200209956/AR/0/AR-200209956.jpg?lastModified=20200202183906", "https://www.rp.pl/Polityka/ /storyimage/RP/20200131/SWIAT/200139839/AR/0/AR-200139839.jpg&MaxW=370", "https://www.rp.pl/Polityka/ /storyimage/RP/20200121/KRAJ/200129813/AR/0/AR-200129813.jpg&MaxW=370", "https://www.rp.pl/Polityka/ /storyimage/RP/20200121/SWIAT/200129818/AR/0/AR-200129818.jpg&MaxW=370", "https://www.rp.pl/apps/pbcsi.dll/storyimage/RP/20200202/SWIAT/200209956/AR/0/AR-200209956.jpg?imageversion=Artykul&lastModified=", "https://www.rp.pl/public/images/gremi-logo-white.svg", "https://www.rp.pl/public/images/logotypy_rzepy_rp2.svg", "https://www.rp.pl/apps/Sc.dll/RP/NoJS/NoJS/story/20200202/SWIAT/200209956?nojs=1", "https://www.facebook.com/tr?id=523191148171355&ev=PageView&noscript=1", "https://www.rp.pl/public/images/logotyp_RGB_rppl_100lat.svg", "https://www.rp.pl/Polityka/ /storyimage/RP/20200129/SWIAT/200129218/AR/0/AR-200129218.jpg&MaxW=370"], "movies": [], "text": "W stosunku do sonda\u017cu z grudnia odsetek Amerykan\u00f3w chc\u0105cych usuni\u0119cia Trumpa z urz\u0119du zmniejszy\u0142 si\u0119 o 2 punkty procentowe. Odsetek tych, kt\u00f3rzy uwa\u017caj\u0105, \u017ce Trump powinien pozosta\u0107 na stanowisku zwi\u0119kszy\u0142 si\u0119 o 1 punkt procentowy.\n\nJednocze\u015bnie 52 proc. ankietowanych uwa\u017ca, \u017ce Trump nadu\u017cy\u0142 w\u0142adzy, jak\u0105 daje mu urz\u0105d, prosz\u0105c obcy rz\u0105d (chodzi o w\u0142adze Ukrainy - red.), by ten doprowadzi\u0142 do wszcz\u0119cia \u015bledztwa przeciwko jego politycznemu przeciwnikowi, Joe Bidenowi, co mog\u0142o wywrze\u0107 wp\u0142yw na wynik nadchodz\u0105cych wybor\u00f3w prezydenckich. Trump mia\u0142 uzale\u017cnia\u0107 pomoc wojskow\u0105 dla Ukrainy od wszcz\u0119cia \u015bledztwa przeciwko Bidenowi i jego synowi Hunterowi, w zwi\u0105zku z interesami tego ostatniego na Ukrainie. Biden to faworyt prawybor\u00f3w w Partii Demokratycznej, prawdopodobny rywal Trumpa w wyborach prezydenckcih.\n\nZe stwierdzeniem, \u017ce Trump nie nadu\u017cy\u0142 w\u0142adzy w tej sprawie, zgadza si\u0119 41 proc. ankietowanych.\n\n53 proc. Amerykan\u00f3w jest te\u017c zdania, \u017ce Trump dopu\u015bci\u0142 si\u0119 pr\u00f3by obstrukcji dzia\u0142a\u0144 Kongresu nie wsp\u00f3\u0142pracuj\u0105c z nim w zwi\u0105zku ze \u015bledztwem tocz\u0105cym si\u0119 ws. impeachmentu. 37 proc. jest zdania, \u017ce Trump nie dopu\u015bci\u0142 si\u0119 takiej obstrukcji.\n\nSpo\u015br\u00f3d wyborc\u00f3w Demokrat\u00f3w usuni\u0119cia Trumpa z urz\u0119du chce 84 proc. Jednocze\u015bnie a\u017c 91 proc. wyborc\u00f3w Republikan\u00f3w uwa\u017ca, \u017ce Trump powinien pozosta\u0107 na stanowisku. W\u015br\u00f3d wyborc\u00f3w niezale\u017cnych 45 proc. chce usuni\u0119cia Trumpa z urz\u0119du, a 50 proc. uwa\u017ca, \u017ce powinien pozosta\u0107 na stanowisku.\n\nW sonda\u017cu sprawdzono te\u017c poziom poparcia dla Trumpa i Bidena w ca\u0142ym kraju. Gdyby to Biden zmierzy\u0142 si\u0119 z Trumpem w wyborach, kt\u00f3re odb\u0119d\u0105 si\u0119 w listopadzie 2020 roku, kandydat Demokrat\u00f3w zdoby\u0142by 50 proc. g\u0142os\u00f3w, podczas gdy Trump - 44 procent.\n\nZ Trumpem wygra\u0142by te\u017c inny pretendent do nominacji Partii Demokratycznej w wyborach prezydenckich, Bernie Sanders. Sanders wygra\u0142by z Trumpem w stosunku 49 do 45 proc.\n\nKolejna kandydatka do nominacji prezydenckiej Demokrat\u00f3w, Elizabeth Warren, wygra\u0142aby z Trumpem w stosunku 48 do 45 proc.\n\nMargines b\u0142\u0119du w sonda\u017cu wynosi\u0142 3,1 pkt. procentowego.\n\nW sonda\u017cu spytano te\u017c Amerykan\u00f3w o ich stosunek do kapitalizmu i socjalizmu (mianem demokratycznego socjalisty okre\u015bla si\u0119 Bernie Sanders, r\u00f3wnie\u017c Elizabeth Warren jest przedstawicielk\u0105 lewego skrzyd\u0142a Partii Demokratycznej).\n\nZ badania wynika, \u017ce 52 proc. wyborc\u00f3w w USA ma pozytywny stosunek do kapitalizmu, podczas gdy negatywnie ocenia go 18 proc.\n\nW przypadku socjalizmu jest odwrotnie - 19 proc. ma pozytywny stosunek do socjalizmu, 53 proc. - negatywny.\n\nSocjalizm wyj\u0105tkowo pozytywnie oceniaj\u0105 wyborcy Demokrat\u00f3w w wieku 18-34 lat (51 proc. my\u015bli o nim pozytywnie). Socjalizm pozytywnie ocenia te\u017c 40 proc. wyborc\u00f3w, kt\u00f3rzy wezm\u0105 udzia\u0142 w prawyborach prezydenckich w Partii Demokratycznej (23 proc. z nich ocenia socjalizm negatywnie).", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "46 proc. wyborc\u00f3w uwa\u017ca, \u017ce fina\u0142em procedury impeachmentu wobec Donalda Trumpa powinno by\u0107 usuni\u0119cie go z urz\u0119du - wynika z sonda\u017cu dla NBC News i \"Wall Street Journal\". Z kolei 49 proc. uwa\u017ca, \u017ce Trump powinien pozosta\u0107 na stanowisku.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200202/SWIAT/200209956/AR/0/AR-200209956.jpg?minW=80&minH=150&exactW=80&exactH=150&exactFit=crop&lastModified=20200202183906", "news_keywords": "Sonda\u017c,\r\nPolityka,\r\nKongres,\r\nWyborcy,\r\n\u015awiat,\r\n\u00a0Stany Zjednoczone,\r\n_REDAKCJA POLECA,\r\n_Main Topic,\r\n_microsoft news Feed,\r\nPrezydent USA,\r\n_tablet_app_news_feed,\r\nDonald Trump,\r\nBernie Sanders", "og": {"image": {"identifier": "https://www.rp.pl/storyimage/RP/20200202/SWIAT/200209956/AR/0/AR-200209956.jpg?lastModified=20200202183906", "width": 600, "height": 315}, "title": "USA: M\u0142odzi wyborcy Partii Demokratycznej my\u015bl\u0105 dobrze o socjalizmie", "type": "article", "description": "46 proc. wyborc\u00f3w uwa\u017ca, \u017ce fina\u0142em procedury impeachmentu wobec Donalda Trumpa powinno by\u0107 usuni\u0119cie go z urz\u0119du - wynika z sonda\u017cu dla NBC News i \"Wall Street Journal\". Z kolei 49 proc. uwa\u017ca, \u017ce Trump powinien pozosta\u0107 na stanowisku.", "url": "https://www.rp.pl/Polityka/200209956-USA-Mlodzi-wyborcy-Partii-Demokratycznej-mysla-dobrze-o-socjalizmie.html"}, "description": "46 proc. wyborc\u00f3w uwa\u017ca, \u017ce fina\u0142em procedury impeachmentu wobec Donalda Trumpa powinno by\u0107 usuni\u0119cie go z urz\u0119du - wynika z sonda\u017cu dla NBC News i \"Wall Street Journal\". Z kolei 49 proc. uwa\u017ca, \u017ce Trump powinien pozosta\u0107 na stanowisku."}, "canonical_link": "https://www.rp.pl/Polityka/200209956-USA-Mlodzi-wyborcy-Partii-Demokratycznej-mysla-dobrze-o-socjalizmie.html"}