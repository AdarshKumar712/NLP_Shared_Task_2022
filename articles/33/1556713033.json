{"source_url": "https://wiadomosci.wp.pl", "url": "https://wiadomosci.wp.pl/koronawirus-w-polsce-polozna-zwolniona-za-wpis-na-facebooku-mamy-pandemie-6492116113634945a", "title": "Koronawirus w Polsce. Po\u0142o\u017cna zwolniona za wpis na Facebooku. \"Mamy pandemi\u0119\"", "top_image": "https://v.wpimg.pl/Njc3MjcxYQsCUTtZTANsHkEJbwMKWmJIFhF3SExIYVtQCnUSWkh5RQcdOhoKFSlEE19iWFNKd1NXAHpaVVVjUlcDelhSTGEBDEEiBAIPJxgWQGMAEx9sFw==", "meta_img": "https://v.wpimg.pl/Njc3MjcxYQsCUTtZTANsHkEJbwMKWmJIFhF3SExIYVtQCnUSWkh5RQcdOhoKFSlEE19iWFNKd1NXAHpaVVVjUlcDelhSTGEBDEEiBAIPJxgWQGMAEx9sFw==", "images": ["https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFWgJ-X1pNf15aHmBbW0F8W1UDeFhSV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFUgB9W1ROfV9VCmBHUkp4W1sGe11XT2EaD1IuDwsXIg4GQWMaDR9sFw==", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFUgd-X1pLd1NXB2BHUkh2U1sAfVxbSGFbWgE1W1pKYBoNVG8X", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFUgB9W1ROfV9VCmBHUkp4W1sGe11XT2EaD1IuDwsXIg4GQWMaDR9sFw==", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFUgp8XlZPeV1aAWBHUE94W1ALdVpTV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFVgd7XlFLeFpXHmBSU0t6UlALeV1MSXdYGwJ0WE0IIA1BTg==", "https://wiadomosci.wp.pl/Njc3MjcxYQsCUTtZTANsHkEJbw4MWmJIFhF3SEwKflhbAn5eU0l7W0xAJQUUVikDBQw-GBVFOQMCVyIHDAstA0VSLh4KFyBXCUAiDAVePgZeQywBDF44V1YdeUge", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFUQN-U1RAeFhaBWBbU057X1cGfl1VV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFVAV6XVBAe11aHmBYUkl9XFcFdV5bV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFUQp-UltMd19RHn5dU017WlIKYltaSjZbWgFjGg0fbBc=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFVgd7XlFLeFpXHmBSU0t6UlALeV1MSXdYGwJ0WE0IIA1BTg==", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFVgB-WFdAf1haHmBYU0l8XlQAfltSV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YVxXBzVeUkBhDk1EPQMOH2AaDxx_WlFBd15QBH1cTlV2XlMEf1tXVyUFEVwjCxQRPB8QHScaBFoz", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFWgJ-X1pNf15aHmBbW0F8W1UDeFhSV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SExIYVtQCnUSWkh5RQcdOhoKFSlEE19iWFNKd1NXAHpaVVVjUlcDelhSTGEBDEEiBAIPJxgWQGMAEx9sFw==", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFVQp-W1dLfltRHn9dWk95U1ELfEVSQXwSUgp_RBMWKUge", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFUgp8XlZPeV1aAWBHUE94W1ALdVpTV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFUgd-X1pLd1NXB2BHUkh2U1sAfVxbSGFbWgE1W1pKYBoNVG8X", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFUQN-U1RAeFhaBWBbU057X1cGfl1VV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFVQp-W1dLfltRHn9dWk95U1ELfEVSQXwSUgp_RBMWKUge", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFUgZ7WVVBfVhTBGBHUEB4X1UBfFlbVzkDEUY-RwQKNxoaHT0EBFoz", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV5WS3lfTBxgHRNaIA1NCCJFUQp-UltMd19RHn5dU017WlIKYltaSjZbWgFjGg0fbBc=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFVgB-WFdAf1haHmBYU0l8XlQAfltSV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9VS3lfTBFgHRMdPQZMGWEDTEA5DUwIJQxMUSpEExYpSB4=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFVAV6XVBAe11aHmBYUkl9XFcFdV5bV39TUUt8U1FWPgQEETA=", "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YV9TS3haTBxgHRNaIA1NCCJFUgZ7WVVBfVhTBGBHUEB4X1UBfFlbVzkDEUY-RwQKNxoaHT0EBFoz"], "movies": [], "text": "Dyrektor Podhala\u0144skiego Specjalistycznego Szpitala w Nowym Targu zwolni\u0142 dyscyplinarnie po\u0142o\u017cn\u0105, kt\u00f3ra poinformowa\u0142a w sieci o panuj\u0105cych brakach sprz\u0119tu medycznego w polskich plac\u00f3wkach leczniczych. \u2013 Czy to jest normalne? \u2013 pyta pozbawiona pracy kobieta.\n\nWpis dotycz\u0105cy stanu wyposa\u017cenia w polskich szpitalach po\u0142o\u017cna opublikowa\u0142a na swoim profilu w mediach spo\u0142eczno\u015bciowych. \u2013 Wylecia\u0142am, bo na moim prywatnym profilu na portalu Facebook wstawi\u0142am post, gdzie pokaza\u0142am maseczk\u0119 ochronn\u0105 i moje r\u0119ce po 12-godzinnej pracy, kt\u00f3re by\u0142y podniszczone po stosowaniu p\u0142yn\u00f3w ochronnych \u2013 przekonuje zwolniona pani Renata w rozmowie z \"Gazet\u0105 Krakowsk\u0105\".\n\nKobieta broni si\u0119 i zapewnia, \u017ce w udost\u0119pnionym wpisie nie poda\u0142a nazwy plac\u00f3wki, w kt\u00f3rej jeszcze przed kilkoma dniami pracowa\u0142a. Po\u0142o\u017cna uwa\u017ca, \u017ce informacj\u0119 o tym, \u017ce straci\u0142a prac\u0119 uzyska\u0142a 19 marca, dzie\u0144 po tym, jak wstawi\u0142a post do sieci.\n\n\u2013 Nie by\u0142o tam \u017cadnego wskazania, \u017ce chodzi o podhala\u0144ski szpital. To by\u0142 post informacyjny. O tym jednak, \u017ce maseczek brakuje, informowa\u0142 wcze\u015bniej media sam dyrektor. Apelowa\u0142 do ludzi, by szyli maseczki, bo ich nie ma. To jak to jest? \u2013 pyta po\u0142o\u017cna.\n\nCz\u0142onkowie zwi\u0105zk\u00f3w zawodowych dzia\u0142aj\u0105cych w Podhala\u0144skim Specjalistycznym Szpitalu w Nowym Targu twierdz\u0105, \u017ce decyzja dyrektora Marka Wierzby o zwolnieniu pani Renaty nie powinna mie\u0107 miejsca w czasie pandemii.\n\nZobacz te\u017c: Koronawirus. Ministerstwo Zdrowia opublikowa\u0142o specjalny film\n\nWyrzucona z pracy po\u0142o\u017cna nie zgadza si\u0119 z przedstawion\u0105 jej decyzj\u0105 i zamierza si\u0119 od niej odwo\u0142a\u0107. Dyrektor szpitala broni si\u0119 i przekonuje, \u017ce kobieta zachowa\u0142a si\u0119 nieodpowiedzialnie.\n\n\"Od wykwalifikowanego personelu medycznego, pracownik\u00f3w szpitala mamy prawo wymaga\u0107 wi\u0119cej ni\u017c od zwyk\u0142ych ludzi. Odpowiedzialno\u015bci, rzetelno\u015bci i prawdziwego przekazywania informacji. Tymczasem post tej Pani by\u0142 sianiem paniki w\u015br\u00f3d ludzi, co w obecnej sytuacji mo\u017ce mie\u0107 op\u0142akane skutki\" \u2013 napisa\u0142 w o\u015bwiadczeniu Marek Wierzba.\n\nKoronawirus w Polsce. Po\u0142o\u017cna wyrzucona z pracy za wpis na Facebooku\n\nDyrektor podhala\u0144skiej plac\u00f3wki przebywa obecnie w domu, gdzie poddany jest kwarantannie. Wszystko przez spotkanie z pos\u0142em Edwardem Siark\u0105, u kt\u00f3rego zdiagnozowano koronawirusa.\n\n- Tymczasem zaprosi\u0142 mnie na rozmow\u0119, sam chodzi\u0142 do pracy. Je\u015bli oka\u017ce si\u0119, \u017ce jest on chory, mo\u017ce okaza\u0107 si\u0119, \u017ce i ja przez niego zosta\u0142am zaka\u017cona \u2013 twierdzi po\u0142o\u017cna dodaj\u0105c, \u017ce je\u015bli u niej wynik badania tak\u017ce oka\u017ce si\u0119 pozytywny, to z\u0142o\u017cy przeciwko swojemu by\u0142emu prze\u0142o\u017conemu pozew w s\u0105dzie.", "keywords": [], "meta_keywords": ["koronawirus", "po\u0142o\u017cnictwo", "nowy targ"], "tags": ["po\u0142o\u017cnictwo", "Wyniki Lotto", "Turcja", "Klaudia Jachira", "nowy targ", "Sonda\u017c Prezydencki", "W\u0142odzimierz Lenin", "Child Alert", "Gazetki Rossmann", "Szymon Ho\u0142ownia", "Pogoda", "Joanna Lichocka", "Olga Tokarczuk", "Adolf Hitler", "J\u00f3zef Pi\u0142sudski", "Niedziele Handlowe 2020", "Wiosna Roberta Biedronia", "USA", "Hiszpania", "Promocje", "Francja", "Wybory Prezydenckie 2020", "PRL", "Chiny", "Rosja", "koronawirus", "Wypadki samochodowe", "Wojciech Cejrowski", "Niemcy"], "authors": ["Rados\u0142aw Opas"], "publish_date": "Mon Mar 23 18:51:00 2020", "summary": "", "article_html": "", "meta_description": "Dyrektor Podhala\u0144skiego Specjalistycznego Szpitala w Nowym Targu zwolni\u0142 dyscyplinarnie po\u0142o\u017cn\u0105, kt\u00f3ra poinformowa\u0142a w sieci o panuj\u0105cych brakach sprz\u0119tu medycznego w polskich plac\u00f3wkach leczniczych. \u2013", "meta_lang": "pl", "meta_favicon": "https://wiadomosci.wp.pl/Njc3MjcxYQsCUTtZTANsNUEJbzU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnETU8bBI1PCcRNTxsEjU8JxE1PGwSNTwnEUhPEThIWVphGRdSOQMAV31EVB1_UlZXfltTCnwLW054CVEFK1tUTC1bVwd_U1tLKltRAS4MBkhgAwBcbxc=", "meta_data": {"gaf": "raewyecr", "og": {"site_name": "wiadomosci.wp.pl", "locale": "pl_PL", "url": "https://wiadomosci.wp.pl/koronawirus-w-polsce-polozna-zwolniona-za-wpis-na-facebooku-mamy-pandemie-6492116113634945a", "type": "article", "title": "Koronawirus w Polsce. Po\u0142o\u017cna zwolniona za wpis na Facebooku. \"Mamy pandemi\u0119\"", "description": "Dyrektor Podhala\u0144skiego Specjalistycznego Szpitala w Nowym Targu zwolni\u0142 dyscyplinarnie po\u0142o\u017cn\u0105, kt\u00f3ra poinformowa\u0142a w sieci o panuj\u0105cych brakach sprz\u0119tu medycznego w polskich plac\u00f3wkach leczniczych. \u2013", "image": "https://v.wpimg.pl/Njc3MjcxYQsCUTtZTANsHkEJbwMKWmJIFhF3SExIYVtQCnUSWkh5RQcdOhoKFSlEE19iWFNKd1NXAHpaVVVjUlcDelhSTGEBDEEiBAIPJxgWQGMAEx9sFw=="}, "fb": {"app_id": 196956980412461, "pages": 881296251984605}, "twitter": {"site": "@wirtualnapolska", "domain": "wiadomosci.wp.pl", "card": "summary_large_image", "url": "https://wiadomosci.wp.pl/koronawirus-w-polsce-polozna-zwolniona-za-wpis-na-facebooku-mamy-pandemie-6492116113634945a", "description": "Dyrektor Podhala\u0144skiego Specjalistycznego Szpitala w Nowym Targu zwolni\u0142 dyscyplinarnie po\u0142o\u017cn\u0105, kt\u00f3ra poinformowa\u0142a w sieci o panuj\u0105cych brakach sprz\u0119tu medycznego w polskich plac\u00f3wkach leczniczych. \u2013", "image": "https://v.wpimg.pl/Njc3MjcxYQsCUTtZTANsHkEJbwMKWmJIFhF3SExIYVtQCnUSWkh5RQcdOhoKFSlEE19iWFNKd1NXAHpaVVVjUlcDelhSTGEBDEEiBAIPJxgWQGMAEx9sFw=="}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "koronawirus, po\u0142o\u017cnictwo, nowy targ", "article": {"publisher": "https://www.facebook.com/wiadomosciwppl", "published_time": "2020-03-23T18:51:00.000Z", "modified_time": "2020-03-23T19:07:56.000Z"}, "artice": {"tag": "koronawirus, po\u0142o\u017cnictwo, nowy targ"}, "news_keywords": "koronawirus, po\u0142o\u017cnictwo, nowy targ", "author": "Rados\u0142aw Opas", "description": "Dyrektor Podhala\u0144skiego Specjalistycznego Szpitala w Nowym Targu zwolni\u0142 dyscyplinarnie po\u0142o\u017cn\u0105, kt\u00f3ra poinformowa\u0142a w sieci o panuj\u0105cych brakach sprz\u0119tu medycznego w polskich plac\u00f3wkach leczniczych. \u2013", "msapplication-TileImage": "https://v.wpimg.pl/Njc3MjcxYQsCUTtZTANsHkEJbwMKWmJIFhF3SEw3YVtXBzVbV0xhDk1EPQMOH2AaDxx8W1FOfVlXBXpdTkF6UlEDe11WQGEMAkUkCQwWER4RUiMZExk8Dw1HEltaSjZbWgFjGg0fbBc=", "theme-color": "#e1261c"}, "canonical_link": "https://wiadomosci.wp.pl/koronawirus-w-polsce-polozna-zwolniona-za-wpis-na-facebooku-mamy-pandemie-6492116113634945a"}