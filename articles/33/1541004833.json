{"source_url": "https://dziennikpolski24.pl", "url": "https://dziennikpolski24.pl/prezydent-andrzej-duda-podpisal-ustawe-dot-rekompensaty-dla-tvp-jacek-kurski-zostanie-odwolany-z-funkcji-prezesa-tvp/ar/c1-14840840", "title": "Prezydent Andrzej Duda podpisa\u0142 ustaw\u0119 dot. rekompensaty dla TVP. Jacek Kurski zostanie odwo\u0142any z funkcji prezesa TVP", "top_image": "https://d-art.ppstatic.pl/kadry/k/r/1/eb/88/5e62ce242a260_o_original.jpg", "meta_img": "https://d-art.ppstatic.pl/kadry/k/r/1/eb/88/5e62ce242a260_o_original.jpg", "images": ["https://s-nsk.ppstatic.pl/assets/nsk/v1.83.6/images/_sites/logo/svg/sportowy24.svg", "https://s-nsk.ppstatic.pl/assets/nsk/v1.83.6/images/_sites/logo/svg/motofakty.svg", "https://s-nsk.ppstatic.pl/assets/nsk/v1.83.6/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.83.6/images/_sites/logo/svg/strefaagro.svg", "https://s-nsk.ppstatic.pl/assets/nsk/v1.83.6/images/_sites/logo/svg/gol24.svg", "https://s-nsk.ppstatic.pl/assets/nsk/v1.83.6/images/_sites/logo/svg/stronakobiet.svg", "https://d-art.ppstatic.pl/kadry/k/r/1/eb/88/5e62ce242a260_o_original.jpg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://s-nsk.ppstatic.pl/assets/nsk/v1.83.6/images/_sites/logo/svg/gratka.svg", "https://s-nsk.ppstatic.pl/assets/nsk/v1.83.6/images/_sites/logo/svg/strefabiznesu.svg", "https://s-nsk.ppstatic.pl/assets/nsk/v1.83.6/images/_sites/logo/svg/polskapress.svg", "https://s-nsk.ppstatic.pl/assets/nsk/v1.83.5/images/_defaults/tutorials/plachta/loading.svg", "https://d-pa.ppstatic.pl/frames/pa-def/51/b2/il20200812_596314647_small.jpg"], "movies": [], "text": "- Podj\u0105\u0142em decyzj\u0119, \u017ce podpisz\u0119 ustaw\u0119 dot. rekompensaty dla medi\u00f3w publicznych, na pewnych warunkach - og\u0142osi\u0142 w pi\u0105tek p\u00f3\u017anym wieczorem prezydent Andrzej Duda. Jednocze\u015bnie premier Mateusz Morawiecki og\u0142osi\u0142 zwi\u0119kszenie wydatk\u00f3w na onkologi\u0119. Z funkcji prezesa TVP odwo\u0142any zostanie Jacek Kurski.\n\n- Jak wiecie, ostatnio \u015bwiat polityki, medi\u00f3w i spo\u0142ecze\u0144stwo rozwa\u017ca\u0142o kwesti\u0119 tego, jak\u0105 decyzj\u0119 podejm\u0119, je\u015bli chodzi o dalszy los ustawy dot. rekompensaty. Spraw\u0119 od pocz\u0105tku potraktowa\u0142em bardzo powa\u017cnie. Mia\u0142a dla mnie zasadnicze znaczenie. Spotka\u0142em si\u0119 m.in. z prezesem TVP i Polskiego Radia. Pyta\u0142em, jak zamierzaj\u0105 dysponowa\u0107 tymi finansami - m\u00f3wi\u0142 prezydent w pi\u0105tek p\u00f3\u017anym wieczorem podczas briefingu w Pa\u0142acu Prezydenckim.\n\nTrwa g\u0142osowanie... Jak oceniasz decyzj\u0119 prezydenta o podpisaniu ustawy dot. rekompensaty? To dobra decyzja To z\u0142a decyzja Nie mam zdania\n\n- Nie mia\u0142em \u017cadnych w\u0105tpliwo\u015bci, \u017ce pieni\u0105dze s\u0105 niezb\u0119dne do funkcjonowania medi\u00f3w publicznych, szczeg\u00f3lnie ich regionalnych oddzia\u0142\u00f3w. Ale mia\u0142em dwie powa\u017cne w\u0105tpliwo\u015bci - co do tego, czy te \u015brodki s\u0105 dzielone w spos\u00f3b w\u0142a\u015bciwy oraz co do tego, czy nie powinny by\u0107 nieco zmienione paradygmaty finansowania w przestrzeni pomi\u0119dzy radiem, a telewizj\u0105 - powiedzia\u0142. - Podj\u0105\u0142em decyzj\u0119, \u017ce podpisz\u0119 t\u0119 ustaw\u0119, na pewnych warunkach - o\u015bwiadczy\u0142 prezydent.\n\nJacek Kurski odwo\u0142any ze stanowiska prezesa TVP Z kolei szef Rady Medi\u00f3w Narodowych Krzysztof Czaba\u0144ski poinformowa\u0142, \u017ce og\u0142osi\u0142 korespondencyjne g\u0142osowanie nad odwo\u0142aniem Kurskiego. G\u0142osowanie potrwa do poniedzia\u0142ku, ale ju\u017c w pi\u0105tek wieczorem 4 na 5 cz\u0142onk\u00f3w Rady zag\u0142osowa\u0142o za odwo\u0142aniem Jacka Kurskiego. To oznacza, \u017ce Kurski zostanie odwo\u0142any ze stanowiska prezesa TVP. W ostatnich dniach w mediach g\u0142o\u015bno by\u0142o o ultimatum, jakie prezydent postawi\u0142 Prawu i Sprawiedliwo\u015bci. Podpis, za usuni\u0119cie Jacka Kurskiego ze stanowiska prezesa TVP - tak brzmia\u0142o pono\u0107 \u017c\u0105danie Andrzeja Dudy. Informacja o tym pojawi\u0142a si\u0119 po poniedzia\u0142kowym spotkaniu prezydenta z szefem Rady Medi\u00f3w Narodowych, Krzysztofem Czaba\u0144skim. Prezydent wezwa\u0142 Czaba\u0144skiego do Pa\u0142acu Prezydenckiego i przedstawi\u0142 mu swoje oczekiwanie, podczas rozmowy o ustawie dot. rekompensaty dla medi\u00f3w publicznych - poda\u0142a Wirtualna Polska.\n\nCzytaj tak\u017ce Dylemat prezydenta Dudy\n\nWe wtorek p\u00f3\u017anym wieczorem do Pa\u0142acu Prezydenckiego uda\u0142 si\u0119 Jaros\u0142aw Kaczy\u0144ski, by porozmawia\u0107 z prezydentem w\u0142a\u015bnie na ten temat. Prezes Prawa i Sprawiedliwo\u015bci mia\u0142 stan\u0105\u0107 murem za Jackiem Kurskim i o\u015bwiadczy\u0107, \u017ce o \u017cadnej dymisji nie ma mowy. Zapewni\u0142 telefonicznie szefa TVP, \u017ce na odwo\u0142anie si\u0119 nie zgodzi.\n\nPrezydent zawetuje rekompensat\u0119 dla TVP? \u017badnego o\u015bwiadczenia po spotkaniu Jaros\u0142awa Kaczy\u0144skiego z prezydentem nie by\u0142o, ale z wypowiedzi os\u00f3b zwi\u0105zanych z jednym i drugim politykiem wynika, \u017ce do porozumienia nie dosz\u0142o. Wsp\u00f3\u0142pracownicy prezydenta podkre\u015blali przez ca\u0142y tydzie\u0144, \u017ce nie wiedz\u0105, jaka b\u0119dzie decyzja Andrzeja Dudy, natomiast politycy PiS dawali do zrozumienia, \u017ce licz\u0105 si\u0119 z zawetowaniem ustawy. - Je\u017celi chodzi o kwesti\u0119 abonamentu, to powiem tak: prezydent ma 21 dni na podpisanie ustawy lub podj\u0119cie innej decyzji co do ustawy. Mo\u017ce skierowa\u0107 j\u0105 do Trybuna\u0142u Konstytucyjnego, do ponownego rozpatrzenia przez Sejm, czyli jak to m\u00f3wi\u0105 popularnie zawetowa\u0107 i mam jeszcze ten czas, \u017ceby t\u0119 decyzj\u0119 podj\u0105\u0107 i podejm\u0119 j\u0105 w konstytucyjnym terminie \u2013 m\u00f3wi\u0142 prezydent Andrzej Duda w TV Trwam i Radiu Maryja w czwartek.\n\nJacek Kurski: Oddaj\u0119 si\u0119 do dyspozycji pana prezydenta W pi\u0105tek wieczorem, tu\u017c przed og\u0142oszeniem przez prezydenta jego decyzji, prezes TVP opublikowa\u0142 w mediach spo\u0142eczno\u015bciowych list, kt\u00f3ry napisa\u0142 do Andrzeja Dudy. \"W zwi\u0105zku z w\u0105tpliwo\u015bciami prezydenta co do z\u0142o\u017cenia podpisu pod ustaw\u0105 przyznaj\u0105c\u0105 mediom publicznym rekompensat\u0119 abonamentow\u0105 oraz w zwi\u0105zku z pojawiaj\u0105cymi si\u0119 w domenie publicznej odniesieniami do mnie jako prezesa TVP, o\u015bwiadczam i\u017c w imi\u0119 dobra Telewizji Publicznej, interesu publicznego, a tak\u017ce w zgodzie z warto\u015bciami, kt\u00f3rym s\u0142u\u017cy\u0142em przez ca\u0142e swoje \u017cycie \u2013 oddaj\u0119 si\u0119 do dyspozycji pana prezydenta\" - czytamy w li\u015bcie.\n\n\"Chc\u0119 pana zapewni\u0107, \u017ce moja osoba nie jest i nie b\u0119dzie przeszkod\u0105 w zapewnieniu TVP stabilnych podstaw finansowania uzale\u017cnionych od pana decyzji\" - doda\u0142 prezes TVP. Opozycja apeluje o weto W\u0142a\u015bciwie odk\u0105d ustawa dot. rekompensaty dla medi\u00f3w publicznych zosta\u0142a uchwalona - czyli od s\u0142ynnego ju\u017c \"palca Lichockiej\" - opozycja apeluje do prezydenta o zawetowanie projektu.\n\n- Po raz ostatni wzywam do zawetowania ustawy. Nad czym si\u0119 pan zastanawia? Dlaczego potrzebuje pan tak wiele czasu, \u017ceby podj\u0105\u0107 decyzj\u0119, kt\u00f3r\u0105kolwiek ka\u017cdy Polak podejmuje w ci\u0105gu kilku minut. Co jest wa\u017cniejsze? \u017bycie czy propaganda? - apelowa\u0142a w pi\u0105tek Ma\u0142gorzata Kidawa-B\u0142o\u0144ska, nawi\u0105zuj\u0105c do pomys\u0142u opozycji, kt\u00f3ra chcia\u0142a, by 2 mld na media publiczne zosta\u0142y przekazane na onkologi\u0119. - Gdyby prezydent chcia\u0142 przekaza\u0107 te dwa miliardy na leczenie chorych na choroby onkologiczne, nowotworowe, to zrobi\u0142by to od razu. Dzisiaj to ju\u017c jest tylko kalkulacja, co si\u0119 PiS-owi op\u0142aca, a co si\u0119 nie op\u0142aca - m\u00f3wi\u0142 z kolei W\u0142adys\u0142aw Kosiniak-Kamysz.", "keywords": [], "meta_keywords": [""], "tags": ["andrzej duda", "telewizja polska", "rekompensata tvp", "jacek kurski", "palec lichockiej", "2 mld z\u0142 tvp", "andrzej duda tvp"], "authors": ["Kacper Rogacin", "Polak Katolik"], "publish_date": "Fri Mar  6 12:53:00 2020", "summary": "", "article_html": "", "meta_description": "- Podj\u0105\u0142em decyzj\u0119, \u017ce podpisz\u0119 ustaw\u0119 dot. rekompensaty dla medi\u00f3w publicznych, na pewnych warunkach - og\u0142osi\u0142 w pi\u0105tek p\u00f3\u017anym wieczorem prezydent Andrzej Duda. Jednocze\u015bnie premier Mateusz Morawiecki og\u0142osi\u0142 zwi\u0119kszenie wydatk\u00f3w na onkologi\u0119. Z funkcji prezesa TVP odwo\u0142any zostanie Jacek Kurski.", "meta_lang": "pl", "meta_favicon": "https://s-nsk.ppstatic.pl/assets/nsk/v1.83.5/images/_sites/favicon/png/180/dziennikpolski24.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Dziennik Polski", "fb": {"pages": 150300731657875}, "description": "- Podj\u0105\u0142em decyzj\u0119, \u017ce podpisz\u0119 ustaw\u0119 dot. rekompensaty dla medi\u00f3w publicznych, na pewnych warunkach - og\u0142osi\u0142 w pi\u0105tek p\u00f3\u017anym wieczorem prezydent Andrzej Duda. Jednocze\u015bnie premier Mateusz Morawiecki og\u0142osi\u0142 zwi\u0119kszenie wydatk\u00f3w na onkologi\u0119. Z funkcji prezesa TVP odwo\u0142any zostanie Jacek Kurski.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/eb/88/5e62ce242a260_o_small.jpg", "og": {"title": "Prezydent Andrzej Duda podpisa\u0142 ustaw\u0119 dot. rekompensaty dla TVP. Jacek Kurski zostanie odwo\u0142any z funkcji prezesa TVP", "description": "&nbsp;", "type": "article", "locale": "pl_PL", "site_name": "Dziennik Polski", "image": {"identifier": "https://d-art.ppstatic.pl/kadry/k/r/1/eb/88/5e62ce242a260_o_original.jpg", "height": 1024, "width": 1716, "type": "image/jpeg"}, "url": "https://dziennikpolski24.pl/prezydent-andrzej-duda-podpisal-ustawe-dot-rekompensaty-dla-tvp-jacek-kurski-zostanie-odwolany-z-funkcji-prezesa-tvp/ar/c1-14840840"}, "twitter": {"description": "&nbsp;", "card": "summary_large_image", "title": "Prezydent Andrzej Duda podpisa\u0142 ustaw\u0119 dot. rekompensaty dla TVP. Jacek Kurski zostanie odwo\u0142any z funkcji prezesa TVP", "image": "https://d-art.ppstatic.pl/kadry/k/r/1/eb/88/5e62ce242a260_o_full.jpg"}, "article": {"published_time": "2020-03-06T12:53:00.000000+01:00", "modified_time": "2020-03-07T13:57:05.000000+01:00", "publisher": "https://www.facebook.com/DziennikPolski/", "author": "Kacper Rogacin", "tag": "telewizja polska"}, "msapplication-TileColor": "#F44336", "theme-color": "#F44336"}, "canonical_link": "https://polskatimes.pl/prezydent-andrzej-duda-podpisal-ustawe-dot-rekompensaty-dla-tvp-jacek-kurski-zostanie-odwolany-z-funkcji-prezesa-tvp/ar/c1-14840840"}