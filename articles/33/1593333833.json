{"source_url": "http://www.yeniduzen.com", "url": "http://www.yeniduzen.com/emekci-haklarinin-budanmasina-asla-goz-yummayacagiz-126574h.htm", "title": "\u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d", "top_image": "http://d.yeniduzen.com/news/92300.jpg", "meta_img": "http://d.yeniduzen.com/news/92300.jpg", "images": ["http://d.yeniduzen.com/news/92301.jpg", "http://www.yeniduzen.com/d/banner/dg_0001_kol_220x300px-01.png", "http://d.yeniduzen.com/news/55982.jpg", "http://www.yeniduzen.com/d/banner/aaa.jpg", "http://www.yeniduzen.com/d/banner/arcim-web-banner-1-low.20191213171135.gif", "http://www.yeniduzen.com/d/banner/unnamed.gif", "http://www.yeniduzen.com/d/banner/bau-6-haziran.jpg", "http://www.yeniduzen.com/d/banner/18199878116819458886.gif", "http://d.yeniduzen.com/news/92232.jpg", "http://www.yeniduzen.com/d/banner/kanalsim-canli.20191014092329.jpg", "http://d.yeniduzen.com/news/92277.jpg", "http://www.yeniduzen.com/d/banner/turkcell.png", "http://d.yeniduzen.com/news/92313.jpg", "http://d.yeniduzen.com/news/91344.jpg", "http://www.yeniduzen.com/d/banner/ufu-haz-2018.jpg", "http://d.yeniduzen.com/news/86716.jpg", "http://www.yeniduzen.com/d/banner/sporyeni.jpg", "http://www.yeniduzen.com/d/banner/cw-nisan-dikey.png", "http://www.yeniduzen.com/d/banner/yeniduzen.20200428142006.gif", "http://s.yeniduzen.com/i/img-rep.gif", "http://www.yeniduzen.com/d/banner/cw-nisan-2020-yatay.png", "http://www.yeniduzen.com/d/banner/koop-subat-2020.20200224094001.gif", "http://d.yeniduzen.com/news/54603.jpg", "http://d.yeniduzen.com/news/92317.jpg", "http://d.yeniduzen.com/news_source/12.jpg", "http://s.yeniduzen.com/i/logo.png", "http://www.yeniduzen.com/d/banner/kav.jpg", "http://www.yeniduzen.com/d/banner/avenue-reklam.20200303150612.jpg", "http://www.yeniduzen.com/d/banner/banner-595x90.20200402163531.gif", "http://www.yeniduzen.com/d/banner/215x450.20200131113656.png", "http://d.yeniduzen.com/news/92300.jpg", "http://d.yeniduzen.com/news/92287.jpg", "http://www.yeniduzen.com/d/banner/xp-travel-yenisi.gif", "http://d.yeniduzen.com/news/91886.jpg", "http://d.yeniduzen.com/news/92293.jpg", "http://d.yeniduzen.com/banner/yd-gorsel.jpg", "https://www.eczaneler.gen.tr/resimler/nobetci-eczaneler.jpg", "http://www.yeniduzen.com/d/banner/sos.20200410161717.jpg"], "movies": [], "text": "Cumhuriyet\u00e7i T\u00fcrk Partisi, 1 May\u0131s \u0130\u015f\u00e7i ve Emek\u00e7i Bayram\u0131 mesaj\u0131nda \u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d vurgusunda bulundu, \u201c\u00d6zellikle kamu d\u0131\u015f\u0131 ve \u00f6rg\u00fcts\u00fcz bir \u015fekilde \u00e7al\u0131\u015fan i\u015f\u00e7iler k\u0131smi \u00e7al\u0131\u015fma, \u00e7ok d\u00fc\u015f\u00fck maa\u015f deste\u011fi ve hukuka ayk\u0131r\u0131 i\u015fsizlik \u00f6dene\u011fi gibi uygulamalarla a\u00e7l\u0131\u011fa ve sa\u011fl\u0131ks\u0131z ya\u015fam ko\u015fullar\u0131na itiliyor\u201d g\u00f6r\u00fc\u015f\u00fcn\u00fc iletti.\n\nCTP\u2019den yap\u0131lan yaz\u0131l\u0131 a\u00e7\u0131klamada \u201cCTP her zaman oldu\u011fu gibi bu s\u00fcre\u00e7te de demokrasi, insan haklar\u0131, sosyal adalet, emek ve federal \u00e7\u00f6z\u00fcm m\u00fccadelesini kararl\u0131l\u0131kla s\u00fcrd\u00fcrecektir\u201d denildi.\n\n\u0130\u015fte CTP\u2019nin 1 May\u0131s a\u00e7\u0131klamas\u0131:\n\nKu\u0308resel du\u0308zeydeki COVID-19 salg\u0131n\u0131 nedeniyle ya\u015fad\u0131\u011f\u0131m\u0131z olag\u0306an d\u0131s\u0327\u0131 kos\u0327ullar, t\u00fcm d\u00fcnyada oldu\u011fu gibi \u00fclkemizde de \u0130\u015f\u00e7i ve Emek\u00e7i Bayram\u0131 1 May\u0131s\u2019\u0131n meydanlarda kutlanmas\u0131n\u0131 olanaks\u0131z k\u0131lm\u0131\u015ft\u0131r. Bu ko\u015fullar alt\u0131nda meydanlarda olamasak da t\u00fcm emek\u00e7iler gibi biz de 1 May\u0131s\u2019\u0131n co\u015fkusunu ve m\u00fccadele azmini y\u00fcre\u011fimizde hissediyoruz.\n\n\u00dcz\u00fclerek g\u00f6r\u00fcyoruz ki bu kriz t\u00fcm d\u00fcnyada oldu\u011fu gibi \u00fclkemiz ekonomisini de derinden etkilemi\u015f, t\u00fcm d\u00fcnyada milyonlarca insan\u0131n i\u015fsiz kalmas\u0131na neden olmu\u015ftur. \u00dclkemizde de bu krizden en \u00e7ok i\u015f\u00e7iler ve emek\u00e7iler etkilenmi\u015ftir. T\u00fcm uyar\u0131lar\u0131m\u0131za ra\u011fmen h\u00fck\u00fcmet antidemokratik, hukuk d\u0131\u015f\u0131 ve sosyal adaletten yoksun uygulamalar\u0131 ile krizin faturas\u0131n\u0131 i\u015f\u00e7i ve emek\u00e7ilere \u00f6detiyor. \u00d6zellikle kamu d\u0131\u015f\u0131 ve \u00f6rg\u00fcts\u00fcz bir \u015fekilde \u00e7al\u0131\u015fan i\u015f\u00e7iler k\u0131smi \u00e7al\u0131\u015fma, \u00e7ok d\u00fc\u015f\u00fck maa\u015f deste\u011fi ve hukuka ayk\u0131r\u0131 i\u015fsizlik \u00f6dene\u011fi gibi uygulamalarla a\u00e7l\u0131\u011fa ve sa\u011fl\u0131ks\u0131z ya\u015fam ko\u015fullar\u0131na itiliyor.\n\n\u0130\u00e7inde bulundu\u011fumuz ko\u015fullar \u00f6rg\u00fctl\u00fc m\u00fccadelenin, birlik ve dayan\u0131\u015fman\u0131n ne kadar \u00f6nemli oldu\u011funu bir kez daha g\u00f6stermi\u015ftir. \u201cEmek En Y\u00fcce De\u011ferdir\u201d \u015fiar\u0131na y\u00fcrekten ba\u011fl\u0131 olan CTP faturan\u0131n \u00e7al\u0131\u015fanlara \u00e7\u0131kar\u0131lmas\u0131na, haklar\u0131n\u0131n budanmas\u0131na asla g\u00f6z yummayacakt\u0131r.\n\n1 May\u0131s D\u00fcnya \u00e7ap\u0131ndaki emek\u00e7ilerin m\u00fccadele ve dayan\u0131\u015fma g\u00fcn\u00fcd\u00fcr. D\u00fcnya \u00e7ap\u0131ndaki bu kriz uluslararas\u0131 boyutta bir dayan\u0131\u015fma ile a\u015f\u0131labilir. Ancak biz i\u00e7inde bulundu\u011fumuz ko\u015fullar nedeniyle arzu etti\u011fimiz olanaklara eri\u015femiyoruz. Bu da bize uluslararas\u0131 toplumla mutlaka bulu\u015fmam\u0131z gerekti\u011fini g\u00f6steriyor. Bunun yolu da federal \u00e7\u00f6z\u00fcmd\u00fcr.\n\nCTP her zaman oldu\u011fu gibi bu s\u00fcre\u00e7te de demokrasi, insan haklar\u0131, sosyal adalet, emek ve federal \u00e7\u00f6z\u00fcm m\u00fccadelesini kararl\u0131l\u0131kla s\u00fcrd\u00fcrecektir.\n\nYa\u015fas\u0131n 1 May\u0131s", "keywords": [], "meta_keywords": ["ctp", "1 may\u0131s"], "tags": ["ctp", "1 may\u0131s"], "authors": [], "publish_date": null, "summary": "", "article_html": "", "meta_description": "Cumhuriyet\u00e7i T\u00fcrk Partisi, 1 May\u0131s \u0130\u015f\u00e7i ve Emek\u00e7i Bayram\u0131 mesaj\u0131nda \u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d vurgusunda bulundu", "meta_lang": "tr", "meta_favicon": "/favicon.ico?1", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "ctp, 1 may\u0131s", "description": "Cumhuriyet\u00e7i T\u00fcrk Partisi, 1 May\u0131s \u0130\u015f\u00e7i ve Emek\u00e7i Bayram\u0131 mesaj\u0131nda \u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d vurgusunda bulundu", "apple-itunes-app": "app-id=448194018", "google-play-app": "app-id=com.cmbilisim.cmnews.yeniduzen", "DC.date.issued": "2020-04-30T16:50:10+03:00", "news_keywords": "ctp, 1 may\u0131s", "og": {"site_name": "YEN\u0130D\u00dcZEN", "url": "http://www.yeniduzen.com/emekci-haklarinin-budanmasina-asla-goz-yummayacagiz-126574h.htm", "title": "\u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d", "description": "Cumhuriyet\u00e7i T\u00fcrk Partisi, 1 May\u0131s \u0130\u015f\u00e7i ve Emek\u00e7i Bayram\u0131 mesaj\u0131nda \u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d vurgusunda bulundu", "image": "http://d.yeniduzen.com/news/92300.jpg", "type": "article"}, "twitter": {"card": "summary_large_image", "image": "http://d.yeniduzen.com/news/92300.jpg", "site": "@https://twitter.com/YENiDUZEN", "url": "http://www.yeniduzen.com/emekci-haklarinin-budanmasina-asla-goz-yummayacagiz-126574h.htm", "title": "\u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d", "description": "Cumhuriyet\u00e7i T\u00fcrk Partisi, 1 May\u0131s \u0130\u015f\u00e7i ve Emek\u00e7i Bayram\u0131 mesaj\u0131nda \u201cEmek\u00e7i haklar\u0131n\u0131n budanmas\u0131na asla g\u00f6z yummayaca\u011f\u0131z\u201d vurgusunda bulundu"}}, "canonical_link": "http://www.yeniduzen.com/emekci-haklarinin-budanmasina-asla-goz-yummayacagiz-126574h.htm"}