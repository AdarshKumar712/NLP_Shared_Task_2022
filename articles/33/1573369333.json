{"source_url": "https://web.archive.org", "url": "https://web.archive.org/web/20200412071937id_/https://www.wnp.pl/rynki-zagraniczne/wlochy-okolo-110-zgonow-w-sieci-domow-opieki-dla-osob-starszych-w-mediolanie,386025.html", "title": "W\u0142ochy: Oko\u0142o 110 zgon\u00f3w w sieci dom\u00f3w opieki dla os\u00f3b starszych w Mediolanie", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://i.wnp.pl/d/33/02/33/330233_r2_300.jpg", "https://www.wnp.pl/images/2019/icons/tw-red.png", "https://www.wnp.pl/images/logotypes/partners/eib_big.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://i.wnp.pl/d/37/77/84/377784_r0_300.jpg", "https://i.wnp.pl/d/37/76/31/377631_r2_300.jpg", "https://i.wnp.pl/d/37/76/54/377654_r0_300.jpg", "https://i.wnp.pl/d/37/44/57/374457_r0_300.jpg", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://www.wnp.pl/images/logotypes/partners/veolia.gif", "https://i.wnp.pl/d/37/78/12/377812_r2_300.jpg", "https://web.archive.org/images/icons/cookie.png", "https://www.wnp.pl/images/logotypes/partners/kghm_polskamiedz.jpg", "https://www.wnp.pl/images/wnp_fb.png", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://i.wnp.pl/d/34/79/26/347926_r0_300.jpg", "https://www.wnp.pl/images/2019/icons/article/mail.png", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://i.wnp.pl/d/37/78/16/377816_r0_300.jpg", "https://www.wnp.pl/images/logotypes/partners/erbud1.jpg", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://www.wnp.pl/images/2019/icons/menu/in.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/2019/icons/article/print.png", "https://www.wnp.pl/images/icons/rodo-close.png", "https://i.wnp.pl/d/37/77/22/377722_r0_300.jpg"], "movies": [], "text": "Oko\u0142o 110 pensjonariuszy sieci dom\u00f3w dla os\u00f3b starszych zmar\u0142o od marca w Mediolanie - taki najnowszy bilans poda\u0142a w czwartek dzia\u0142aczka zwi\u0105zkowa reprezentuj\u0105ca pracuj\u0105cy tam personel. Inspekcj\u0119 wys\u0142a\u0142o ministerstwo zdrowia W\u0142och.\n\nTylko w \u015brod\u0119 w plac\u00f3wkach uwa\u017canej za presti\u017cow\u0105 w Lombardii sieci dom\u00f3w opieki spo\u0142ecznej Pio Albergo Trivulzio zmar\u0142o 12 nast\u0119pnych os\u00f3b. Poinformowa\u0142a o tym agencj\u0119 Ansa Rossella Delcuratolo z centrali zwi\u0105zkowej Cisl.\n\nOd marca, czyli od pocz\u0105tku epidemii koronawirusa, stwierdzono tam oko\u0142o 110 zgon\u00f3w w\u015br\u00f3d senior\u00f3w. W kwietniu zmar\u0142o ju\u017c 40 os\u00f3b.\n\nWiele wskazuje na to, \u017ce wi\u0119kszo\u015b\u0107 tych ludzi by\u0142a zaka\u017cona koronawirusem. S\u0105 to jednak, jak si\u0119 podkre\u015bla, tylko przypuszczenia, bo nie przeprowadzano test\u00f3w na jego obecno\u015b\u0107.\n\nW zwi\u0105zku z lawinowo rosn\u0105c\u0105 liczb\u0105 zgon\u00f3w inspekcj\u0119 postanowi\u0142 tam wys\u0142a\u0107 minister zdrowia Roberto Speranza.\n\nTak\u017ce mediola\u0144ska prokuratura wszcz\u0119\u0142a dochodzenie w sprawie serii zgon\u00f3w. \u015aledztwo toczy si\u0119 pod k\u0105tem nieumy\u015blnego doprowadzenia do szerzenia si\u0119 epidemii i spowodowania \u015bmierci.\n\nMedia ujawni\u0142y wcze\u015bniej powo\u0142uj\u0105c si\u0119 na zwi\u0105zki zawodowe tamtejszych pracownik\u00f3w, \u017ce kiedy ludzie umierali w domach opieki w ostatnich tygodniach, m\u00f3wiono, \u017ce \"to tylko zapalenie oskrzeli\". Dlatego, jak pisa\u0142y gazety, jasne wydaje si\u0119 to, i\u017c w domach dla senior\u00f3w ukrywano przypadki Covid-19 wystawiaj\u0105c na ryzyko zar\u00f3wno podopiecznych, jak i pracownik\u00f3w.\n\nOdnotowano tam tak\u017ce wiele zaka\u017ce\u0144 w\u015br\u00f3d personelu, co b\u0119dzie te\u017c przedmiotem dochodzenia prokuratury.\n\nZ Rzymu Sylwia Wysocka", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Oko\u0142o 110 pensjonariuszy sieci dom\u00f3w dla os\u00f3b starszych zmar\u0142o od marca w Mediolanie - taki najnowszy bilans poda\u0142a w czwartek dzia\u0142aczka zwi\u0105zkowa reprezentuj\u0105ca pracuj\u0105cy tam personel. Inspekcj\u0119 wys\u0142a\u0142o ministerstwo zdrowia W\u0142och.", "meta_lang": "pl", "meta_favicon": "https://www.wnp.pl/images/favicons/apple-icon-57x57.png", "meta_data": {"description": "Oko\u0142o 110 pensjonariuszy sieci dom\u00f3w dla os\u00f3b starszych zmar\u0142o od marca w Mediolanie - taki najnowszy bilans poda\u0142a w czwartek dzia\u0142aczka zwi\u0105zkowa reprezentuj\u0105ca pracuj\u0105cy tam personel. Inspekcj\u0119 wys\u0142a\u0142o ministerstwo zdrowia W\u0142och.", "og": {"type": "website", "site_name": "wnp.pl", "title": "W\u0142ochy: Oko\u0142o 110 zgon\u00f3w w sieci dom\u00f3w opieki dla os\u00f3b starszych w Mediolanie - rynki zagraniczne", "description": "Oko\u0142o 110 pensjonariuszy sieci dom\u00f3w dla os\u00f3b starszych zmar\u0142o od marca w Mediolanie - taki najnowszy bilans poda\u0142a w czwartek dzia\u0142aczka zwi\u0105zkowa reprezentuj\u0105ca pracuj\u0105cy tam personel. Inspekcj\u0119 wys\u0142a\u0142o ministerstwo zdrowia W\u0142och.", "url": "https://www.wnp.pl/rynki-zagraniczne/wlochy-okolo-110-zgonow-w-sieci-domow-opieki-dla-osob-starszych-w-mediolanie,386025.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "msapplication-TileColor": "#ffffff", "msapplication-TileImage": "https://www.wnp.pl/images/favicons/ms-icon-144x144.png", "theme-color": "#ffffff", "msapplication-config": "https://www.wnp.pl/images/favicons/browserconfig.xml", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/wlochy-okolo-110-zgonow-w-sieci-domow-opieki-dla-osob-starszych-w-mediolanie,386025.html"}