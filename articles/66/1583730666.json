{"source_url": "https://nczas.com", "url": "https://nczas.com/2020/04/20/koronawirus-na-chlebie-polscy-producenci-pieczywa-zabrali-glos/", "title": "Koronawirus na chlebie? Polscy producenci pieczywa zabrali g\u0142os", "top_image": "https://nczas.com/wp-content/uploads/2020/04/chleb_pieczywo_piekarnia.jpg", "meta_img": "https://nczas.com/wp-content/uploads/2020/04/chleb_pieczywo_piekarnia.jpg", "images": ["https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/04/krzysztof_bosak_konfederacja-218x150.jpg", "https://nczas.com/wp-content/uploads/2020/04/krzysztpf_bosak_who-218x150.jpg", "https://nczas.com/wp-content/uploads/2020/01/Fot.-ilustr.-policja-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/04/policja_straz-pozarna_nczas.com_-218x150.jpg", "https://nczas.com/wp-content/uploads/2020/04/Mandela-i-Castro-Fot.-YouToube-100x70.jpg", "https://nczas.com/wp-content/uploads/2020/04/Orban_Tusk_W\u0119gry_Unia-100x70.jpg", "https://nczas.com/wp-content/uploads/2020/04/chleb_pieczywo_piekarnia.jpg", "https://nczas.com/wp-content/uploads/2020/04/Orban_Tusk_W\u0119gry_Unia-218x150.jpg", "https://nczas.com/wp-content/uploads/2020/04/policja_USA_zbrodnia-1-100x70.jpg", "https://nczas.com/wp-content/uploads/2017/10/sprostowanie-100x70.png", "https://nczas.com/wp-content/uploads/2020/04/poczta-polska-218x150.jpg", "https://nczas.com/wp-content/uploads/2020/04/Mandela-i-Castro-Fot.-YouToube-218x150.jpg", "https://nczas.com/wp-content/uploads/2017/10/sprostowanie-218x150.png", "https://nczas.com/wp-content/uploads/2020/04/chleb_pieczywo_piekarnia-696x464.jpg", "https://nczas.com/wp-content/uploads/2020/04/\u017bandarmeria-z-Guersch-Fot.-Twitter-UDC-100x70.jpg", "https://nczas.com/wp-content/uploads/2020/04/Stefan-Hombura-Fot.-Wikipedia-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "Pieczywo wytwarzane przez piekarnie jest bezpieczne \u2013 zapewnia Stowarzyszenie Producent\u00f3w Pieczywa w przys\u0142anym do PAP o\u015bwiadczeniu odnosz\u0105c si\u0119 do mo\u017cliwo\u015bci zara\u017cenia koronowirusem.\n\nJak informuje Stowarzyszenie, ze wzgl\u0119du na obawy klient\u00f3w kupuj\u0105cych pieczywo luzem G\u0142\u00f3wny Inspektor Sanitarny wyda\u0142 o\u015bwiadczenie w sprawie wyrob\u00f3w piekarniczych, w kt\u00f3rym przypomina, \u017ce nie ma \u017cadnych doniesie\u0144 naukowych wskazuj\u0105cych na zaka\u017cenie koronawirusem drog\u0105 pokarmow\u0105. Dost\u0119pne \u017ar\u00f3d\u0142a naukowe wskazuj\u0105, \u017ce wirusy ulegaj\u0105 inaktywacji w temperaturze ok. 60-70 stopni C.\n\nPieczywo dost\u0119pne na sklepowych p\u00f3\u0142kach jest wypiekane, a nast\u0119pnie dopiekane w bardzo wysokich temperaturach. Uformowane z ciasta pieczywo trafia do pieca, gdzie w temperaturze od 190\u00b0C do 260\u00b0C (temperatura zale\u017cy od tego czy s\u0105 to np. bu\u0142ki, czy du\u017cy bochen chleba) wypiekane jest do 80 proc. tradycyjnego czasu wypieku.\n\nNa tym etapie zostaje wystudzone oraz zamro\u017cone (poddane jednej z najstarszych i najbezpieczniejszych metod przechowywania \u017cywno\u015bci) metod\u0105 owiewow\u0105, czyli zwyk\u0142ym zimnym powietrzem do temperatury \u2013 10 \u00b0C. Nast\u0119pnie zostaje zapakowane w szczelny worek (foliowy) oraz kartony i przewo\u017cone w nieprzerwanym ci\u0105gu ch\u0142odniczym wynosz\u0105cym \u015brednio \u2013 18\u00b0C.\n\nPo dowiezieniu do sklepu zostaje finalnie dopieczone w \u015bredniej temperaturze 190\u00b0C przez maksymalnie 20 minut, a\u017c trafi na sklepow\u0105 p\u00f3\u0142k\u0119.\n\n\u201eW \u015blad za o\u015bwiadczeniem G\u0142\u00f3wnego Inspektoratu Sanitarnego przypominamy o konieczno\u015bci zachowania podstawowych zasad bezpiecze\u0144stwa i higieny polegaj\u0105cych na u\u017cywaniu w punktach sprzeda\u017cy pieczywa r\u0119kawiczek lub torebek jednorazowych\u201d \u2013 napisano.\n\nJednocze\u015bnie G\u0142\u00f3wny Inspektorat Sanitarny podkre\u015bla, \u017ce w przypadku jakichkolwiek w\u0105tpliwo\u015bci b\u0105d\u017a obaw, wystarczy umie\u015bci\u0107 zakupione pieczywo na oko\u0142o 2 minuty w piekarniku nagrzanym wcze\u015bniej do temperatury 180-200\u00b0C.\n\nWi\u0119cej informacji dotycz\u0105cych pieczywa do wypieku mo\u017cna znale\u017a\u0107 na stronie http://swiezowypieczone.pl/. (PAP)", "keywords": [], "meta_keywords": [""], "tags": [], "authors": [], "publish_date": "Mon Apr 20 00:00:00 2020", "summary": "", "article_html": "", "meta_description": "Pieczywo wytwarzane przez piekarnie jest bezpieczne - zapewnia Stowarzyszenie Producent\u00f3w Pieczywa w przys\u0142anym do PAP o\u015bwiadczeniu odnosz\u0105c si\u0119 do", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Pieczywo wytwarzane przez piekarnie jest bezpieczne - zapewnia Stowarzyszenie Producent\u00f3w Pieczywa w przys\u0142anym do PAP o\u015bwiadczeniu odnosz\u0105c si\u0119 do", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Koronawirus na chlebie? Polscy producenci pieczywa zabrali g\u0142os - NCZAS.COM", "description": "Pieczywo wytwarzane przez piekarnie jest bezpieczne - zapewnia Stowarzyszenie Producent\u00f3w Pieczywa w przys\u0142anym do PAP o\u015bwiadczeniu odnosz\u0105c si\u0119 do", "url": "https://nczas.com/2020/04/20/koronawirus-na-chlebie-polscy-producenci-pieczywa-zabrali-glos/", "site_name": "NCZAS.COM", "image": {"identifier": "https://nczas.com/wp-content/uploads/2020/04/chleb_pieczywo_piekarnia.jpg", "width": 1200, "height": 800}}, "article": {"publisher": "https://www.facebook.com/nczas", "published_time": "2020-04-20T16:20:45+00:00", "modified_time": "2020-04-20T16:06:05+00:00"}, "twitter": {"card": "summary_large_image"}, "generator": "WordPress 5.4.1", "onesignal": "wordpress-plugin"}, "canonical_link": "https://nczas.com/2020/04/20/koronawirus-na-chlebie-polscy-producenci-pieczywa-zabrali-glos/"}