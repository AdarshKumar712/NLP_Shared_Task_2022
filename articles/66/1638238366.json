{"source_url": "http://rss.gazetaprawna.pl", "url": "http://rss.gazetaprawna.pl/~r/GazetaPrawna/~3/L-6ZcEO03QU/1483834,komisje-senackie-za-podwyzszeniem-dodatku-solidarnosciowego-do-1500-zl.html", "title": "Komisje senackie za podwy\u017cszeniem dodatku solidarno\u015bciowego do 1500 z\u0142", "top_image": "https://ocdn.eu/pulscms-transforms/1/JdkktkuTURBXy9kNTNlM2I1Ny01NTA2LTRiNjYtYTRkMS1hM2FlOGEzODZlZmUuanBlZ5GTBc0EsM0CdA", "meta_img": "https://ocdn.eu/pulscms-transforms/1/JdkktkuTURBXy9kNTNlM2I1Ny01NTA2LTRiNjYtYTRkMS1hM2FlOGEzODZlZmUuanBlZ5GTBc0EsM0CdA", "images": ["https://ocdn.eu/pulscms/MDA_/e0dce6caa89b3175cb5f656dd6c6df6a.png", "https://ocdn.eu/pulscms/MDA_/49eaf58ce058c727adcbfc50563b84cf.png", "https://ocdn.eu/pulscms-transforms/1/JdkktkuTURBXy9kNTNlM2I1Ny01NTA2LTRiNjYtYTRkMS1hM2FlOGEzODZlZmUuanBlZ5GTBc0EsM0CdA", "https://ocdn.eu/pulscms-transforms/1/q0ok9kuTURBXy9kNTNlM2I1Ny01NTA2LTRiNjYtYTRkMS1hM2FlOGEzODZlZmUuanBlZ5GVAs0DNADDw4GhMAE", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Senackie komisje zarekomendowa\u0142y w czwartek rano kolejne poprawki do ustawy o dodatku solidarno\u015bciowym. Zmiany zaproponowane przez marsza\u0142ka Tomasza Grodzkiego przewiduj\u0105 podwy\u017cszenie dodatku solidarno\u015bciowego z 1400 z\u0142 do 1500 z\u0142. Wy\u017cszy mia\u0142by by\u0107 r\u00f3wnie\u017c zasi\u0142ek dla bezrobotnych.\n\nReklama\n\nW czwartek po\u0142\u0105czone komisje senackie: Komisja Rodziny, Polityki Senioralnej i Spo\u0142ecznej oraz Komisja Bud\u017cetu i Finans\u00f3w Publicznych rozpatrywa\u0142y poprawki do ustawy o dodatku solidarno\u015bciowym przyznawanym w celu przeciwdzia\u0142ania negatywnym skutkom COVID-19.\n\nReklama\n\nJedn\u0105 z nich zg\u0142osi\u0142 marsza\u0142ek Senatu. Przewidywa\u0142a podniesienie dodatku solidarno\u015bciowego o 100 z\u0142 \u2013 do 1500 z\u0142. Grodzki zaproponowa\u0142 r\u00f3wnie\u017c podwy\u017cszenie zasi\u0142ku dla bezrobotnych, wyp\u0142acanego przez pierwsze 90 dni, do 1500 z\u0142, a nie \u2013 jak przewiduje ustawa \u2013 do 1200 z\u0142.\n\nJak t\u0142umaczy\u0142 Grodzki, \"czy nam si\u0119 to podoba, czy nie, w okresie koronawirusa liczba bezrobotnych, i starych, i nowych, zacz\u0119\u0142a rosn\u0105\u0107\". \"Mam nadziej\u0119, \u017ce przej\u015bciowo, natomiast zg\u0142asza\u0142o si\u0119 sporo zar\u00f3wno os\u00f3b indywidualnych, jak i \u015brodowisk, gdzie bezrobocie dotkn\u0119\u0142o szersze grupy, jak np. w turystyce, prosz\u0105c, aby nie dzieli\u0107 narodu, \u017ce +moje bezrobocie jest lepsze lub gorsze ni\u017c twoje+\" \u2013 m\u00f3wi\u0142.\n\nJego zdaniem z ustawy wynika, \u017ce \"jedni bezrobotni maj\u0105 dosta\u0107 1200 z\u0142, a inni 1400 z\u0142\". \"To 1400 z\u0142, zwi\u0119kszone o 100 z\u0142, to procentowo daje niewiele ponad 6 proc. i taki te\u017c jest skutek bud\u017cetowy\" \u2013 powiedzia\u0142 marsza\u0142ek Senatu. Doda\u0142, \u017ce zg\u0142osi\u0142 t\u0119 poprawk\u0119 w uzgodnieniu ze \u015brodowiskami PSL, Lewicy i Koalicji Obywatelskiej.\n\nGrodzki m\u00f3wi\u0142, \u017ce kwota dla ka\u017cdego bezrobotnego powinna by\u0107 r\u00f3wna. Wskazywa\u0142 r\u00f3wnie\u017c, \u017ce \"1500 z\u0142 w stosunku do \u015bredniej krajowej p\u0142acy w analizie por\u00f3wnawczej do innych kraj\u00f3w Unii Europejskiej ci\u0105gle plasuje nas w strefie stan\u00f3w niskich\". Jego zdaniem zasi\u0142ki dla bezrobotnych w innych krajach UE s\u0105 wy\u017csze.\n\nW odpowiedzi wiceszef Kancelarii Prezydenta Pawe\u0142 Mucha podkre\u015bli\u0142, \u017ce przy dodatku solidarno\u015bciowym nie ma \u017cadnego r\u00f3\u017cnicowania bezrobotnych. \"Nie ma \u017cadnych r\u00f3\u017cnych kwot, wi\u0119c to 1400 z\u0142 trafia w r\u00f3wnej kwocie do ka\u017cdego, kto jest uprawniony, niezale\u017cnie od statusu bezrobotnego i niezale\u017cnie od wysoko\u015bci zasi\u0142ku\".\n\nZ kolei wiceminister rodziny, pracy i polityki spo\u0142ecznej Stanis\u0142aw Szwed stwierdzi\u0142, \u017ce rz\u0105d nie mo\u017ce zgodzi\u0107 si\u0119 na tak\u0105 propozycj\u0119, nie znaj\u0105c ostatecznych koszt\u00f3w. Zaznaczy\u0142, \u017ce zaproponowane rozwi\u0105zanie mo\u017ce dotyczy\u0107 oko\u0142o 0,5 mln os\u00f3b, a jego koszt to oko\u0142o o 1,5 mld z\u0142 wi\u0119cej \"opr\u00f3cz tych dzia\u0142a\u0144, kt\u00f3re s\u0105 przy zasi\u0142ku dla bezrobotnych\".\n\nOstatecznie komisja popar\u0142a wszystkie procedowane poprawki. Teraz ustawa trafi pod g\u0142osowanie izby.\n\nDodatek solidarno\u015bciowy ma by\u0107 \u015bwiadczeniem przyznawanym od 1 czerwca do 31 sierpnia 2020 r. Jego wysoko\u015b\u0107 ma wynosi\u0107 1400 z\u0142 miesi\u0119cznie. Dodatek ma przys\u0142ugiwa\u0107 osobom, z kt\u00f3rymi po 15 marca 2020 r. rozwi\u0105zano umow\u0119 o prac\u0119 za wypowiedzeniem i osobom, kt\u00f3rych umowa po tej dacie uleg\u0142a rozwi\u0105zaniu z up\u0142ywem czasu, na kt\u00f3ry by\u0142a zawarta. Warunkiem uzyskania praw do dodatku b\u0119dzie posiadanie okresu podlegania w 2020 r. ubezpieczeniom spo\u0142ecznym z tytu\u0142u stosunku pracy przez co najmniej 60 dni.\n\n\u015awiadczenie b\u0119dzie nieopodatkowane, a sk\u0142adki na ubezpieczenia spo\u0142eczne (emerytalno-rentowe i zdrowotne) nie pomniejszaj\u0105 wysoko\u015bci \u015bwiadczenia; op\u0142aca je bud\u017cet pa\u0144stwa. Z dodatku solidarno\u015bciowego nie dokonuje si\u0119 potr\u0105ce\u0144 i egzekucji.\n\nAby otrzyma\u0107 \u015bwiadczenie, trzeba b\u0119dzie z\u0142o\u017cy\u0107 wniosek w systemie teleinformatycznym. Wniosek mia\u0142by form\u0119 dokumentu elektronicznego, za po\u015brednictwem profilu utworzonego w ZUS.\n\nDodatek nie zostanie wyp\u0142acony osobom pracuj\u0105cym na umowach-zleceniach lub na w\u0142asny rachunek, kt\u00f3re mog\u0105 skorzysta\u0107 ze \u015bwiadczenia postojowego. Okres pobierania dodatku solidarno\u015bciowego nie b\u0119dzie wliczany do okresu pobierania zasi\u0142ku dla bezrobotnych oraz stypendium, o kt\u00f3rych mowa w ustawie o promocji zatrudnienia i instytucjach rynku pracy, to znaczny nie b\u0119dzie skraca\u0142 okresu pobierania zasi\u0142ku b\u0105d\u017a stypendium, ale wlicza si\u0119 do niekt\u00f3rych uprawnie\u0144 pracowniczych.\n\nUstawa zak\u0142ada tak\u017ce m.in. podwy\u017cszenie zasi\u0142ku dla bezrobotnych do 1200 z\u0142 w okresie pierwszych 90 dni posiadania praw do zasi\u0142ku. P\u00f3\u017aniej kwota ta wyniesie 942,30 z\u0142. Zasi\u0142ek ma wzrosn\u0105\u0107 od 1 wrze\u015bnia 2020 r. Podwy\u017cszon\u0105 kwot\u0119 zasi\u0142ku otrzymaj\u0105 wszyscy bezrobotni, zar\u00f3wno nowo rejestruj\u0105cy si\u0119, jak te\u017c bezrobotni, kt\u00f3rzy ju\u017c pobieraj\u0105 zasi\u0142ek.\n\n\n\n", "keywords": [], "meta_keywords": [""], "tags": [], "authors": [], "publish_date": "Thu Jun 18 11:10:00 2020", "summary": "", "article_html": "", "meta_description": "Senackie komisje zarekomendowa\u0142y w czwartek rano kolejne poprawki do ustawy o dodatku solidarno\u015bciowym. Zmiany zaproponowane przez", "meta_lang": "pl", "meta_favicon": "https://ocdn.eu/gazeta-prawna/infor/favicon/favicon-16x16.png", "meta_data": {"description": "Senackie komisje zarekomendowa\u0142y w czwartek rano kolejne poprawki do ustawy o dodatku solidarno\u015bciowym. Zmiany zaproponowane przez", "DC.Identifier": "2f815e3a-672b-4aad-8fd8-1a4bfdd3c5f6", "pkg-uuid": "2f815e3a-672b-4aad-8fd8-1a4bfdd3c5f6", "serviceUuid": "c069aeca-3846-447e-9722-db0753a50d54", "og": {"title": "Komisje senackie za podwy\u017cszeniem dodatku solidarno\u015bciowego do 1500 z\u0142", "image": {"identifier": "https://ocdn.eu/pulscms-transforms/1/JdkktkuTURBXy9kNTNlM2I1Ny01NTA2LTRiNjYtYTRkMS1hM2FlOGEzODZlZmUuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://praca.gazetaprawna.pl/artykuly/1483834,komisje-senackie-za-podwyzszeniem-dodatku-solidarnosciowego-do-1500-zl.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "type": "article", "locale": "pl_PL"}, "article": {"published_time": "2020-06-18 11:10:00+0200"}, "twitter": {"card": "summary_large_image", "title": "Komisje senackie za podwy\u017cszeniem dodatku solidarno\u015bciowego do 1500 z\u0142", "image": "https://ocdn.eu/pulscms-transforms/1/JdkktkuTURBXy9kNTNlM2I1Ny01NTA2LTRiNjYtYTRkMS1hM2FlOGEzODZlZmUuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#da532c", "msapplication-TileImage": "https://ocdn.eu/gazeta-prawna/infor/favicon/mstile-150x150.png", "msapplication-config": "https://ocdn.eu/gazeta-prawna/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://praca.gazetaprawna.pl/artykuly/1483834,komisje-senackie-za-podwyzszeniem-dodatku-solidarnosciowego-do-1500-zl.html"}