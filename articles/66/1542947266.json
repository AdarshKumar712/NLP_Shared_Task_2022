{"source_url": "https://web.archive.org", "url": "https://web.archive.org/web/20220303043740id_/https://www.haberler.com/kultur-ve-turizm-bakani-ersoy-izmir-buyuksehir-12997399-haberi/", "title": "K\u00fclt\u00fcr ve Turizm Bakan\u0131 Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Soyer ile g\u00f6r\u00fc\u015ft\u00fc", "top_image": "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "meta_img": "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "https://www.haberler.com/mstatic/assets/img/haberler-logo.png"], "movies": [], "text": "K\u00fclt\u00fcr ve Turizm Bakan\u0131 Mehmet Nuri Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer ile Ege Turizm Merkezi-\u00c7e\u015fme Projesini g\u00f6r\u00fc\u015ft\u00fc.\n\nBakan Ersoy, \u0130zmir Ticaret Odas\u0131ndaki g\u00f6r\u00fc\u015fmenin ard\u0131ndan gazetecilere yapt\u0131\u011f\u0131 a\u00e7\u0131klamada, Soyer ile projeyi detayl\u0131 \u015fekilde de\u011ferlendirdiklerini aktard\u0131.\n\nB\u00fcy\u00fck\u015fehir Belediyesinin turizm alan\u0131nda yapm\u0131\u015f oldu\u011fu \u00e7al\u0131\u015fmalar\u0131n projeye uygulanabilecek olan k\u0131s\u0131mlar\u0131n\u0131 proje i\u00e7erisine dahil edeceklerini aktaran Ersoy, \"\u0130zmir'in buraya, bu projenin \u0130zmir'e kataca\u011f\u0131 ortak projeleri beraber de\u011ferlendirece\u011fiz. \u00c7ok faydal\u0131 bir \u00e7al\u0131\u015fma oldu\u011funu d\u00fc\u015f\u00fcn\u00fcyorum.\" dedi.\n\nErsoy, projenin siyaset \u00fcst\u00fc oldu\u011funu, Ege, \u0130zmir ve \u00c7e\u015fme i\u00e7in \u00e7ok faydal\u0131 olaca\u011f\u0131na inand\u0131klar\u0131n\u0131 ve herkesin g\u00f6r\u00fc\u015f\u00fcne sayg\u0131l\u0131 olduklar\u0131n\u0131 vurgulad\u0131.\n\nTun\u00e7 Soyer de g\u00fczel bir bulu\u015fma oldu\u011funu belirterek, t\u00fcm projeyi dinlediklerini s\u00f6yledi\n\nProjenin \u0130zmir ve Ege i\u00e7in son derece yararl\u0131 bir \u00e7al\u0131\u015fma olaca\u011f\u0131na inand\u0131\u011f\u0131n\u0131 ifade eden Soyer, \"Birlikte \u00e7al\u0131\u015fma iradesi bizim i\u00e7in her \u015feyden \u00f6nemli.\" diye konu\u015ftu.\n\nSoyer, kent merkeziyle ilgili haz\u0131rlad\u0131klar\u0131 projeyi de bakanl\u0131\u011fa sunacaklar\u0131n\u0131 s\u00f6zlerine ekledi.", "keywords": [], "meta_keywords": ["Bat\u0131 Antalya Kalk\u0131nma Ajans\u0131", "Turizm", "Asker", "\u0130zmir", "Politika"], "tags": [], "authors": [], "publish_date": "Mon Mar  9 18:32:00 2020", "summary": "", "article_html": "", "meta_description": "K\u00fclt\u00fcr ve Turizm Bakan\u0131 Mehmet Nuri Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer ile Ege Turizm Merkezi-\u00c7e\u015fme Projesini g\u00f6r\u00fc\u015ft\u00fc.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "description": "K\u00fclt\u00fcr ve Turizm Bakan\u0131 Mehmet Nuri Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer ile Ege Turizm Merkezi-\u00c7e\u015fme Projesini g\u00f6r\u00fc\u015ft\u00fc.", "keywords": "Bat\u0131 Antalya Kalk\u0131nma Ajans\u0131,Turizm,Asker,\u0130zmir,Politika", "news_keywords": "Bat\u0131 Antalya Kalk\u0131nma Ajans\u0131,Turizm,Asker,\u0130zmir,Politika", "viewport": "width=device-width, initial-scale=1.0", "medium": "News", "dateCreated": "2020-03-09T18:32:00+03:00", "dateModified": "2020-03-09T18:33:00+03:00", "datePublished": "2020-03-09T18:32:00+03:00", "dateupdated": "2020-03-09T18:33:00+03:00", "og": {"url": "https://www.haberler.com/kultur-ve-turizm-bakani-ersoy-izmir-buyuksehir-12997399-haberi/", "site_name": "Haberler", "locale": "tr_TR", "type": "article", "title": "K\u00fclt\u00fcr ve Turizm Bakan\u0131 Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Soyer ile g\u00f6r\u00fc\u015ft\u00fc", "description": "K\u00fclt\u00fcr ve Turizm Bakan\u0131 Mehmet Nuri Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer ile Ege Turizm Merkezi-\u00c7e\u015fme Projesini g\u00f6r\u00fc\u015ft\u00fc.", "image": {"identifier": "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "alt": "K\u00fclt\u00fcr ve Turizm Bakan\u0131 Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Soyer ile g\u00f6r\u00fc\u015ft\u00fc", "secure_url": "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "width": 1200, "height": 675, "type": "image/jpeg"}, "video": {"identifier": "https://videolar.haberler.com/2020/03/09/kultur-ve-turizm-bakani-ersoy-izmir-buyuksehi-12997399_kj_1844.mp4", "height": 360, "width": 640, "type": "video/mp4"}}, "article": {"content_tier": "free", "tag": "Bat\u0131 Antalya Kalk\u0131nma Ajans\u0131,Turizm,Asker,\u0130zmir,Politika", "section": "Politika", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-09T18:32:00+03:00", "modified_time": "2020-03-09T18:33:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "K\u00fclt\u00fcr ve Turizm Bakan\u0131 Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Soyer ile g\u00f6r\u00fc\u015ft\u00fc", "description": "K\u00fclt\u00fcr ve Turizm Bakan\u0131 Mehmet Nuri Ersoy, \u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer ile Ege Turizm Merkezi-\u00c7e\u015fme Projesini g\u00f6r\u00fc\u015ft\u00fc.", "image": "https://foto.haberler.com/haber/2020/03/09/kultur-ve-turizm-bakani-ersoy-izmir-buyuksehi-12997399_amp.jpg", "url": "https://www.haberler.com/kultur-ve-turizm-bakani-ersoy-izmir-buyuksehir-12997399-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/kultur-ve-turizm-bakani-ersoy-izmir-buyuksehir-12997399-haberi/"}