{"source_url": "https://www.wprost.pl", "url": "https://www.wprost.pl/religia/10285251/czy-w-nowy-rok-katolicy-musza-uczestniczyc-we-mszy-swietej-odpowiedz-jest-jednoznaczna.html?utm_source=Wprost.pl&utm_medium=feed&utm_campaign=rss", "title": "Czy w Nowy Rok katolicy musz\u0105 uczestniczy\u0107 we mszy \u015bwi\u0119tej? Odpowied\u017a jest jednoznaczna", "top_image": "https://www.wprost.pl/_thumb/b1/b6/1669e6d90d7ba28b52dae6c9bba0.jpeg", "meta_img": "https://www.wprost.pl/_thumb/b1/b6/1669e6d90d7ba28b52dae6c9bba0.jpeg", "images": ["https://www.wprost.pl/_thumb/45/c4/4e2960cbbac38818be029c091376.jpeg", "https://www.wprost.pl/_i/pixel.png", "https://www.wprost.pl/_i/flags/pl.png", "https://lh3.googleusercontent.com/a-/AAuE7mAu-Pc14G375CpFzGFE6gftxwGCIJ2hhMIPjzAptw", "https://www.wprost.pl/_thumb/b1/b6/1669e6d90d7ba28b52dae6c9bba0.jpeg", "https://www.wprost.pl/_i/pusty.png", "https://www.wprost.pl/_thumb/cc/5e/d46fef8ee15e7eba791c3f9187d0.jpeg", "https://www.wprost.pl/wprost/_i/icons/wprost-favicon-120x120.png", "https://www.wprost.pl/_i/flags/nl.png"], "movies": [], "text": "Obchodzone w Nowy Rok i zarazem w ostatni dzie\u0144 oktawy Bo\u017cego Narodzenia \u015bwi\u0119to maryjne podkre\u015bla jeden z najstarszych dogmat\u00f3w Ko\u015bcio\u0142a m\u00f3wi\u0105cy o tym, \u017ce Maryja jest matk\u0105 Chrystusa, w kt\u00f3rym istniej\u0105 dwie natury: ludzka i boska. Dlatego te\u017c Maryi jako Matce Chrystusa przys\u0142uguje tytu\u0142 Bo\u017cej Rodzicielki. Wcze\u015bniej tego dnia by\u0142o obchodzone \u015bwi\u0119to Obrzezania Pa\u0144skiego, do dzi\u015b istniej\u0105ce w Cerkwi prawos\u0142awnej i Ko\u015bciele anglika\u0144skim.\n\nOficjalnie do liturgii \u015bwi\u0119to \u015awi\u0119tej Bo\u017cej Rodzicielki Maryi wprowadzi\u0142 papie\u017c Pius XI w 1931 r. Uczci\u0142 w ten spos\u00f3b 1500. rocznic\u0119 Soboru Efeskiego (431 r.), na kt\u00f3rym przyznano Maryi tytu\u0142 \u201eTheotokos\u201d (Bogarodzica). Od reformy liturgicznej z 1969 roku \u015bwi\u0119to zosta\u0142o podniesione do rangi uroczysto\u015bci i jest obchodzone co roku 1 stycznia. Od tego czasu jest te\u017c \u015bwi\u0119tem nakazanym.\n\nCzy w Nowy Rok wierni maj\u0105 obowi\u0105zek uczestnictwa we mszy \u015bwi\u0119tej?\n\n\u201eW niedziele i \u015bwi\u0119ta nakazane we mszy \u015bwi\u0119tej nabo\u017cnie uczestniczy\u0107\u201d m\u00f3wi jedno z ko\u015bcielnych przykaza\u0144. Jednak kt\u00f3re \u015bwi\u0119ta to te nakazane?\n\nJak precyzuje list Episkopatu z 2014 roku, na terytorium Polski, \u015bwi\u0119tami nakazanymi poza niedzielami s\u0105:\n\n1 stycznia, Uroczysto\u015b\u0107 \u015awi\u0119tej Bo\u017cej Rodzicielki Maryi,\n\n6 stycznia, Uroczysto\u015b\u0107 Objawienia Pa\u0144skiego (tzw. Trzech Kr\u00f3li)\n\nczwartek po Uroczysto\u015bci Tr\u00f3jcy \u015awi\u0119tej \u2013 Uroczysto\u015b\u0107 Naj\u015bwi\u0119tszego Cia\u0142a i Krwi Chrystusa (tzw. Bo\u017ce Cia\u0142o)\n\n15 sierpnia, Uroczysto\u015b\u0107 Wniebowzi\u0119cia Naj\u015bwi\u0119tszej Maryi Panny (Matki Bo\u017cej Zielnej)\n\n1 listopada, Uroczysto\u015b\u0107 Wszystkich \u015awi\u0119tych\n\n25 grudnia, Uroczysto\u015b\u0107 Narodzenia Pa\u0144skiego (Bo\u017ce Narodzenie).\n\nZ tej listy wyra\u017anie wynika, \u017ce Uroczysto\u015b\u0107 \u015awi\u0119tej Bo\u017cej Rodzicielki Maryi jest \u015bwi\u0119tem nakazanym. Wierni musz\u0105 tego dnia uczestniczy\u0107 we mszy \u015bwi\u0119tej. \u015awiadome i dobrowolne opuszczenie liturgii tego dnia jest grzechem, chyba \u017ce jest spowodowane powa\u017cn\u0105 przyczyn\u0105 (np. chorob\u0105) lub uzyskano odpowiedni\u0105 dyspens\u0119.\n\nCzytaj tak\u017ce:\n\nTrafnie przewidzia\u0142a m.in. zamachy na Jana Paw\u0142a II i Kennedy'ego. Oto, co wed\u0142ug niej stanie si\u0119 w 2020 roku", "keywords": [], "meta_keywords": ["nowy rok", "1 stycznia", "msza \u015bwi\u0119ta", "\u015bwi\u0119ta nakazane", "Maciej Zaremba", "Religia", "", "Kraj", "wprost"], "tags": ["Transport", "Handel", "Motoryzacja", "wczoraj 07:32", "Religia", "Pogoda", "Gospodarka", "Internet", "Wybory prezydenckie", "Kraj Polska", "Historia", "Kraj", "Wiadomo\u015bci", "\u015awiat", "\u017bycie", "Technologie", "Polityka", "Finanse i inwestycje"], "authors": ["Maciej Zaremba", "Opracowa\u0142"], "publish_date": "Wed Jan  1 07:32:00 2020", "summary": "", "article_html": "", "meta_description": "1 stycznia, w Nowy Rok Ko\u015bci\u00f3\u0142 katolicki obchodzi Uroczysto\u015b\u0107 \u015awi\u0119tej Bo\u017cej Rodzicielki Maryi. Czy wierni maj\u0105 obowi\u0105zek uczestnictwa tego dnia w...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "1 stycznia, w Nowy Rok Ko\u015bci\u00f3\u0142 katolicki obchodzi Uroczysto\u015b\u0107 \u015awi\u0119tej Bo\u017cej Rodzicielki Maryi. Czy wierni maj\u0105 obowi\u0105zek uczestnictwa tego dnia w...", "keywords": "nowy rok, 1 stycznia, msza \u015bwi\u0119ta, \u015bwi\u0119ta nakazane, Maciej Zaremba, Religia, , Kraj, wprost", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#333333", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Czy w Nowy Rok katolicy musz\u0105 uczestniczy\u0107 we mszy \u015bwi\u0119tej? Odpowied\u017a jest jednoznaczna", "DC.subject": "Wprost", "DC.description": "1 stycznia, w Nowy Rok Ko\u015bci\u00f3\u0142 katolicki obchodzi Uroczysto\u015b\u0107 \u015awi\u0119tej Bo\u017cej Rodzicielki Maryi. Czy wierni maj\u0105 obowi\u0105zek uczestnictwa tego dnia w mszy \u015bwi\u0119tej? Duchowni nie pozostawiaj\u0105 \u017cadnej w\u0105tpliwo\u015bci.", "DC.identifier": "https://www.wprost.pl/10285251", "DC.date": "2020-01-01", "DC.type": "Text", "DC.creator": "Maciej Zaremba", "DC.publisher": "Maciej Zaremba", "twitter": {"card": "summary_large_image", "site": "@TygodnikWPROST", "url": "https://www.wprost.pl/religia/10285251/czy-w-nowy-rok-katolicy-musza-uczestniczyc-we-mszy-swietej-odpowiedz-jest-jednoznaczna.html", "title": "Czy w Nowy Rok katolicy musz\u0105 uczestniczy\u0107 we mszy \u015bwi\u0119tej? Odpowied\u017a jest jednoznaczna", "description": "1 stycznia, w Nowy Rok Ko\u015bci\u00f3\u0142 katolicki obchodzi Uroczysto\u015b\u0107 \u015awi\u0119tej Bo\u017cej Rodzicielki Maryi. Czy wierni maj\u0105 obowi\u0105zek uczestnictwa tego dnia w mszy \u015bwi\u0119tej? Duchowni nie pozostawiaj\u0105 \u017cadnej w\u0105tpliwo\u015bci.", "image": "https://www.wprost.pl/_thumb/b1/b6/1669e6d90d7ba28b52dae6c9bba0.jpeg"}, "article": {"published_time": "2020-01-01T07:32:00+01:00", "modified_time": "2020-01-01T12:44:30+01:00"}, "og": {"title": "Czy w Nowy Rok katolicy musz\u0105 uczestniczy\u0107 we mszy \u015bwi\u0119tej? Odpowied\u017a jest jednoznaczna", "description": "1 stycznia, w Nowy Rok Ko\u015bci\u00f3\u0142 katolicki obchodzi Uroczysto\u015b\u0107 \u015awi\u0119tej Bo\u017cej Rodzicielki Maryi. Czy wierni maj\u0105 obowi\u0105zek uczestnictwa tego dnia w mszy \u015bwi\u0119tej? Duchowni nie pozostawiaj\u0105 \u017cadnej w\u0105tpliwo\u015bci.", "url": "https://www.wprost.pl/religia/10285251/czy-w-nowy-rok-katolicy-musza-uczestniczyc-we-mszy-swietej-odpowiedz-jest-jednoznaczna.html", "image": "https://www.wprost.pl/_thumb/b1/b6/1669e6d90d7ba28b52dae6c9bba0.jpeg", "type": "article", "site_name": "Wprost", "locale": "pl_PL", "updated_time": "2020-01-01T12:44:30+01:00"}, "fb": {"app_id": 119818731519670}}, "canonical_link": "https://www.wprost.pl/religia/10285251/czy-w-nowy-rok-katolicy-musza-uczestniczyc-we-mszy-swietej-odpowiedz-jest-jednoznaczna.html"}