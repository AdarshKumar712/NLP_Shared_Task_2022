{"source_url": "https://web.archive.org", "url": "https://web.archive.org/web/20200219155018id_/https://tvn24bis.pl/z-kraju,74/fundusz-sprawiedliwej-transformacji-polska-moze-stracic-miliard-euro,1005374.html", "title": "Fundusz Sprawiedliwej Transformacji. Polska mo\u017ce straci\u0107 miliard euro", "top_image": "https://r-scale-7d.dcs.redcdn.pl/scale/o2/tvn/web-content/m/p121/i/069654d5ce089c13f642d19f09a3d1c0/c3c00160-12c6-4703-a610-0b4a9061c842.png?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340", "meta_img": "https://r-scale-7d.dcs.redcdn.pl/scale/o2/tvn/web-content/m/p121/i/069654d5ce089c13f642d19f09a3d1c0/c3c00160-12c6-4703-a610-0b4a9061c842.png?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340", "images": ["https://pix2.services.tvn.pl/_pix2/ns-view/pix.gif?h=tvn24bis.pl&p=%2Fz-kraju%2C74%2Ffundusz-sprawiedliwej-transformacji-polska-moze-stracic-miliard-euro%2C1005374.html&ob=1005374&at=article", "https://r-scale-7d.dcs.redcdn.pl/scale/o2/tvn/web-content/m/p121/i/069654d5ce089c13f642d19f09a3d1c0/c3c00160-12c6-4703-a610-0b4a9061c842.png?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340", "https://s1-tvn24bis.cdntvn.pl/bundles/bisbase/images/logo-footer.png?7f10", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://s4-tvn24bis.cdntvn.pl/bundles/tvnuser/img/avatar_54.png?7f10", "https://s4-tvn24bis.cdntvn.pl/bundles/bisbase/images/logo.png?7f10", "https://r.dcs.redcdn.pl/http/o2/tvn/web-content/m/orig/p121/i/03e7d2ebec1e820ac34d054df7e68f48/600eeef6-d3a7-41c7-82f8-6055b647786e.png"], "movies": [], "text": "Odtw\u00f3rz: Duda: ochrona klimatu bardzo wa\u017cna, ale trzeba chroni\u0107 te\u017c stabilno\u015b\u0107 gospodarki\n\nZa dwa dni w Brukseli, na specjalnie zwo\u0142anym szczycie Rady Europejskiej, spotkaj\u0105 si\u0119 przyw\u00f3dcy kraj\u00f3w Wsp\u00f3lnoty, by spr\u00f3bowa\u0107 porozumie\u0107 si\u0119 w sprawie kszta\u0142tu nowego unijnego bud\u017cetu. Zgodnie z propozycj\u0105 nowego szefa RE Charles'a Michela, Polska mo\u017ce straci\u0107 nawet miliard euro, je\u017celi rz\u0105dz\u0105cy nie zdecyduj\u0105 si\u0119 na dzia\u0142ania na rzecz osi\u0105gni\u0119cia neutralno\u015bci klimatycznej.\n\nJu\u017c w najbli\u017cszy czwartek na szczycie w Brukseli unijni przyw\u00f3dcy spr\u00f3buj\u0105 znale\u017a\u0107 kompromis w sprawie bud\u017cetu UE na lata 2021-2027.\n\nSwoj\u0105 propozycj\u0119 dotycz\u0105c\u0105 bud\u017cetu przygotowa\u0142 szef Rady Europejskiej Charles Michael. Zak\u0142ada ona, \u017ce w ramach Funduszu Sprawiedliwej Transformacji do Polski trafi\u0105 dwa miliardy z siedmiu i p\u00f3\u0142 miliarda euro przewidzianych na ten cel.\n\nJednak Michel chce jednak, by dost\u0119p do tych pieni\u0119dzy - wed\u0142ug \u017ar\u00f3de\u0142 - by\u0142 uzale\u017cniony od tego, czy Polska zgodzi si\u0119 na osi\u0105gni\u0119cie celu neutralno\u015bci energetycznej do 2050 roku. Je\u015bli si\u0119 nie zgodzi - dostanie po\u0142ow\u0119 tych \u015brodk\u00f3w.\n\nJak pisze portal euroactiv.pl, Polska jest najwi\u0119kszym beneficjentem \u015brodk\u00f3w z tego funduszu, drugie miejsce zajmuj\u0105 Niemcy, kt\u00f3re maj\u0105 dosta\u0107 ponad 800 milion\u00f3w euro.\n\nInna zmiana dotycz\u0105ca wieloletnich ram finansowych odnosi si\u0119 do regu\u0142y \"pieni\u0105dze za praworz\u0105dno\u015b\u0107\". Michel os\u0142abi\u0142 ten instrument wskazuj\u0105c, \u017ce do podj\u0119cia decyzji o zamro\u017ceniu funduszy b\u0119dzie potrzeba kwalifikowanej wi\u0119kszo\u015bci pa\u0144stw cz\u0142onkowskich. KE proponowa\u0142a odwr\u00f3cony mechanizm, to znaczy, \u017ceby do zablokowania decyzji wymagana by\u0142a taka wi\u0119kszo\u015b\u0107. Ta kwestia - jak przewiduj\u0105 \u017ar\u00f3d\u0142a - mo\u017ce wp\u0142yn\u0105\u0107 na przed\u0142u\u017cenie czwartkowych dyskusji na temat bud\u017cetu. Tusk: kolejne \"k\u0142amstwo brukselskie\" premiera Morawieckiego Informacje po szczycie klimatycznym Unii Europejskiej, na kt\u00f3rym Polska dosta\u0142a... zobacz wi\u0119cej \u00bb\n\nPorozumienie bez Polski\n\nW grudniu przyw\u00f3dcy unijni porozumieli si\u0119 na szczycie w Brukseli w sprawie osi\u0105gni\u0119cia przez UE neutralno\u015bci klimatycznej do 2050 roku. Polska, jak podkre\u015blono we wnioskach, nie mog\u0142a \"zobowi\u0105za\u0107 si\u0119 do realizacji tego celu\" na tym etapie. Szefowie pa\u0144stw i rz\u0105d\u00f3w maj\u0105 wr\u00f3ci\u0107 do tej sprawy w czerwcu 2020 roku.\n\n- Prowadzimy bardzo ambitn\u0105, ale jednocze\u015bnie racjonaln\u0105 ekonomicznie polityk\u0119 klimatyczn\u0105, polityk\u0119 energetyczn\u0105 - m\u00f3wi\u0142 po zako\u0144czeniu szczytu Morawiecki.\n\n- Musimy jednak zapewni\u0107 takie tempo zmian, jakie b\u0119dzie dostosowane do potrzeb polskiej gospodarki, do potrzeb polskiego spo\u0142ecze\u0144stwa - zaznaczy\u0142 szef rz\u0105du.\n\nPrezydent Francji Emmanuel Macron stwierdzi\u0142 wtedy, \u017ce cho\u0107 szczyt przyj\u0105\u0142 cel neutralno\u015bci klimatycznej do 2050 roku, to jednak jeden kraj uzyska\u0142 \"tymczasowe wy\u0142\u0105czenie\", maj\u0105c na my\u015bli Polsk\u0119. Wskaza\u0142, \u017ce ten fakt \"nie spowolni wdra\u017cania Europejskiego Zielonego \u0141adu\".\n\n\n\n- Pierwsze regulacje zostan\u0105 przyj\u0119te wi\u0119kszo\u015bci\u0105 kwalifikowan\u0105. Je\u015bli Polska nie potwierdzi swojego udzia\u0142u w tym celu (neutralno\u015bci klimatycznej do 2050 roku - red.), b\u0119dzie poza europejskim mechanizmem, w tym w zakresie finansowej solidarno\u015bci - powiedzia\u0142 Macron.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Za dwa dni w Brukseli, na specjalnie zwo\u0142anym szczycie Rady Europejskiej, spotkaj\u0105 si\u0119 przyw\u00f3dcy kraj\u00f3w Wsp\u00f3lnoty, by spr\u00f3bowa\u0107 porozumie\u0107 si\u0119 w sprawie...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?7f10", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "Za dwa dni w Brukseli, na specjalnie zwo\u0142anym szczycie Rady Europejskiej, spotkaj\u0105 si\u0119 przyw\u00f3dcy kraj\u00f3w Wsp\u00f3lnoty, by spr\u00f3bowa\u0107 porozumie\u0107 si\u0119 w sprawie...", "og": {"image": "https://r-scale-7d.dcs.redcdn.pl/scale/o2/tvn/web-content/m/p121/i/069654d5ce089c13f642d19f09a3d1c0/c3c00160-12c6-4703-a610-0b4a9061c842.png?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340", "site_name": "TVN24 BiS", "url": "https://tvn24bis.pl/article/url/1005374", "type": "article", "description": "Za dwa dni w Brukseli, na specjalnie zwo\u0142anym szczycie Rady Europejskiej, spotkaj\u0105 si\u0119 przyw\u00f3dcy kraj\u00f3w Wsp\u00f3lnoty, by spr\u00f3bowa\u0107 porozumie\u0107 si\u0119 w sprawie kszta\u0142tu nowego unijnego bud\u017cetu. Zgodnie z propozycj\u0105 nowego szefa RE Charles'a Michela, Polska mo\u017ce straci\u0107 nawet miliard euro, je\u017celi rz\u0105dz\u0105cy nie zdecyduj\u0105 si\u0119 na dzia\u0142ania na rzecz osi\u0105gni\u0119cia neutralno\u015bci klimatycznej.", "title": "Fundusz Sprawiedliwej Transformacji. Polska mo\u017ce straci\u0107 miliard euro | Z kraju"}, "twitter": {"image": "https://r-file-7d.dcs.redcdn.pl/file/o2/tvn/web-content/m/p121/i/069654d5ce089c13f642d19f09a3d1c0/c3c00160-12c6-4703-a610-0b4a9061c842.png", "title": "Przez przywi\u0105zanie do w\u0119gla Polska mo\u017ce straci\u0107 miliard euro", "description": "Za dwa dni w Brukseli, na specjalnie zwo\u0142anym szczycie Rady Europejskiej, spotkaj\u0105 si\u0119 przyw\u00f3dcy kraj\u00f3w Wsp\u00f3lnoty, by spr\u00f3bowa\u0107 porozumie\u0107 si\u0119 w sprawie kszta\u0142tu nowego unijnego bud\u017cetu. Zgodnie z propozycj\u0105 nowego szefa RE Charles&#039;a Michela, Polska mo\u017ce straci\u0107 nawet miliard euro, je\u017celi rz\u0105dz\u0105cy nie zdecyduj\u0105 si\u0119 na dzia\u0142ania na rzecz osi\u0105gni\u0119cia neutralno\u015bci klimatycznej.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/z-kraju,74/fundusz-sprawiedliwej-transformacji-polska-moze-stracic-miliard-euro,1005374.html"}