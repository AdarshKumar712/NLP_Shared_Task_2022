{"source_url": "https://gdansk.naszemiasto.pl", "url": "https://gdansk.naszemiasto.pl/kino-samochodowe-przy-ergo-arenie-na-granicy-gdanska-i/ar/c13-7736161", "title": "Kino samochodowe przy Ergo Arenie na granicy Gda\u0144ska i Sopotu zacznie dzia\u0142a\u0107 w czerwcowy d\u0142ugi weekend (11-14.06.2020)", "top_image": "https://d-art.ppstatic.pl/kadry/k/r/72/f3/5ed6647c0f755_o_original.jpg", "meta_img": "https://d-art.ppstatic.pl/kadry/k/r/72/f3/5ed6647c0f755_o_original.jpg", "images": ["https://d-pa.ppstatic.pl/frames/pa-def/b4/6a/1_561247799_small.jpg", "https://s-nsk.ppstatic.pl/assets/nsk/v1.75.1/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.75.1/images/_sites/logo/svg/stronakobiet.svg", "https://s-nsk.ppstatic.pl/assets/nsk/v1.75.1/images/_sites/logo/svg/strefaagro.svg", "https://s-nsk.ppstatic.pl/assets/nsk/v1.75.1/images/_sites/logo/svg/strefabiznesu.svg", "https://s-nsk.ppstatic.pl/assets/nsk/v1.75.1/images/_sites/logo/svg/sportowy24.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://s-nsk.ppstatic.pl/assets/nsk/v1.75.1/images/_sites/logo/svg/gratka.svg", "https://d-art.ppstatic.pl/kadry/k/r/72/f3/5ed6647c0f755_o_original.jpg", "https://s-nsk.ppstatic.pl/assets/nsk/v1.75.1/images/_sites/logo/svg/polskapress.svg", "https://s-nsk.ppstatic.pl/assets/nsk/v1.75.1/images/_defaults/tutorials/plachta/loading.svg", "https://s-nsk.ppstatic.pl/assets/nsk/v1.75.1/images/_sites/logo/svg/gol24.svg", "https://s-nsk.ppstatic.pl/assets/nsk/v1.75.1/images/_sites/logo/svg/motofakty.svg"], "movies": [], "text": "W najbli\u017cszy d\u0142ugi weekend (11.06.2020) na parkingu przy Ergo Arenie wystartuje kino samochodowe na 150 aut. Na wielkim ekranie o przek\u0105tnej 12 metr\u00f3w obejrzymy mi\u0119dzy innymi \"Hejtera\", \"D\u017centelmen\u00f3w\" i \"Parasite\", czyli filmy obecne w kinach przed epidemi\u0105. Kino samochodowe przy hali ma dzia\u0142a\u0107 do po\u0142owy lipca. Jeszcze wcze\u015bniej dzia\u0142alno\u015b\u0107 rozpocznie kino samochodowe Gda\u0144skiego Archipelagu Kultury.\n\nZgodnie z decyzj\u0105 Rady Ministr\u00f3w od 18 maja mog\u0105 dzia\u0142a\u0107 kina samochodowe. Pierwsza regularnie dzia\u0142aj\u0105ca inicjatywa tego typu wystartowa\u0142a tego samego dnia w Poznaniu. Teraz Samochodowe Kino Ferment b\u0119dzie pokazywa\u0107 najlepsze filmy r\u00f3wnie\u017c w Tr\u00f3jmie\u015bcie. Start w czerwcowy d\u0142ugi weekend w czwartek 11.06.2020 (Bo\u017ce Cia\u0142o). Filmem otwarcia b\u0119dzie nagrodzony na festiwalu Tribeca g\u0142o\u015bny obraz Jana Komasy \"Sala samob\u00f3jc\u00f3w. Hejter\", kt\u00f3ry przed zamkni\u0119ciem kin by\u0142 obecny na ekranach zaledwie kilka dni. W kolejnych dniach zaprezentowane b\u0119d\u0105 takie filmy jak \"D\u017centelmeni\", \"Jak zosta\u0142em gangsterem\", \"Psy 3\", \"1917\", \"Parasite\" czy \"W lesie dzi\u015b nie za\u015bnie nikt\" \u2013 kt\u00f3ry w obliczu epidemii trafi\u0142 bezpo\u015brednio na platform\u0119 Netflix, cho\u0107 jego premiera kinowa zaplanowana by\u0142a na 13 marca. W repertuarze znajd\u0105 si\u0119 r\u00f3wnie\u017c pozycje kina familijnego. Od poniedzia\u0142ku do czwartku organizatorzy zapraszaj\u0105 na jeden, a w weekendy \u2013 na dwa pokazy pod chmurk\u0105.\n\nOrganizatorzy zwracaj\u0105 szczeg\u00f3ln\u0105 uwag\u0119 na bezpiecze\u0144stwo uczestnik\u00f3w wydarzenia.\n\n- Filmowa rozrywka mo\u017ce dostarczy\u0107 przyjemno\u015bci tylko wtedy, gdy jest bezpieczna dla naszych Widz\u00f3w - m\u00f3wi Radek Tomasik, wsp\u00f3\u0142w\u0142a\u015bciciel Ferment Kolektiv. - Od pocz\u0105tku epidemii promujemy ide\u0119 kina samochodowego jako miejsca, nomen omen, auto-izolacji. Bezkontaktowa obs\u0142uga i bezdotykowy proces zakupowy czyni\u0105 z kina samochodowego najbezpieczniejsze miejsce rozrywki. Mimo kolejnych etap\u00f3w odmra\u017cania \u017cycia spo\u0142ecznego, staramy si\u0119 pami\u0119ta\u0107 o tym, co najwa\u017cniejsze - zdrowiu i bezpiecze\u0144stwie uczestnik\u00f3w - dodaje. Idea kina samochodowego przyw\u0119drowa\u0142a do Polski z Zachodu. Podczas kwarantanny parkingi w Niemczech, Skandynawii czy Czechach by\u0142y szczelnie wype\u0142niane przez fan\u00f3w kina. - Sytuacja w Polsce jest ju\u017c nieco inna. Obserwujemy du\u017ce rozlu\u017anienie i cieszy fakt, \u017ce kina stacjonarne zn\u00f3w b\u0119d\u0105 otwarte. Natomiast istnieje grupa widz\u00f3w, kt\u00f3ra ch\u0119tniej wybierze si\u0119 do kina samochodowego ni\u017c do zamkni\u0119tego pomieszczenia. Szczeg\u00f3lnie w tak malowniczym otoczeniu jakie gwarantuje s\u0105siaduj\u0105ca niemal z morsk\u0105 pla\u017c\u0105 Ergo Arena. To jedno z najpi\u0119kniejszych miejsc w Polsce i liczymy, \u017ce Samochodowe Kino Ferment b\u0119dzie atrakcyjnym przystankiem r\u00f3wnie\u017c dla turyst\u00f3w odwiedzaj\u0105cych Tr\u00f3jmiasto - m\u00f3wi Radek Tomasik.\n\nStart sprzeda\u017cy bilet\u00f3w za po\u015brednictwem strony: www.samochodowekino.pl jest przewidziany w ci\u0105gu kilku najbli\u017cszych dni. Organizatorzy czekaj\u0105 na ostatnie formalne zgody, miedzy innymi na wykorzystanie cz\u0119stotliwo\u015bci radiowej w celu nadawania sygna\u0142u d\u017awi\u0119kowego prosto do radioodbiornik\u00f3w. - To jedna z najwi\u0119kszych atrakcji takiego pokazu. Z zewn\u0105trz wygl\u0105da to do\u015b\u0107 osobliwie. Kilkaset os\u00f3b siedzi w samochodach, a woko\u0142o g\u0142ucha cisza. Wszystko dlatego, \u017ce d\u017awi\u0119k s\u0142yszymy tylko wewn\u0105trz pojazd\u00f3w. Urz\u0105d Komunikacji Elektronicznej ju\u017c wyznaczy\u0142 dla nas odpowiedni\u0105 cz\u0119stotliwo\u015b\u0107, czekamy tylko na ostatnie zwi\u0105zane z tym podpisy i kino na parkingu przy Ergo Arenie stanie si\u0119 faktem - zach\u0119ca wsp\u00f3\u0142w\u0142a\u015bciciel kina. Na Facebookowym wydarzeniu kina samochodowego przy Ergo Arenie wida\u0107, \u017ce seanse planowane s\u0105 do po\u0142owy lipca. Kino Gda\u0144skiego Archipelagu Kultury Scena Muzyczna Gda\u0144skiego Archipelagu Kultury ca\u0142y czas dba o zdrowie oraz \u015bwie\u017co\u015b\u0107 kulturaln\u0105 swoich odbiorc\u00f3w organizuj\u0105c r\u00f3\u017cnorodne zaj\u0119cia online. Tym razem postanowili wyj\u015b\u0107 do odbiorc\u00f3w nieco na zewn\u0105trz, organizuj\u0105c kino samochodowe, wszystko oczywi\u015bcie zgodne z normami bezpiecze\u0144stwa.\n\nNie b\u0119dzie to natomiast kino standardowe, b\u0119dzie to kino inne ni\u017c wszystkie. W zwi\u0105zku z tym, \u017ce Scena Muzyczna GAK nie jest w stanie organizowa\u0107 mocno wyczekiwanych koncert\u00f3w, a Plac po zamkni\u0119ciu Lodowiska opustosza\u0142, zdecydowali si\u0119 zorganizowa\u0107 kino samochodowe. Nie wykluczaj\u0105 jednak, \u017ce na ekranie maj\u0105cym prawie 100m2 pojawi\u0105 si\u0119 r\u00f3wnie\u017c koncerty!! Kino odbywa\u0107 si\u0119 b\u0119dzie w ka\u017cdy weekend (sobota i niedziela) w terminie od 06.06 \u2013 09.08.2020 r. W ka\u017cd\u0105 sobot\u0119 i niedziel\u0119 o godzinie 21.00, na parkingu Placu Zebra\u0144 Ludowych b\u0119dzie mog\u0142o pojawi\u0107 si\u0119 jednocze\u015bnie a\u017c 100 samochod\u00f3w osobowych.\n\nBilet wjazdu, to jedyne 10 z\u0142 za ka\u017cdy pojazd, bez wzgl\u0119du na liczb\u0119 znajduj\u0105cych si\u0119 w nim os\u00f3b (zgodnie z regulaminem kina samochodowego). Zakup bilet\u00f3w b\u0119dzie odbywa\u0142 si\u0119 jedynie online, za po\u015brednictwem portalu Tiketto.pl a wyboru miejsc dokonamy, jak w kinie J https://www.tiketto.pl/wydarzenia/Obiekt/101177\n\nJu\u017c w sobot\u0119 6 czerwca o 21.00 na ekranie pojawi si\u0119 film Parasite, po\u0142udniowokorea\u0144ska tragikomedia z 2019 roku w re\u017cyserii Bonga Joon-ho. Premiera filmu odby\u0142a si\u0119 w 2019 roku w konkursie g\u0142\u00f3wnym 72. Mi\u0119dzynarodowego Festiwalu Filmowego w Cannes, na kt\u00f3rym otrzyma\u0142 \u201eZ\u0142ot\u0105 Palm\u0119\u201d, g\u0142\u00f3wn\u0105 nagrod\u0119 festiwalu. 10 lutego 2020 film otrzyma\u0142 cztery nagrody na 92. ceremonii wr\u0119czenia Oscar\u00f3w w kategoriach: najlepszy film, najlepszy re\u017cyser, najlepszy film mi\u0119dzynarodowy i najlepszy scenariusz oryginalny. Niedzielny wiecz\u00f3r up\u0142ynie natomiast pod has\u0142em filmu w re\u017cyserii Romana Pola\u0144skiego \u2013 \u201eOficer i szpieg\u201d. Film opowiada opart\u0105 na faktach histori\u0119 Alfreda Dreyfusa, francuskiego oficera skazanego na do\u017cywocie za zdrad\u0119 swojej ojczyzny i zes\u0142anego na wygnanie. Georges Picquart, nowy szef wywiadu, wkr\u00f3tce po uwi\u0119zieniu Dreyfusa odkrywa, \u017ce dowody przeciwko skazanemu zosta\u0142y spreparowane. Wbrew swoim prze\u0142o\u017conym Picquart postanowi za wszelk\u0105 cen\u0119 ujawni\u0107 prawd\u0119. Stawk\u0105 w tej grze jest nie tylko b\u0142yskotliwie rozpocz\u0119ta kariera Picquarta, ale i wielki mi\u0119dzynarodowy skandal, kt\u00f3ry zmieni bieg historii. W rolach g\u0142\u00f3wnych wyst\u0119puj\u0105 nagrodzony Oscarem Jean Dujardin (\u201eArtysta\u201d, \u201eWilk z Wall Street\u201d), Louis Garrel (\u201eMarzyciele\u201d) i Emmanuelle Seigner\n\nRoman Pola\u0144ski opowiada o kulisach jednej z najg\u0142o\u015bniejszych afer w historii. Ju\u017c od dawna chcia\u0142em nakr\u0119ci\u0107 film o sprawie Dreyfusa, nie jako dramat kostiumowy, lecz jako histori\u0119 szpiegowsk\u0105. W ten spos\u00f3b mo\u017cna pokaza\u0107 podobie\u0144stwo historycznej afery do tego, co dzieje si\u0119 w dzisiejszym \u015bwiecie: prze\u015bladowania mniejszo\u015bci, absurd \u015brodk\u00f3w bezpiecze\u0144stwa, tajne trybuna\u0142y wojskowe, wymykaj\u0105ce si\u0119 spod kontroli agencje wywiadowcze, ukrywanie fakt\u00f3w przez rz\u0105dy, tworzenie fake news\u00f3w i w\u015bciek\u0142\u0105 pras\u0119. Perfekcyjne poprowadzona intryga pokazuje system, w kt\u00f3rym samonakr\u0119caj\u0105ca si\u0119 spirala nienawi\u015bci niebezpiecznie zaczyna przypomina\u0107 wsp\u00f3\u0142czesno\u015b\u0107. \u201eOficer i szpieg\u201d to film o tym, jak historia si\u0119 powtarza, a jeden cz\u0142owiek, na przek\u00f3r wszystkim walcz\u0105cy o sprawiedliwo\u015b\u0107, mo\u017ce zmieni\u0107 bieg wydarze\u0144.\n\nCzytaj tak\u017ce Zniszczenia na cmentarzu po wichurze [ZDJ\u0118CIA]\n\nAbonament RTV nie b\u0119dzie \u015bci\u0105gany od d\u0142u\u017cnik\u00f3w?", "keywords": [], "meta_keywords": [""], "tags": ["kino samochodowe", "gda\u0144sk sopot", "kino samochodowe erg...", "ergo arena", "sopot", "gda\u0144sk"], "authors": ["Oprac.", "Rafa\u0142 Mrowicki", "Przemys\u0142aw \u015awiderski"], "publish_date": "Tue Jun  2 16:38:48 2020", "summary": "", "article_html": "", "meta_description": "W najbli\u017cszy d\u0142ugi weekend (11.06.2020) na parkingu przy Ergo Arenie wystartuje kino samochodowe na 150 aut. Na wielkim ekranie o przek\u0105tnej 12 metr\u00f3w obejrzymy mi\u0119dzy innymi \"Hejtera\", \"D\u017centelmen\u00f3w\" i \"Parasite\", czyli filmy obecne w kinach przed epidemi\u0105. Kino samochodowe przy hali ma dzia\u0142a\u0107 do po\u0142owy lipca. Jeszcze wcze\u015bniej dzia\u0142alno\u015b\u0107 rozpocznie kino samochodowe Gda\u0144skiego Archipelagu Kultury.", "meta_lang": "pl", "meta_favicon": "https://s-nsk.ppstatic.pl/assets/nsk/v1.75.1/images/_sites/favicon/png/180/naszemiasto.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Gda\u0144sk Nasze Miasto", "fb": {"app_id": 235398489840878, "admins": 538240225, "pages": 307711715911452}, "description": "W najbli\u017cszy d\u0142ugi weekend (11.06.2020) na parkingu przy Ergo Arenie wystartuje kino samochodowe na 150 aut. Na wielkim ekranie o przek\u0105tnej 12 metr\u00f3w obejrzymy mi\u0119dzy innymi \"Hejtera\", \"D\u017centelmen\u00f3w\" i \"Parasite\", czyli filmy obecne w kinach przed epidemi\u0105. Kino samochodowe przy hali ma dzia\u0142a\u0107 do po\u0142owy lipca. Jeszcze wcze\u015bniej dzia\u0142alno\u015b\u0107 rozpocznie kino samochodowe Gda\u0144skiego Archipelagu Kultury.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/72/f3/5ed6647c0f755_o_small.jpg", "og": {"title": "Kino samochodowe przy Ergo Arenie na granicy Gda\u0144ska i Sopotu zacznie dzia\u0142a\u0107 w czerwcowy d\u0142ugi weekend (11-14.06.2020)", "description": "&nbsp;", "type": "article", "locale": "pl_PL", "site_name": "Gda\u0144sk Nasze Miasto", "image": {"identifier": "https://d-art.ppstatic.pl/kadry/k/r/72/f3/5ed6647c0f755_o_original.jpg", "height": 953, "width": 1500, "type": "image/jpeg"}, "url": "https://gdansk.naszemiasto.pl/kino-samochodowe-przy-ergo-arenie-na-granicy-gdanska-i/ar/c13-7736161"}, "twitter": {"description": "&nbsp;", "card": "summary_large_image", "title": "Kino samochodowe przy Ergo Arenie na granicy Gda\u0144ska i Sopotu zacznie dzia\u0142a\u0107 w czerwcowy d\u0142ugi weekend (11-14.06.2020)", "image": "https://d-art.ppstatic.pl/kadry/k/r/72/f3/5ed6647c0f755_o_full.jpg"}, "article": {"published_time": "2020-06-02T16:38:48.000000+02:00", "modified_time": "2020-06-05T12:11:44.000000+02:00", "publisher": "https://www.facebook.com/naszemiastopl/", "author": "Rafa\u0142 Mrowicki", "tag": "gda\u0144sk sopot"}, "msapplication-TileColor": "#2196F3", "theme-color": "#2196F3"}, "canonical_link": "https://dziennikbaltycki.pl/kino-samochodowe-przy-ergo-arenie-na-granicy-gdanska-i-sopotu-zacznie-dzialac-w-czerwcowy-dlugi-weekend-1114062020/ar/15004903"}