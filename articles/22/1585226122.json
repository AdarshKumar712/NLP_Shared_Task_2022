{"source_url": "https://wiadomosci.onet.pl", "url": "https://wiadomosci.onet.pl/swiat/donald-trump-uprzejmy-wobec-kim-dzong-una-zyczy-mu-powrotu-do-zdrowia/vgkndb4", "title": "Donald Trump \u017cyczy Kim Dzong Unowi powrotu do zdrowia. \"Gdyby by\u0142 kto\u015b inny, to prowadziliby\u015bmy wojn\u0119 z Kore\u0105 P\u00f3\u0142nocn\u0105\"", "top_image": "https://ocdn.eu/pulscms-transforms/1/pfak9kqTURBXy8yODRjMzUwNmMxYzM1YTkzZmRjNzQ5YThiZjVjODI2My5qcGVnk5UDAGrNDVjNB4GTCaYxOTNlYjEGkwXNAjrNASyBoTAB/przywodca-korei-polnocnej-kim-dzong-un-i-prezydent-stanow-zjednoczonych-donald-trump.jpg", "meta_img": "https://ocdn.eu/pulscms-transforms/1/pfak9kqTURBXy8yODRjMzUwNmMxYzM1YTkzZmRjNzQ5YThiZjVjODI2My5qcGVnk5UDAGrNDVjNB4GTCaYxOTNlYjEGkwXNAjrNASyBoTAB/przywodca-korei-polnocnej-kim-dzong-un-i-prezydent-stanow-zjednoczonych-donald-trump.jpg", "images": ["https://ocdn.eu/weather/weather_state_icons/5.svg", "https://ocdn.eu/pulscms-transforms/1/Z4rk9kqTURBXy8yODRjMzUwNmMxYzM1YTkzZmRjNzQ5YThiZjVjODI2My5qcGVnk5UDAGrNDVjNB4GTBc0DFM0BvJMJpjE5M2ViMQaBoTAB/przywodca-korei-polnocnej-kim-dzong-un-i-prezydent-stanow-zjednoczonych-donald-trump.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/7.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/pfak9kqTURBXy8yODRjMzUwNmMxYzM1YTkzZmRjNzQ5YThiZjVjODI2My5qcGVnk5UDAGrNDVjNB4GTCaYxOTNlYjEGkwXNAjrNASyBoTAB/przywodca-korei-polnocnej-kim-dzong-un-i-prezydent-stanow-zjednoczonych-donald-trump.jpg"], "movies": [], "text": "Stan Kim Dzong Una jest nieznany. Do informacji publicznej trafiaj\u0105 sprzeczne doniesienia\n\nDonald Trump podkre\u015bli\u0142 wielokrotnie, \u017ce \u017cyczy przyw\u00f3dcy Korei P\u00f3\u0142nocnej powrotu do zdrowia\n\nPrezydent USA podkre\u015bli\u0142 wzajemnie dobre stosunki i zasugerowa\u0142, \u017ce z innym przyw\u00f3dc\u0105 oba kraje mog\u0142yby by\u0107 ju\u017c w stanie wojny\n\nTrump skrytykowa\u0142 te\u017c telewizj\u0119 CNN, kt\u00f3ra jako pierwsza poinformowa\u0142a o potencjalnie z\u0142ym stanie zdrowia lidera Korei P\u00f3\u0142nocnej\n\n- To s\u0105 doniesienie, kt\u00f3re si\u0119 pojawi\u0142y nagle i nie wiemy, czy s\u0105 prawdziwe - powiedzia\u0142 prezydent Trump na konferencji prasowej w Bia\u0142ym Domu, gdy zapytano go, co wie o stanie Kim Dzong Una.\n\n-Mia\u0142em z nim bardzo dobre relacje. Mog\u0119 tylko to powiedzie\u0107, \u017ce \u017cycz\u0119 mu powodzenia, poniewa\u017c je\u015bli jest w takim stanie, na jaki wskazuj\u0105 raporty, jest to bardzo powa\u017cny stan - powiedzia\u0142 Trump.\n\nPrezydent USA podkre\u015bli\u0142 r\u00f3wnie\u017c, \u017ce jego dobre kontakty z p\u00f3\u0142nocnokorea\u0144skim dyktatorem umo\u017cliwi\u0142y zachowanie pokoju pomi\u0119dzy pa\u0144stwami: - Powiedzia\u0142em to raz i powiem wiele razy, \u017ce gdyby kto\u015b inny by\u0142 teraz na tym stanowisku, prowadziliby\u015bmy wojn\u0119 z Kore\u0105 P\u00f3\u0142nocn\u0105. Musz\u0119 wi\u0119c powiedzie\u0107 Kim Dzong Unowi, \u017ce \u017cycz\u0119 mu powodzenia - przekaza\u0142 prezydent.\n\nPodczas konferencji prasowej Trump powiedzia\u0142, \u017ce \"nikt nie potwierdzi\u0142 bardzo powa\u017cnych\" doniesie\u0144 o zdrowiu lidera Korei P\u00f3\u0142nocnej. Prezydent podkre\u015bli\u0142 jednocze\u015bnie, \u017ce ich wzajemnie dobre relacje przynios\u0142y korzy\u015b\u0107 USA.\n\nPrezydent Trump zaatakowa\u0142 jednocze\u015bnie telewizj\u0119 CNN, kt\u00f3r\u0105 ju\u017c wielokrotnie w przesz\u0142o\u015bci krytykowa\u0142. To w\u0142a\u015bnie dziennikarze CNN jako pierwsi przekazali informacj\u0119 o tym, \u017ce korea\u0144ski przyw\u00f3dca znajduje si\u0119 w stanie ci\u0119\u017ckim po niedawno przebytej operacji serca. Trump podkre\u015bli\u0142, \u017ce w jego przekonaniu stacja bardzo cz\u0119sto si\u0119 myli i tak mog\u0142o by\u0107 i tym razem.\n\nW jakim stanie jest dyktator z Korei P\u00f3\u0142nocnej?\n\nKim Dzong Un niedawno by\u0142 nieobecny na obchodach urodzin swojego dziadka, kt\u00f3re mia\u0142y miejsce 15 kwietnia, co wywo\u0142a\u0142o spekulacje na temat jego potencjalnie z\u0142ego samopoczucia. P\u00f3\u0142nocnokorea\u0144ski dyktator by\u0142 widziany cztery dni wcze\u015bniej na spotkaniu rz\u0105dowym.\n\nInny ameryka\u0144ski urz\u0119dnik powiedzia\u0142 stacji CNN, \u017ce obawy o zdrowie Kima s\u0105 wiarygodne, ale okre\u015blenie tego w jak ci\u0119\u017ckim stanie znajduje si\u0119 przyw\u00f3dca Korei P\u00f3\u0142nocnej, jest trudne do dok\u0142adnego oszacowania.\n\nPo\u0142udniowokorea\u0144ska agencja informacyjna Yonhap, cytuj\u0105c \u017ar\u00f3d\u0142a rz\u0105dowe, twierdzi \u017ce stan Kim Dzong Una jest dobry.", "keywords": [], "meta_keywords": [""], "tags": [], "authors": [], "publish_date": "Wed Apr 22 04:36:44 2020", "summary": "", "article_html": "", "meta_description": "Prezydent Donald Trump \u017cyczy\u0142 przyw\u00f3dcy Korei P\u00f3\u0142nocnej Kim Dzong Unowi \"powodzenia\" i powrotu do zdrowia, po doniesieniach sugeruj\u0105cych, \u017ce p\u00f3\u0142nocnokorea\u0144ski dyktator znajduje si\u0119 w stanie krytycznym po operacji serca. Zdaniem prezydenta USA zachowanie pokoju mi\u0119dzy Stanami Zjednoczonymi a Kore\u0105 P\u00f3\u0142nocn\u0105 by\u0142o mo\u017cliwe tylko dzi\u0119ki jego dobrym stosunkom z Kim Dzong Unem.", "meta_lang": "pl", "meta_favicon": "", "meta_data": {"DC.Identifier": "9e08dfbc-7995-41f1-9c1c-fc7b2465d368", "pkg-uuid": "9e08dfbc-7995-41f1-9c1c-fc7b2465d368", "detailType": "article", "serviceUuid": "b177a2c9-166f-4113-9b28-185bbe554807", "description": "Prezydent Donald Trump \u017cyczy\u0142 przyw\u00f3dcy Korei P\u00f3\u0142nocnej Kim Dzong Unowi \"powodzenia\" i powrotu do zdrowia, po doniesieniach sugeruj\u0105cych, \u017ce p\u00f3\u0142nocnokorea\u0144ski dyktator znajduje si\u0119 w stanie krytycznym po operacji serca. Zdaniem prezydenta USA zachowanie pokoju mi\u0119dzy Stanami Zjednoczonymi a Kore\u0105 P\u00f3\u0142nocn\u0105 by\u0142o mo\u017cliwe tylko dzi\u0119ki jego dobrym stosunkom z Kim Dzong Unem.", "og": {"title": "Donald Trump \u017cyczy Kim Dzong Unowi powrotu do zdrowia. \"Gdyby by\u0142 kto\u015b inny, to prowadziliby\u015bmy wojn\u0119 z Kore\u0105 P\u00f3\u0142nocn\u0105\"", "description": "Prezydent Donald Trump \u017cyczy\u0142 przyw\u00f3dcy Korei P\u00f3\u0142nocnej Kim Dzong Unowi \"powodzenia\" i powrotu do zdrowia, po doniesieniach sugeruj\u0105cych, \u017ce p\u00f3\u0142nocnokorea\u0144ski dyktator znajduje si\u0119 w stanie krytycznym po operacji serca. Zdaniem prezydenta USA zachowanie pokoju mi\u0119dzy Stanami Zjednoczonymi a Kore\u0105 P\u00f3\u0142nocn\u0105 by\u0142o mo\u017cliwe tylko dzi\u0119ki jego dobrym stosunkom z Kim Dzong Unem.", "image": {"identifier": "https://ocdn.eu/pulscms-transforms/1/pfak9kqTURBXy8yODRjMzUwNmMxYzM1YTkzZmRjNzQ5YThiZjVjODI2My5qcGVnk5UDAGrNDVjNB4GTCaYxOTNlYjEGkwXNAjrNASyBoTAB/przywodca-korei-polnocnej-kim-dzong-un-i-prezydent-stanow-zjednoczonych-donald-trump.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-22 04:36:44+0200"}, "fb": {"pages": 185265414715}, "twitter": {"card": "summary_large_image", "description": "Prezydent Donald Trump \u017cyczy\u0142 przyw\u00f3dcy Korei P\u00f3\u0142nocnej Kim Dzong Unowi \"powodzenia\" i powrotu do zdrowia, po doniesieniach sugeruj\u0105cych, \u017ce p\u00f3\u0142nocnokorea\u0144ski dyktator znajduje si\u0119 w stanie krytycznym po operacji serca. Zdaniem prezydenta USA zachowanie pokoju mi\u0119dzy Stanami Zjednoczonymi a Kore\u0105 P\u00f3\u0142nocn\u0105 by\u0142o mo\u017cliwe tylko dzi\u0119ki jego dobrym stosunkom z Kim Dzong Unem.", "title": "Donald Trump \u017cyczy Kim Dzong Unowi powrotu do zdrowia. \"Gdyby by\u0142 kto\u015b inny, to prowadziliby\u015bmy wojn\u0119 z Kore\u0105 P\u00f3\u0142nocn\u0105\"", "site": "OnetWiadomosci", "image": "https://ocdn.eu/pulscms-transforms/1/kJ_ktkqTURBXy8yODRjMzUwNmMxYzM1YTkzZmRjNzQ5YThiZjVjODI2My5qcGVnkpUDAGrNDVjNB4GTBc0EsM0CWA"}}, "canonical_link": "https://wiadomosci.onet.pl/swiat/donald-trump-uprzejmy-wobec-kim-dzong-una-zyczy-mu-powrotu-do-zdrowia/vgkndb4"}