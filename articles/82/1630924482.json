{"source_url": "https://fakty.interia.pl", "url": "https://fakty.interia.pl/polska/news-krakow-pionierski-zabieg-wyciecia-tarczycy-w-szpitalu-naruto,nId,4546864", "title": "Krak\u00f3w: Pionierski zabieg wyci\u0119cia tarczycy w szpitalu Narutowicza", "top_image": "https://i.iplsc.com/-/0004FO6I45DEYNE2-C411.jpg", "meta_img": "https://i.iplsc.com/-/0004FO6I45DEYNE2-C411.jpg", "images": ["https://fakty.interia.pl/p.gif", "https://i.iplsc.com/-/0004FO6I45DEYNE2-C411.jpg", "https://i.iplsc.com/pap/0009A6098CYXTC6T-C301.jpg", "https://i.iplsc.com/zdj-ilustracyjne/0004FO6I45DEYNE2-C122-F4.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "W krakowskim szpitalu im. Narutowicza zosta\u0142a przeprowadzona pierwsza w Polsce i druga na \u015bwiecie operacja wyci\u0119cia tarczycy z wykorzystaniem neuromonitoringu nowej generacji, mo\u017cliwego dzi\u0119ki aparatowi NIM Vital. Czworo zoperowanych pacjent\u00f3w wysz\u0142o ju\u017c do domu.\n\nZdj\u0119cie Zdj. ilustracyjne /123RF/PICSEL\n\n\n\nReklama\n\n\"Neuromonitoring wykorzystujemy od lat, jednak tym razem zastosowanie tej technologii umo\u017cliwi\u0142 nam aparat NIM Vital - to urz\u0105dzenie nowej generacji, kt\u00f3re precyzyjnie odzwierciedla funkcjonowanie nerw\u00f3w. Aparat pozwala na ocen\u0119, na bie\u017c\u0105co w czasie operacji, czynno\u015bci nerw\u00f3w krtaniowych i informuje chirurga o funkcjonowaniu tych nerw\u00f3w. Aparat pozwala unikn\u0105\u0107 uszkodze\u0144 nerw\u00f3w i strun g\u0142osowych, sprawia, \u017ce zabieg jest bezpieczniejszy ni\u017c do tej pory. Sprz\u0119t ten oznacza te\u017c oszcz\u0119dno\u015b\u0107 czasu, poniewa\u017c informacje o nerwach automatycznie wy\u015bwietlaj\u0105 si\u0119 na monitorze\" - powiedzia\u0142 prof. Marcin Barczy\u0144ski, kt\u00f3ry kierowa\u0142 zespo\u0142em operuj\u0105cym.\n\nAparatu na czas operacji u\u017cyczy\u0142 krakowskiemu szpitalowi producent. Zabiegi by\u0142y refundowane przez NFZ.\n\nPierwszy raz sprz\u0119t ten zosta\u0142 u\u017cyty w Niemczech. W ubieg\u0142ym tygodniu, po raz drugi na \u015bwiecie, wykorzystali go krakowscy medycy. W szpitalu Narutowicza zabieg przesz\u0142o czworo pacjent\u00f3w z nowotworem tarczycy, przy czym jeden z chorych mia\u0142 tylko jeden funkcjonuj\u0105cy nerw.\n\n\"Pacjenci czuj\u0105 si\u0119 dobrze, zostali ju\u017c wypisani do dom\u00f3w\" - powiedzia\u0142 prof. Barczy\u0144ski.\n\nRocznie w Polsce wykonuje si\u0119 ok. 30 tys. operacji tarczycy. Ryzyko uszkodzenia nerw\u00f3w wynosi 2-3 proc.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "krakowskim, szpitalu, Narutowicza, zosta\u0142a, przeprowadzona, pierwsza, Polsce, druga, \u015bwiecie, operacja, wyci\u0119cia, tarczycy, wykorzystaniem, neuromonitoringu, nowej, generacji, mo\u017cliwego, dzi\u0119ki, aparatowi, Vital, Czworo, zoperowanych, pacjent\u00f3w, wysz\u0142o, domu", "twitter": {"description": "W krakowskim szpitalu im. Narutowicza zosta\u0142a przeprowadzona pierwsza w Polsce i druga na \u015bwiecie operacja wyci\u0119cia tarczycy z wykorzystaniem neuromonitoringu nowej generacji, mo\u017cliwego dzi\u0119ki aparatowi NIM Vital. Czworo zoperowanych pacjent\u00f3w wysz\u0142o ju\u017c do domu.", "card": "summary_large_image"}, "Description": "Krak\u00f3w: Pionierski zabieg wyci\u0119cia tarczycy w szpitalu Narutowicza - W krakowskim szpitalu im. Narutowicza zosta\u0142a przeprowadzona pierwsza w Polsce i druga na \u015bwiecie operacja wyci\u0119cia tarczycy z wykorzystaniem neuromonitoringu nowej generacji, mo\u017cliwego dzi\u0119ki aparatowi NIM Vital. Czworo", "og": {"type": "article", "title": "Pionierska operacja w Polsce", "description": "Kliknij i zobacz wi\u0119cej.", "image": "https://i.iplsc.com/-/0004FO6I45DEYNE2-C411.jpg", "url": "https://fakty.interia.pl/polska/news-krakow-pionierski-zabieg-wyciecia-tarczycy-w-szpitalu-naruto,nId,4546864"}, "news_keywords": "fakty.interia.pl, polska, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/polska/news-krakow-pionierski-zabieg-wyciecia-tarczycy-w-szpitalu-naruto,nId,4546864"}