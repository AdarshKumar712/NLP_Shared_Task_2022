{"source_url": "http://www.haberaktuel.com", "url": "http://www.haberaktuel.com/eft-ve-havale-islemlerinde-yeni-donem-haberi-2709779.html", "title": "EFT ve havale i\u015flemlerinde yeni d\u00f6nem", "top_image": "https://www.haberaktuel.com/images/news/7278323.jpg", "meta_img": "https://www.haberaktuel.com/images/news/7278323.jpg", "images": ["data:image/png;base64,iVBORw0KGgoAAAANSUhEUgAAANoAAACWAQMAAACCSQSPAAAAA1BMVEWurq51dlI4AAAAAXRSTlMmkutdmwAAABpJREFUWMPtwQENAAAAwiD7p7bHBwwAAAAg7RD+AAGXD7BoAAAAAElFTkSuQmCC", "https://www.haberaktuel.com/images/news/haber-aktuel-zemin-300x56.png", "https://www.haberaktuel.com/images/news/hasbihal-banner.png", "https://www.haberaktuel.com/images/news/Haber-Akt\u00fcel.png", "https://www.haberaktuel.com/images/news/7278323.jpg", "https://www.haberaktuel.com/images/news/haber-aktuel-300x99.png", "data:image/png;base64,iVBORw0KGgoAAAANSUhEUgAAAGQAAABGAQMAAAAASKMqAAAAA1BMVEWurq51dlI4AAAAAXRSTlMmkutdmwAAABBJREFUKM9jGAWjYBQMKwAAA9QAAQWBn6cAAAAASUVORK5CYII="], "movies": [], "text": "Bankalar\u0131n fahi\u015f \u00fccret ve komisyon oranlar\u0131n\u0131 s\u0131n\u0131rland\u0131ran de\u011fi\u015fiklikler bug\u00fcn y\u00fcr\u00fcrl\u00fc\u011fe giriyor.\n\nTicari m\u00fc\u015fterilerden al\u0131nabilecek \u00fccret, masraf ve komisyon say\u0131s\u0131 2 bin 400\u2019den 51\u2019e, finansal t\u00fcketiciler i\u00e7in ise 20\u2019den 16\u2019ya indiriliyor.\n\nHer kalemde \u00fccretler 3\u2019te 1 ila 6\u2019da 1 oranlar\u0131nda d\u00fc\u015f\u00fcr\u00fcl\u00fcyor.\n\nBireysel m\u00fc\u015fteriler ve ticari \u015firketler bundan b\u00f6yle yapacaklar\u0131 i\u015flemlerde bankalara daha az para \u00f6deyecek.\n\nA\u00c7ILI\u015e \u00dcCRET\u0130 KALKTI\n\nBankalar m\u00fc\u015fterilerine yeni EFT, havale \u00fccretleriyle ilgili bilgilendirmeleri g\u00f6ndermeye ba\u015flad\u0131.\n\nBuna g\u00f6re, daha \u00f6nce bankalar\u0131n en az 6 TL olarak kesti\u011fi mobil ve internet EFT \u00fccreti 1 TL\u2019ye iniyor.\n\nEFT \u00fccreti, ATM\u2019den yap\u0131lan i\u015flemlerde 2 TL (eskisi 17 TL), \u015fube ve di\u011fer kanallar ile yap\u0131lan i\u015flemlerde ise 5 TL (eskisi 67 TL) olacak.\n\n\u0130\u015flem tutar\u0131 1.000 TL ile 50.000 TL aras\u0131nda olan i\u015flemlerde ise bu s\u0131n\u0131rlar s\u0131ras\u0131yla 2 TL, 5 TL ve 10 TL olarak belirlendi.\n\nBireysel m\u00fc\u015fterilerden kay\u0131p, \u00e7al\u0131nt\u0131 ve benzeri nedenlerle y\u0131lda iki adede kadar kart yenileme \u00fccreti kald\u0131r\u0131l\u0131yor.\n\nBir y\u0131lda ikiden fazla kart yenileme durumunda ise sadece kart maliyeti al\u0131nacak.\n\nY\u00dcZDE 1 OLARAK SINIRLANDIRILDI\n\nKiral\u0131k kasa depozito bedeli finansal t\u00fcketiciler i\u00e7in kiralanan kasan\u0131n en fazla bir y\u0131ll\u0131k kira bedeli olarak belirlendi.\n\nTicari m\u00fc\u015fterilerden al\u0131nan hesap i\u015fletim \u00fccreti ve hesap a\u00e7\u0131l\u0131\u015f \u00fccreti kald\u0131r\u0131l\u0131yor. Mevcut durumda kredi tahsis \u00fccreti kapsam\u0131nda \u201c\u0130stihbarat ve Mali Analiz \u00dccreti\u201d ile \u201cLimit Revize ve De\u011ferlendirme \u00dccreti\u201d al\u0131nmaktayd\u0131.\n\nTebli\u011f ile bu kalemler kredi tahsis \u00fccreti ba\u015fl\u0131\u011f\u0131 alt\u0131nda sadele\u015ftirilerek tahsis edilen limitin on binde 25\u2019i ile s\u0131n\u0131rland\u0131r\u0131ld\u0131.\n\nTicari kredilerde kredi kullan\u0131m \u00fccreti y\u00fczde 2 seviyelerine kadar \u00e7\u0131karken yeni tebli\u011f ile en fazla y\u00fczde 1 olarak s\u0131n\u0131rland\u0131r\u0131ld\u0131.\n\nTicari kredi kartlar\u0131nda nakit avans komisyonu y\u00fczde 1\u2019e indi, erken \u00f6deme komisyonu da kalan vadesi 2 y\u0131la kadar olanlarda 1\u2019e, vadesi 2 y\u0131ldan uzun olanlarda 2\u2019ye d\u00fc\u015f\u00fcr\u00fcld\u00fc.", "keywords": [], "meta_keywords": ["ekonomi", "z-3"], "tags": [], "authors": [], "publish_date": "Sun Mar  1 12:30:45 2020", "summary": "", "article_html": "", "meta_description": "Bankalar\u0131n fahi\u015f \u00fccret ve komisyon oranlar\u0131n\u0131 s\u0131n\u0131rland\u0131ran de\u011fi\u015fiklikler bug\u00fcn y\u00fcr\u00fcrl\u00fc\u011fe giriyor. Ticari m\u00fc\u015fterilerden al\u0131nabilecek \u00fccret, masraf ve komisyon", "meta_lang": "tr", "meta_favicon": "https://www.haberaktuel.com/images/news/favicon.ico", "meta_data": {"viewport": "width=device-width, initial-scale=1.0", "description": "Bankalar\u0131n fahi\u015f \u00fccret ve komisyon oranlar\u0131n\u0131 s\u0131n\u0131rland\u0131ran de\u011fi\u015fiklikler bug\u00fcn y\u00fcr\u00fcrl\u00fc\u011fe giriyor. Ticari m\u00fc\u015fterilerden al\u0131nabilecek \u00fccret, masraf ve komisyon", "keywords": "ekonomi,z-3", "generator": "Site Kit by Google 1.4.0", "onesignal": "wordpress-plugin", "og": {"type": "article", "title": "EFT ve havale i\u015flemlerinde yeni d\u00f6nem", "url": "https://www.haberaktuel.com/eft-ve-havale-islemlerinde-yeni-donem-haberi-2709779.html", "description": "Bankalar\u0131n fahi\u015f \u00fccret ve komisyon oranlar\u0131n\u0131 s\u0131n\u0131rland\u0131ran de\u011fi\u015fiklikler bug\u00fcn y\u00fcr\u00fcrl\u00fc\u011fe giriyor. Ticari m\u00fc\u015fterilerden al\u0131nabilecek \u00fccret, masraf ve komisyon say\u0131s\u0131 2 bin 400\u2019den 51\u2019e,\u2026", "site_name": "Haber Akt\u00fcel", "image": {"identifier": "https://www.haberaktuel.com/images/news/7278323.jpg", "width": 600, "height": 400}, "locale": "tr_TR"}, "article": {"published_time": "2020-03-01T12:30:45+00:00", "modified_time": "2020-03-01T12:30:45+00:00"}, "twitter": {"creator": "@haberaktuel", "site": "@haberaktuel", "text": {"title": "EFT ve havale i\u015flemlerinde yeni d\u00f6nem"}, "image": "https://www.haberaktuel.com/images/news/7278323.jpg?w=640", "card": "summary_large_image"}, "msapplication-TileImage": "https://www.haberaktuel.com/images/news/cropped-favicon-270x270.png"}, "canonical_link": "https://www.haberaktuel.com/eft-ve-havale-islemlerinde-yeni-donem-haberi-2709779.html"}