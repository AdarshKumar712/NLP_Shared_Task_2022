{"source_url": "https://www.wirtualnemedia.pl", "url": "https://www.wirtualnemedia.pl/artykul/5g-plus-analiza-opinie-szybsze-niz-lte-najlepsze-wyniki-w-lodzi-dlaczego-5g-w-polsce-jak-korzystac-ceny", "title": "5G w Plusie 9 razy szybsze ni\u017c LTE. Najlepsze wyniki w \u0141odzi", "top_image": "https://static.wirtualnemedia.pl/media/top/5g-grafika655.jpg", "meta_img": "https://static.wirtualnemedia.pl/media/top/5g-grafika655.jpg", "images": ["https://www.wirtualnemedia.pl/new_wm_view/img/social/twitter-medium.png", "https://www.wirtualnemedia.pl/new_wm_view/img/default_avatar.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://static.wirtualnemedia.pl/media/100x80/pornhub-premiumlovers-150.png", "https://static.wirtualnemedia.pl/media/100x80/Maciej_Stec_150x150.jpg", "https://www.wirtualnemedia.pl/new_wm_view/img/newsletter.png", "https://static.wirtualnemedia.pl/media/100x80/finalkampanii-tvpinfo150.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/300/pornhub-premiumlovers-655.png", "https://static.wirtualnemedia.pl/media/images/2013/images/speed-5g2.jpg", "https://static.wirtualnemedia.pl/media/100x80/PawelKuczma-PurePlay150.png", "https://static.wirtualnemedia.pl/media/top/5g-grafika655.jpg", "https://static.wirtualnemedia.pl/media/top/300/tmobile-GW.jpg", "https://static.wirtualnemedia.pl/media/100x80/lg-gram150_1591112012.jpg", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/top/300/radio-nowy-\u015bwiat-655.jpg", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/images/2013/images/speed-5g3.jpg", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/top/300/bluerank-nowelogo-655.jpg", "https://static.wirtualnemedia.pl/media/top/300/playnow-655.png", "https://www.wirtualnemedia.pl/new_wm_view/img/social/mail-medium.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/100x80/rafaltrzaskowski2020-150.png", "https://static.wirtualnemedia.pl/media/100x80/Bitwaowozy-spot-MSWiA150.png", "https://static.wirtualnemedia.pl/media/images/2013/images/speed-5g1.jpg", "https://static.wirtualnemedia.pl/media/top/300/legimi-logonowe655.png"], "movies": [], "text": "Plus jako pierwszy z najwi\u0119kszych polskich operator\u00f3w uruchomi\u0142 sie\u0107 5G w pierwszej po\u0142owie maja br. Us\u0142uga wykorzystuj\u0105ca cz\u0119stotliwo\u015b\u0107 2,6 GHz TDD jest obecnie dost\u0119pna w 7 miastach i obejmuje zasi\u0119giem ponad 900 tys. u\u017cytkownik\u00f3w.\n\n242 Mb/s w 5G\n\nTeraz platforma SpeedTest.pl opublikowa\u0142a wyniki test\u00f3w pr\u0119dko\u015bci sieci 5G w Plusie we wszystkich siedmiu miastach, w kt\u00f3rych dost\u0119pna jest ta us\u0142uga. Wcze\u015bniej wst\u0119pne pomiary tej sieci dokonane przez SpeedTest.pl wykaza\u0142y najwy\u017csz\u0105 pr\u0119dko\u015b\u0107 pobierania danych na poziomie 244 Mb/s.\n\nKorzystaj\u0105c z map opublikowanych na stronie Plusa SpeedTest.pl przeprowadzi\u0142 testy w Warszawie, \u0141odzi, Katowicach, Wroc\u0142awiu, Poznaniu, Szczecinie i Gda\u0144sku.\n\nSprz\u0119tem u\u017cywanym do pr\u00f3b by\u0142 smartfon Huawei P40 z wykorzystaniem komercyjnej karty SIM i aplikacji Speed Test Light dzia\u0142aj\u0105cej w ramach platformy pomiarowej SpeedTest.pl.\n\nWed\u0142ug deklaracji testy przeprowadzone by\u0142y o r\u00f3\u017cnych porach dnia, tak aby ich rozk\u0142ad w czasie by\u0142 zbli\u017cony do standardowego rozk\u0142adu dobowego test\u00f3w na SpeedTest.pl.\n\nOstatecznie we wszystkich siedmiu miejscowo\u015bciach dokonano prawie tysi\u0105c pomiar\u00f3w. Wyniki wskazuj\u0105 na \u015bredni\u0105 pr\u0119dko\u015b\u0107 pobierania danych na poziomie 242 Mb/s oraz wysy\u0142ania z pr\u0119dko\u015bci\u0105 26 Mb/s. W testach zanotowano \u015brednie op\u00f3\u017anienie sygna\u0142u w wysoko\u015bci 31 ms.\n\nNajwy\u017csz\u0105 \u015bredni\u0105 pr\u0119dko\u015bci\u0105 pobierania danych wykaza\u0142a si\u0119 sie\u0107 Plusa w \u0141odzi (285 Mb/s), za\u015b najgorszy wynik pod tym wzgl\u0119dem osi\u0105gni\u0119to w Szczecinie (214 Mb/s).\n\nCzytaj tak\u017ce: Inea i T-Mobile z najszybszym internetem w maju. 5G w Plusie ze \u015bredni\u0105 244 Mb/s\n\n9 razy szybciej ni\u017c w LTE\n\nW celach orientacyjnych SpeedTest.pl por\u00f3wna\u0142 wyniki uzyskane w sieci 5G z wynikami test\u00f3w u\u017cytkownik\u00f3w platformy b\u0119d\u0105cych klientami Plusa, kt\u00f3rzy w 30 dniach wykonali pomiary w tych samych miastach, w kt\u00f3rych Plus uruchomi\u0142 sie\u0107 5G.\n\nDo analizy wybrano wy\u0142\u0105cznie testy wykonane w sieci LTE. Podano \u015brednie dla wszystkich u\u017cytkownik\u00f3w LTE z wy\u017cej opisanymi kryteriami, niezale\u017cnie od kategorii posiadanego smartfonu (ok. 30 tys. pomiar\u00f3w w ostatnich 30 dniach w 7 miastach) oraz dodatkowo \u015brednie z pomiar\u00f3w uzyskanych przez wydzielonych z tej grupy klient\u00f3w, kt\u00f3rzy u\u017cywali smartfon\u00f3w o bogatszej konfiguracji (modem kategorii 16 i wy\u017cszej z obs\u0142ug\u0105 4\u00d74 MIMO, 256 QAM i agregacj\u0119 min. 3 pasm cz\u0119stotliwo\u015bci \u2013 3 400 pomiar\u00f3w).\n\nPor\u00f3wnanie wskazuje, \u017ce \u015brednia pr\u0119dko\u015b\u0107 pobierania jest wy\u017csza nawet 9 razy w por\u00f3wnaniu z LTE, a pr\u0119dko\u015b\u0107 wysy\u0142ania ponad 2 razy. Tylko op\u00f3\u017anienia s\u0105 na zbli\u017conym poziomie, co wed\u0142ug SpeedTest.pl nie jest zaskoczeniem, poniewa\u017c wdra\u017cane obecnie sieci 5G w konfiguracji NSA (non-standalone) korzystaj\u0105 z infrastruktury rdzeniowej LTE.\n\nSytuacja w przypadku test\u00f3w wykonanych na smartfonach wyposa\u017conych w modemy LTE wy\u017cszej kategorii o lepszej konfiguracji wygl\u0105da podobnie. Pr\u0119dko\u015b\u0107 pobierania w sieci 5G jest 7-krotnie wy\u017csza, pr\u0119dko\u015b\u0107 wysy\u0142ania r\u00f3wnie\u017c ponad dwukrotnie wy\u017csza i tylko op\u00f3\u017anienie pozostaje na zbli\u017conym poziomie.\n\nCzytaj tak\u017ce: Korea Po\u0142udniowa i Singapur z najszybszym internetem na \u015bwiecie. Polska na dalekich pozycjach", "keywords": [], "meta_keywords": ["telefonia kom\u00f3rkowa", "nowo\u015bci", "telefony kom\u00f3rkowe", "nowe telefony", "wiadomo\u015bci"], "tags": ["Smartfony", "Speedtest.pl.", "Internet", "5G", "Plus"], "authors": [], "publish_date": null, "summary": "", "article_html": "", "meta_description": "Nowo\u015bci z rynku telefonii kom\u00f3rkowej. Nowe telefony kom\u00f3rkowe", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Nowo\u015bci z rynku telefonii kom\u00f3rkowej. Nowe telefony kom\u00f3rkowe", "keywords": "telefonia kom\u00f3rkowa, nowo\u015bci, telefony kom\u00f3rkowe, nowe telefony, wiadomo\u015bci", "og": {"image": "https://static.wirtualnemedia.pl/media/top/5g-grafika655.jpg", "type": "article", "url": "https://www.wirtualnemedia.pl/artykul/5g-plus-analiza-opinie-szybsze-niz-lte-najlepsze-wyniki-w-lodzi-dlaczego-5g-w-polsce-jak-korzystac-ceny", "title": "5G w Plusie 9 razy szybsze ni\u017c LTE. Najlepsze wyniki w \u0141odzi", "description": "Sie\u0107 5G w Plusie dzia\u0142a ze \u015bredni\u0105 pr\u0119dko\u015bci\u0105 242 Mb/s w wypadku pobierania danych - wynika z pr\u00f3b przeprowadzonych przez platform\u0119 SpeedTest.pl w siedmiu miastach w Polsce. Najwi\u0119ksz\u0105 pr\u0119dko\u015b\u0107 na poziomie 285 Mb/s zanotowano w \u0141odzi. Testy wskazuj\u0105, \u017ce sprawno\u015b\u0107 5G w Plusie jest nawet 9-krotnie wi\u0119ksza ni\u017c w wypadku sieci LTE."}, "thumbnail": "https://static.wirtualnemedia.pl/media/top/5g-grafika655.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/5g-plus-analiza-opinie-szybsze-niz-lte-najlepsze-wyniki-w-lodzi-dlaczego-5g-w-polsce-jak-korzystac-ceny"}