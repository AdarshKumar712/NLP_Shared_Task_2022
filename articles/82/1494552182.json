{"source_url": "https://www.star.com.tr", "url": "https://www.star.com.tr/dunya/johnson-iskocyada-bagimsizlik-referandumu-talebini-reddetti-haber-1506716/", "title": "Johnson, \u0130sko\u00e7ya'da ba\u011f\u0131ms\u0131zl\u0131k referandumu talebini reddetti", "top_image": "https://imgs.stargazete.com/imgsdisk/maintmps/2020/01/14/johnson-iskocyada-bagimsi-785_2-41.jpg", "meta_img": "https://imgs.stargazete.com/imgsdisk/maintmps/2020/01/14/johnson-iskocyada-bagimsi-785_2-41.jpg", "images": ["https://www.star.com.tr/assetsnew/img/1x1.png", "https://imgs.stargazete.com/imgsdisk/maintmps/2020/01/14/johnson-iskocyada-bagimsi-785_2-41.jpg", "https://d5nxst8fruw4z.cloudfront.net/atrk.gif?account=ZxU6o1QolK10N8"], "movies": [], "text": "AA 14.01.2020 15:53 - G\u00fcncelleme: 14.01.2020 15:53\n\nJohnson, mektubunda ba\u011f\u0131ms\u0131zl\u0131k referandumu yapabilme yetkisinin \u0130ngiltere Parlamentosundan \u0130sko\u00e7 Parlamentosuna devriyle ilgili talebi \"dikkatle inceledi\u011fini\" belirtti.\n\n2014'te yap\u0131lan referandumda \u0130sko\u00e7 halk\u0131n\u0131n Birle\u015fik Krall\u0131k'ta kalma y\u00f6n\u00fcnde oy kulland\u0131\u011f\u0131n\u0131 kaydeden Johnson, sonuca o d\u00f6nem her iki h\u00fck\u00fcmetin sayg\u0131 g\u00f6sterece\u011fini taahh\u00fct etti\u011fini hat\u0131rlatt\u0131.\n\n\u0130ngiltere h\u00fck\u00fcmetinin, \u0130sko\u00e7 halk\u0131n\u0131n demokratik tercihini desteklemeye devam edece\u011fini belirten Johnson, \"Bu nedenle, ba\u015fka ba\u011f\u0131ms\u0131zl\u0131k referandumlar\u0131na yol a\u00e7acak bir yetki devri talebini kabul edemem.\" dedi.\n\nYeni bir ba\u011f\u0131ms\u0131zl\u0131k referandumunun \u0130sko\u00e7ya'n\u0131n ya\u015fad\u0131\u011f\u0131 siyasi durgunlu\u011fu devam ettirece\u011fini savunan Johnson, \u0130sko\u00e7ya y\u00f6netimine \"Birle\u015fik Krall\u0131k'\u0131n tamam\u0131n\u0131 bir araya getirme\" ve \"\u00fclkenin potansiyelini ortaya \u00e7\u0131karma\" \u00e7a\u011fr\u0131s\u0131 yapt\u0131.\n\n- Ba\u011f\u0131ms\u0131zl\u0131k talebi\n\n\u0130sko\u00e7ya'da 2014'te yap\u0131lan ba\u011f\u0131ms\u0131zl\u0131k referandumunda se\u00e7menin y\u00fczde 55'i \u0130ngiltere ile birlikten yana oy kullanm\u0131\u015ft\u0131 ancak \u0130ngiliz h\u00fck\u00fcmeti referandum kampanyas\u0131nda, \u0130sko\u00e7ya'n\u0131n ba\u011f\u0131ms\u0131zl\u0131\u011f\u0131 se\u00e7mesi halinde AB \u00fcyeli\u011fini de kaybedece\u011fi tehdidini \u00f6ne \u00e7\u0131karm\u0131\u015ft\u0131.\n\nBrexit'le beraber durumun de\u011fi\u015fti\u011fini savunan \u0130sko\u00e7ya B\u00f6lgesel Ba\u015fbakan\u0131 Nicola Sturgeon, ge\u00e7en ay merkezi h\u00fck\u00fcmete \u00fclkede ikinci ba\u011f\u0131ms\u0131zl\u0131k referandumu yap\u0131lmas\u0131 i\u00e7in b\u00f6lgesel y\u00f6netime yetki devretmesi \u00e7a\u011fr\u0131s\u0131 yapm\u0131\u015f ve bu talebi yaz\u0131l\u0131 da iletmi\u015fti.\n\nSturgeon, lideri oldu\u011fu \u0130sko\u00e7 Ulusal Partisinin (SNP) 12 Aral\u0131k'ta yap\u0131lan se\u00e7imde \u0130sko\u00e7ya'daki oylar\u0131n y\u00fczde 45'ini almas\u0131n\u0131 da ba\u011f\u0131ms\u0131zl\u0131k talebi y\u00f6n\u00fcnde g\u00fc\u00e7l\u00fc bir i\u015faret oldu\u011funu savunmu\u015ftu.\n\n\u0130ngiltere, Galler, Kuzey \u0130rlanda ve \u0130sko\u00e7ya'dan olu\u015fan Birle\u015fik Krall\u0131k genelinde, AB referandumunda y\u00fczde 48'e kar\u015f\u0131 y\u00fczde 52 ile Brexit karar\u0131 al\u0131nm\u0131\u015ft\u0131. Ancak \u0130sko\u00e7ya halk\u0131, y\u00fczde 62'yle referandumda hay\u0131r oyu vermi\u015fti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u0130ngiltere Ba\u015fbakan\u0131 Boris Johnson, ba\u011f\u0131ms\u0131zl\u0131k referandumu i\u00e7in yetki devri isteyen \u0130sko\u00e7ya B\u00f6lgesel Ba\u015fbakan\u0131 Nicola Sturgeon'a yazd\u0131\u011f\u0131 mektupta bu talebi reddetti\u011fini bildirdi.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "Johnson, \u0130sko\u00e7ya'da ba\u011f\u0131ms\u0131zl\u0131k referandumu talebini reddetti", "description": "\u0130ngiltere Ba\u015fbakan\u0131 Boris Johnson, ba\u011f\u0131ms\u0131zl\u0131k referandumu i\u00e7in yetki devri isteyen \u0130sko\u00e7ya B\u00f6lgesel Ba\u015fbakan\u0131 Nicola Sturgeon'a yazd\u0131\u011f\u0131 mektupta bu talebi reddetti\u011fini bildirdi.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/dunya/johnson-iskocyada-bagimsizlik-referandumu-talebini-reddetti-haber-1506716/", "type": "article", "title": "Johnson, \u0130sko\u00e7ya'da ba\u011f\u0131ms\u0131zl\u0131k referandumu talebini reddetti | STAR", "locale": "tr_TR", "image": "https://imgs.stargazete.com/imgsdisk/maintmps/2020/01/14/johnson-iskocyada-bagimsi-785_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1506716, "viewport": "width=1024", "section": "D\u00fcnya", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/01/14/johnson-iskocyada-bagimsi-785_2-41.jpg", "url": "https://www.star.com.tr/dunya/johnson-iskocyada-bagimsizlik-referandumu-talebini-reddetti-haber-1506716/", "card": "summary_large_image", "site": "@stargazete", "title": "Johnson, \u0130sko\u00e7ya'da ba\u011f\u0131ms\u0131zl\u0131k referandumu talebini reddetti", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/dunya/johnson-iskocyada-bagimsizlik-referandumu-talebini-reddetti-haber-1506716/"}