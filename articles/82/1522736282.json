{"source_url": "https://www.wprost.pl", "url": "https://www.wprost.pl/tygodnik/10298822/zrobmy-referendum-w-sprawie-zwiazkow-partnerskich.html?utm_source=Wprost.pl&utm_medium=feed&utm_campaign=rss", "title": "Zr\u00f3bmy referendum w sprawie zwi\u0105zk\u00f3w partnerskich", "top_image": "https://www.wprost.pl/_thumb/9b/28/254cb394c3bac75a574c6d5f8dca.jpeg", "meta_img": "https://www.wprost.pl/_thumb/9b/28/254cb394c3bac75a574c6d5f8dca.jpeg", "images": ["https://www.wprost.pl/_thumb/c4/cb/0f39f50e782fb1d739578d7aef89.jpeg", "https://www.wprost.pl/_thumb/76/f8/5296746fcd5a288847dc7924fa63.jpeg", "https://www.wprost.pl/_thumb/8e/ba/4a94cef4a84e68cd5c8455ca3507.jpeg", "https://www.wprost.pl/_thumb/a3/61/ba8fd0fe119eac445e6743c747a5.jpeg", "https://www.wprost.pl/_thumb/61/db/185a74509c517ff4c9daabe8406b.jpeg", "https://www.wprost.pl/_thumb/6e/9a/3c4ac6bfe3b81a0e818c2f1dac82.jpeg", "https://www.wprost.pl/_thumb/6x/x8/9c70bcc4206b2d51011335637eee.jpeg", "https://www.wprost.pl/_thumb/ca/07/e8caa7301476327afb3f7e9xxe43.jpeg", "https://www.wprost.pl/_thumb/9b/28/254cb394c3bac75a574c6d5f8dca.jpeg", "https://www.wprost.pl/_thumb/ec/1b/477513f032798d1b78f9705c3c6c.jpeg", "https://www.wprost.pl/_i/logos/zkdp.png", "https://www.wprost.pl/_thumb/4c/e0/8b7a5d162803xxb3b6f41a7c04f8.jpeg", "https://www.wprost.pl/_thumb/03/42/83c74d27f9bdd104464bbb8538cf.jpeg", "https://www.wprost.pl/_thumb/66/9c/29a93f8dbd57c0c364a3b3e83d64.jpeg", "https://www.wprost.pl/_thumb/d4/81/959d3cf9e6a652d25e31a90c7fac.jpeg", "https://www.wprost.pl/_thumb/ca/05/fe07667ca383c4ce6c4216c72a10.jpeg", "https://www.wprost.pl/_i/user.png", "https://www.wprost.pl/_thumb/cd/c1/a82b1a9c74ec1af266229b514311.jpeg", "https://www.wprost.pl/_thumb/d2/bd/e2775f7f7256108a17a23bc6b96f.jpeg", "https://www.wprost.pl/_thumb/5c/42/4c843c2c965528233660d6bf80ff.jpeg", "https://www.wprost.pl/_thumb/52/6e/54a9b4fe22d4f8afe7f3d3565c7a.jpeg", "https://www.wprost.pl/_thumb/80/f2/7dfeff9a728af66df43212a32669.jpeg", "https://www.wprost.pl/_i/pusty.png", "https://www.wprost.pl/_thumb/a3/cb/e405c1dc7ea75b28c01aa469022e.jpeg", "https://www.wprost.pl/_thumb/ed/70/a4e376a09b74bab01d1e3e501b55.jpeg"], "movies": [], "text": "Je\u017celi zostan\u0119 prezydentem, b\u0119d\u0119 walczy\u0142 o reform\u0119 s\u0105downictwa \u2013 to pana s\u0142owa. Pan te\u017c chce reformowa\u0107 s\u0105dy?\n\nChaos w s\u0105downictwie si\u0119 pog\u0142\u0119bia. Decyzja prezydenta Dudy w sprawie ustawy kaga\u0144cowej powoduje, \u017ce upolitycznienie wymiaru sprawiedliwo\u015bci jest ju\u017c takie jak w PRL. Na dodatek entuzjazm pana prezydenta do podpisania tej ustawy by\u0142 ogromny. Wydaje mi si\u0119, \u017ce Andrzej Duda uwierzy\u0142, i\u017c minister sprawiedliwo\u015bci Zbigniew Ziobro pr\u00f3buje zreformowa\u0107 wymiar sprawiedliwo\u015bci, a tak naprawd\u0119 chodzi mu tylko i wy\u0142\u0105cznie o wprowadzenie samych swoich. A pilnie potrzebna jest prawdziwa reforma, to te\u017c nie mo\u017ce by\u0107 jedynie powr\u00f3t do przesz\u0142o\u015bci. Punkt pierwszy to zatrzymanie chaosu, potem wprowadzenie s\u0119dzi\u00f3w pokoju \u2013 to pozwoli przyspieszy\u0107 post\u0119powania, obni\u017cenie koszt\u00f3w s\u0105dowych, a tak\u017ce uspo\u0142ecznienie wyboru cz\u0142onk\u00f3w Krajowej Rady S\u0105downictwa. Chcia\u0142bym tak\u017ce, aby kolejne wybory prezydenckie by\u0142y po\u0142\u0105czone z powszechnym wyborem prokuratora generalnego. Nie mamy w Polsce urz\u0119du wiceprezydenta, ale prokurator generalny pochodz\u0105cy z wybor\u00f3w powszechnych mia\u0142by niezwykle silny mandat, cho\u0107 te\u017c oczywi\u015bcie ogromn\u0105 odpowiedzialno\u015b\u0107 za bezpiecze\u0144stwo prawne Polek i Polak\u00f3w.\n\nPrezydent wierzy w reform\u0119 ministra Ziobry, a opozycji wypomina, \u017ce gdy sama rz\u0105dzi\u0142a, to do \u017cadnej reformy s\u0105downictwa nie doprowadzi\u0142a.\n\nNie by\u0142em ministrem sprawiedliwo\u015bci, zatem te pretensje nie s\u0105 do mnie. To pan prezydent by\u0142 wiceministrem sprawiedliwo\u015bci i jak\u0105 reform\u0119 w tym czasie przeprowadzi\u0142? \u017badnej. Kto pe\u0142ni najd\u0142u\u017cej funkcj\u0119 ministra sprawiedliwo\u015bci? Zbigniew Ziobro. Zarzucanie mi, \u017ce jako minister pracy, nieb\u0119d\u0105cy nawet szefem partii, mia\u0142em reformowa\u0107 wymiar sprawiedliwo\u015bci, jest ob\u0142udne ze strony pana prezydenta.\n\nGdy pan by\u0142 ministrem pracy, pana kolega z rz\u0105du Jaros\u0142aw Gowin, w\u00f3wczas minister sprawiedliwo\u015bci, pr\u00f3bowa\u0142 zrealizowa\u0107 ma\u0142\u0105 reform\u0119 dotycz\u0105c\u0105 s\u0105d\u00f3w rejonowych. PSL wesp\u00f3\u0142 z s\u0119dziami j\u0105 zablokowa\u0142o.\n\nBo to nie by\u0142a \u017cadna reforma. Likwidacja s\u0105d\u00f3w rejonowych to by\u0142o zwijanie Polski. Pomys\u0142 upokarzaj\u0105cy dla spo\u0142eczno\u015bci z mniejszych miejscowo\u015bci, pr\u00f3ba zaorania Polski lokalnej.\n\nPami\u0119ta pan, jak Donald Tusk m\u00f3wi\u0142 w Sejmie, \u017ce je\u017celi tej ma\u0142ej reformy nie podejmiecie, to nigdy ju\u017c nie przeprowadzicie \u017cadnej zmiany w s\u0105downictwie?\n\nJe\u017celi to by\u0142a taka cudowna zmiana, to dlaczego PiS do tego nie powr\u00f3ci\u0142o, kiedy rz\u0105dzi samodzielnie? Dlaczego pan prezydent Duda o tym nie m\u00f3wi?\n\nMaj\u0105 swoje pomys\u0142y.\n\nAni w tamtym pomy\u015ble, ani w obecnych nie ma obywatela na pierwszym miejscu. Jest tylko intencja zwi\u0105zana z wi\u0119kszym upolitycznianiem s\u0105d\u00f3w. Je\u017celi dzisiaj grzechy PiS i zaniedbania poprzednich rz\u0105d\u00f3w z\u0142o\u017cymy na karb tego, \u017ce PSL zablokowa\u0142o jeden pomys\u0142, to moim zdaniem jest to ma\u0142o wiarygodna opowie\u015b\u0107. Powtarzam: tamta zmiana nie by\u0142a dobra dla obywateli. Nie widzia\u0142em w propozycji ministra Gowina nic, co by by\u0142o dobre dla spo\u0142eczno\u015bci lokalnej. By\u0142a to pr\u00f3ba pseudoreformy, kt\u00f3r\u0105 zablokowali\u015bmy, bo \u201epseudo\u201d niczego naprawd\u0119 na dobre nie zmienia.\n\nKto wejdzie do II tury wybor\u00f3w prezydenckich: Ma\u0142gorzata Kidawa-B\u0142o\u0144ska czy pan?\n\nG\u0142\u0119boko wierz\u0119 w to, \u017ce b\u0119d\u0119 to ja. Jako jedyny z kandydat\u00f3w opozycji jestem w stanie pokona\u0107 Andrzeja Dud\u0119 w II rundzie. Je\u015bli kto\u015b naprawd\u0119 chce zmiany w Pa\u0142acu Prezydenckim, powinien poprze\u0107 mnie. Jako pierwszy rozpocz\u0105\u0142em kampani\u0119 i mam w sobie do\u015b\u0107 determinacji, \u017ceby wygra\u0107. Poza tym, w odr\u00f3\u017cnieniu do Andrzeja Dudy i Ma\u0142gorzaty Kidawy-B\u0142o\u0144skiej, jestem politykiem samodzielnym. Nie wyznaczy\u0142 mnie \u017caden prezes czy przewodnicz\u0105cy.", "keywords": [], "meta_keywords": ["kosiniak-kamysz", "psl", "referendum", "zwi\u0105zki partnerskie", "koalicja polska", "prezydent", "Eliza Olczyk", "Joanna Mizio\u0142ek", "Tygodnik Wprost", "", "Polityka", "Kraj", "\u017bycie", "wprost"], "tags": ["Wiadomo\u015bci", "Tygodnik Wprost", "wczoraj 20:00", "Kraj", "Polityka", "\u017bycie"], "authors": ["Eliza Olczyk", "Joanna Mizio\u0142ek", "Marcin Dzier\u017canowski", "Jakub Mielnik", "Adam Cissowski", "Magdalena \u015aroda", "Jan Wr\u00f3bel", "Pawe\u0142 Bednarz", "Ewa Wanat", "Paulina Socha-Jakubowska"], "publish_date": "Sun Feb 16 20:00:00 2020", "summary": "", "article_html": "", "meta_description": "Dobrze, \u017ce przynajmniej jedna kobieta startuje w wyborach prezydenckich, ale to nie p\u0142e\u0107 b\u0119dzie decyduj\u0105ca \u2013 m\u00f3wi W\u0142adys\u0142aw Kosiniak-Kamysz, prezes...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Dobrze, \u017ce przynajmniej jedna kobieta startuje w wyborach prezydenckich, ale to nie p\u0142e\u0107 b\u0119dzie decyduj\u0105ca \u2013 m\u00f3wi W\u0142adys\u0142aw Kosiniak-Kamysz, prezes...", "keywords": "kosiniak-kamysz, psl, referendum, zwi\u0105zki partnerskie, koalicja polska, prezydent, Eliza Olczyk, Joanna Mizio\u0142ek, Tygodnik Wprost, , Polityka, Kraj, \u017bycie, wprost", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Zr\u00f3bmy referendum w sprawie zwi\u0105zk\u00f3w partnerskich", "DC.subject": "Wprost", "DC.description": "Dobrze, \u017ce przynajmniej jedna kobieta startuje w wyborach prezydenckich, ale to nie p\u0142e\u0107 b\u0119dzie decyduj\u0105ca \u2013 m\u00f3wi W\u0142adys\u0142aw Kosiniak-Kamysz, prezes PSL, kandydat Koalicji Polskiej na prezydenta.", "DC.identifier": "https://www.wprost.pl/10298822", "DC.date": "2020-02-16", "DC.type": "Text", "DC.creator": "Joanna Mizio\u0142ek", "DC.publisher": "Gabriela Keklak", "twitter": {"card": "summary_large_image", "site": "@TygodnikWPROST", "url": "https://www.wprost.pl/tygodnik/10298822/zrobmy-referendum-w-sprawie-zwiazkow-partnerskich.html", "title": "Zr\u00f3bmy referendum w sprawie zwi\u0105zk\u00f3w partnerskich", "description": "Dobrze, \u017ce przynajmniej jedna kobieta startuje w wyborach prezydenckich, ale to nie p\u0142e\u0107 b\u0119dzie decyduj\u0105ca \u2013 m\u00f3wi W\u0142adys\u0142aw Kosiniak-Kamysz, prezes PSL, kandydat Koalicji Polskiej na prezydenta.", "image": "https://www.wprost.pl/_thumb/9b/28/254cb394c3bac75a574c6d5f8dca.jpeg"}, "article": {"published_time": "2020-02-16T20:00:00+01:00"}, "og": {"title": "Zr\u00f3bmy referendum w sprawie zwi\u0105zk\u00f3w partnerskich", "description": "Dobrze, \u017ce przynajmniej jedna kobieta startuje w wyborach prezydenckich, ale to nie p\u0142e\u0107 b\u0119dzie decyduj\u0105ca \u2013 m\u00f3wi W\u0142adys\u0142aw Kosiniak-Kamysz, prezes PSL, kandydat Koalicji Polskiej na prezydenta.", "url": "https://www.wprost.pl/tygodnik/10298822/zrobmy-referendum-w-sprawie-zwiazkow-partnerskich.html", "image": "https://www.wprost.pl/_thumb/9b/28/254cb394c3bac75a574c6d5f8dca.jpeg", "type": "article", "site_name": "Wprost", "locale": "pl_PL"}, "fb": {"app_id": 119818731519670}}, "canonical_link": "https://www.wprost.pl/tygodnik/10298822/zrobmy-referendum-w-sprawie-zwiazkow-partnerskich.html"}