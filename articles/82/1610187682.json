{"source_url": "https://web.archive.org", "url": "https://web.archive.org/web/20200613224914id_/https://www.sondakika.com/haber/haber-saadet-partisi-genel-baskani-temel-karamollaoglu-13236754/", "title": "Saadet Partisi Genel Ba\u015fkan\u0131 Temel Karamollao\u011flu'ndan 19 May\u0131s mesaj\u0131 A\u00e7\u0131klamas\u0131", "top_image": "https://foto.sondakika.com/haber/2020/05/18/saadet-partisi-genel-baskani-temel-karamollao-13236754_local_sd.jpg", "meta_img": "https://foto.sondakika.com/haber/2020/05/18/saadet-partisi-genel-baskani-temel-karamollao-13236754_local_sd.jpg", "images": ["https://www.sondakika.com/static/images/huawei-app-gallery-apk-download-link@2x.png", "https://foto.sondakika.com/haber/2020/05/18/saadet-partisi-genel-baskani-temel-karamollao-13236754_local_sd.jpg", "https://www.sondakika.com/static/images/Desktop_icon_2x_android.png", "https://www.sondakika.com/static/images/Logo2x.png", "https://foto.sondakika.com/haber/2020/06/14/hdp-nin-yuruyus-cagrisi-sonrasi-8-ilde-giris-ve-13321683_666_170.jpg", "https://www.sondakika.com/static/images/Desktop_icon_2x_ios.png", "https://www.sondakika.com/static/reklam/advertisement.gif?ads=1", "https://foto.sondakika.com/haber/2020/06/14/kastamonu-da-domuzlara-karsi-tarlasini-beklemeye-13321675_399_170.jpg", "https://foto.sondakika.com/haber/2020/06/14/abd-de-polisler-aracinda-uyuyan-bir-adami-13321659_9630_170.jpg", "https://www.sondakika.com/static/images/blank.gif", "https://www.facebook.com/tr?id=239345563797881&ev=PageView&noscript=1", "https://mc.yandex.ru/watch/14078032", "https://foto.sondakika.com/haber/2020/06/14/besiktas-teknik-direktoru-sergen-yalcin-bazi-13321693_3854_170.jpg"], "movies": [], "text": "Saadet Partisi Genel Ba\u015fkan\u0131 Temel Karamollao\u011flu, \"\u0130nan\u0131yorum ki bu \u00fclke idealist, vatansever, de\u011ferlerine sahip \u00e7\u0131kan gen\u00e7lerin omuzlar\u0131nda y\u00fckselecek, yeniden b\u00fcy\u00fck T\u00fcrkiye ideali b\u00f6ylece hayat bulacakt\u0131r.\" ifadesini kulland\u0131.\n\n19 May\u0131s Atat\u00fcrk'\u00fc Anma, Gen\u00e7lik ve Spor Bayram\u0131 dolay\u0131s\u0131yla kutlama mesaj yay\u0131mlayan Karamollao\u011flu, Kurtulu\u015f Sava\u015f\u0131'n\u0131n b\u00fcy\u00fck dersler bar\u0131nd\u0131ran, tarihin e\u015fsiz sayfalar\u0131ndan birisi oldu\u011funu belirterek, en zor g\u00fcnlerde milletin azim ve kararl\u0131l\u0131\u011f\u0131 sayesinde T\u00fcrkiye'nin i\u015fgalden kurtar\u0131ld\u0131\u011f\u0131n\u0131 vurgulad\u0131.\n\n\"Umutlar\u0131n bitti zannedildi\u011fi bir noktada, \u015fartlar\u0131n getirdi\u011fi her t\u00fcrl\u00fc zorlu\u011fa ra\u011fmen inanm\u0131\u015f insanlar\u0131n istiklal u\u011frunda \u00f6lmeyi g\u00f6ze ald\u0131klar\u0131\"n\u0131 belirten Karamollao\u011flu, bu i\u015faret fi\u015fe\u011finin 19 May\u0131s'ta ate\u015flendi\u011fini ifade etti.\n\nKaramollao\u011flu, gen\u00e7lerin, 19 May\u0131s 1919'da ba\u015flat\u0131lan Milli M\u00fccadele ruhunu yeniden hayata ge\u00e7irecek azim ve kararl\u0131l\u0131kla \u00e7al\u0131\u015farak T\u00fcrkiye'yi ayd\u0131nl\u0131k g\u00fcnlere ta\u015f\u0131malar\u0131 gerekti\u011fini vurgulayarak, \u015funlar\u0131 kaydetti:\n\n\"\u0130nan\u0131yorum ki bu \u00fclke idealist, vatansever, de\u011ferlerine sahip \u00e7\u0131kan gen\u00e7lerin omuzlar\u0131nda y\u00fckselecek, yeniden b\u00fcy\u00fck T\u00fcrkiye ideali b\u00f6ylece hayat bulacakt\u0131r. Bu duygu ve d\u00fc\u015f\u00fcncelerle aziz milletimizin 19 May\u0131s Atat\u00fcrk'\u00fc Anma Gen\u00e7lik ve Spor Bayram\u0131'n\u0131 tebrik ediyor, bu \u00fclke i\u00e7in can vermi\u015f b\u00fct\u00fcn \u015fehit ve gazilerimizi rahmet ve minnetle an\u0131yorum.\"", "keywords": [], "meta_keywords": [""], "tags": [], "authors": [], "publish_date": "Mon May 18 23:08:18 2020", "summary": "", "article_html": "", "meta_description": "Saadet Partisi Genel Ba\u015fkan\u0131 Temel Karamollao\u011flu, \u201c\u0130nan\u0131yorum ki bu \u00fclke idealist, vatansever, de\u011ferlerine sahip \u00e7\u0131kan gen\u00e7lerin omuzlar\u0131nda y\u00fckselecek, yeniden b\u00fcy\u00fck T\u00fcrkiye ideali b\u00f6ylece hayat bulacakt\u0131r.", "meta_lang": "tr", "meta_favicon": "/favicon.ico", "meta_data": {"description": "Saadet Partisi Genel Ba\u015fkan\u0131 Temel Karamollao\u011flu, \u201c\u0130nan\u0131yorum ki bu \u00fclke idealist, vatansever, de\u011ferlerine sahip \u00e7\u0131kan gen\u00e7lerin omuzlar\u0131nda y\u00fckselecek, yeniden b\u00fcy\u00fck T\u00fcrkiye ideali b\u00f6ylece hayat bulacakt\u0131r.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-05-18T23:08:18+03:00"}, "title": "Saadet Partisi Genel Ba\u015fkan\u0131 Temel Karamollao\u011flu'ndan 19 May\u0131s mesaj\u0131 A\u00e7\u0131klamas\u0131 - Son Dakika", "description": "Saadet Partisi Genel Ba\u015fkan\u0131 Temel Karamollao\u011flu, \u201c\u0130nan\u0131yorum ki bu \u00fclke idealist, vatansever, de\u011ferlerine sahip \u00e7\u0131kan gen\u00e7lerin omuzlar\u0131nda y\u00fckselecek, yeniden b\u00fcy\u00fck T\u00fcrkiye ideali b\u00f6ylece hayat bulacakt\u0131r.", "type": "Article", "site_name": "Sondakika.com", "url": "https://www.sondakika.com/haber/haber-saadet-partisi-genel-baskani-temel-karamollaoglu-13236754/", "locale": "tr", "image": "https://foto.sondakika.com/haber/2020/05/18/saadet-partisi-genel-baskani-temel-karamollao-13236754_local_sd.jpg"}, "msapplication-starturl": "https://www.sondakika.com", "article": {"modified": "2020-05-18T23:08:18+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-05-18T23:08:18+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-saadet-partisi-genel-baskani-temel-karamollaoglu-13236754/"}