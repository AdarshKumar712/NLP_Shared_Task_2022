{"source_url": "https://www.rmf24.pl", "url": "https://www.rmf24.pl/fakty/polska/news-waszczykowski-do-smolenska-nie-powinien-leciec-nikt-z-najwyz,nId,4339365", "title": "Waszczykowski: Do Smole\u0144ska nie powinien lecie\u0107 nikt z najwy\u017cszych w\u0142adz", "top_image": "https://i.iplsc.com/-/0009UYRXOF5EMXS9-C411.jpg", "meta_img": "https://i.iplsc.com/-/0009UYRXOF5EMXS9-C411.jpg", "images": ["https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://i.iplsc.com/-/0009UYRXOF5EMXS9-C411.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/waszczykowki-dla-polska-times-do-smolenska-nie-powinien-leci/0009UYRXOF5EMXS9-C123-F4.jpg", "https://i.iplsc.com/pap/0009A6098CYXTC6T-C326.jpg", "https://www.rmf24.pl/s/classic/img/close.png?c=1", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Do Smole\u0144ska z okazji 10. rocznicy katastrofy nie powinien lecie\u0107 nikt z najwy\u017cszych w\u0142adz - oceni\u0142 na \u0142amach \"Polska Times\" by\u0142y minister spraw zagranicznych, europose\u0142 PiS Witold Waszczykowski. Jego zdaniem w Smole\u0144sku prezydent i premier mogliby pa\u015b\u0107 ofiar\u0105 prowokacji.\n\nWaszczykowki dla \"Polska Times\": do Smole\u0144ska nie powinien lecie\u0107 nikt z najwy\u017cszych w\u0142adz / Grzegorz Micha\u0142owski / PAP\n\nWaszczykowski w rozmowie z \"Polska Times\" podkre\u015bli\u0142, \u017ce to, kto poleci do Smole\u0144ska w 10. rocznic\u0119 katastrofy, jest decyzj\u0105 w\u0142adz. \"Natomiast ja uwa\u017cam, \u017ce tam nie powinien lecie\u0107 nikt z najwy\u017cszych w\u0142adz. W sytuacji, gdy relacje polsko-rosyjskie znajduj\u0105 si\u0119 na tak niskim poziomie, organizowanie uroczysto\u015bci z udzia\u0142em prezydenta i premiera sensu nie ma\" - uwa\u017ca by\u0142y minister spraw zagranicznych.\n\n\n\nJak powiedzia\u0142, \"mi\u0119dzy naszymi krajami s\u0105 wrogie relacje, wykreowane zreszt\u0105 przez Rosj\u0119\". \"Przypomn\u0119 cho\u0107by kwesti\u0119 napa\u015bci historycznych na nas przy okazji ostatnich rocznic. By\u0142oby naiwno\u015bci\u0105 my\u015ble\u0107, \u017ce oni nam pomog\u0105 te uroczysto\u015bci zorganizowa\u0107. Przecie\u017c od lat uchylaj\u0105 si\u0119 od pomocy przy \u015bledztwie smole\u0144skim, czy nie oddaj\u0105 wraku - czym tylko utwierdzaj\u0105 nas w przekonaniu, \u017ce jest co\u015b do ukrycia po stronie rosyjskiej w sprawie tej katastrofy\" - oceni\u0142 Waszczykowski.\n\n\n\nDoda\u0142, \u017ce polscy \u015bledczy nie maj\u0105 mo\u017cliwo\u015bci badania miejsca katastrofy. \"Gdyby\u015bmy wi\u0119c teraz tam polecieli, to by\u015bmy tylko si\u0119 wystawili na niesko\u0144czon\u0105 liczb\u0119 prowokacji, na o\u015bmieszanie, upokarzanie. W dodatku celem tych prowokacji mogliby sta\u0107 si\u0119 prezydent i premier. Po co nam to? Po co to robi\u0107 na miesi\u0105c przed wyborami prezydenckimi?\" - m\u00f3wi\u0142 Waszczykowski.", "keywords": [], "meta_keywords": [""], "tags": [], "authors": ["Rmf Fm", "Justyna Lasota-Krawczyk"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Smole\u0144ska, okazji, rocznicy, katastrofy, powinien, lecie\u0107, nikt, najwy\u017cszych, w\u0142adz, oceni\u0142, \u0142amach, Polska, Times, by\u0142y, minister, spraw, zagranicznych, europose\u0142, Witold, Waszczykowski, Jego, zdaniem, Smole\u0144sku, prezydent, premier", "Description": "Waszczykowski: Do Smole\u0144ska nie powinien lecie\u0107 nikt z najwy\u017cszych w\u0142adz - RMF24.pl - Do Smole\u0144ska z okazji 10. rocznicy katastrofy nie powinien lecie\u0107 nikt z najwy\u017cszych w\u0142adz - oceni\u0142 na \u0142amach \"Polska Times\" by\u0142y minister spraw zagranicznych, europose\u0142", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009UYRXOF5EMXS9-C411.jpg"}, "og": {"type": "article", "title": "Waszczykowski: Do Smole\u0144ska nie powinien lecie\u0107 nikt z najwy\u017cszych w\u0142adz", "description": "Do Smole\u0144ska z okazji 10. rocznicy katastrofy nie powinien lecie\u0107 nikt z najwy\u017cszych w\u0142adz - oceni\u0142 na \u0142amach \"Polska Times\" by\u0142y minister spraw zagranicznych, europose\u0142 PiS Witold Waszczykowski. Jego zdaniem w Smole\u0144sku prezydent i premier mogliby pa\u015b\u0107 ofiar\u0105 prowokacji.", "image": "https://i.iplsc.com/-/0009UYRXOF5EMXS9-C411.jpg", "url": "https://www.rmf24.pl/fakty/polska/news-waszczykowski-do-smolenska-nie-powinien-leciec-nikt-z-najwyz,nId,4339365"}, "news_keywords": "RMF24.pl, katastrofa w Smole\u0144sku, polska, fakty, najnowsze, polityka, justyna lasota-krawczyk - redaktor, justyna lasota-krawczyk - dziennikarz", "article": {"section": "documentation"}}, "canonical_link": "https://www.rmf24.pl/fakty/polska/news-waszczykowski-do-smolenska-nie-powinien-leciec-nikt-z-najwyz,nId,4339365"}