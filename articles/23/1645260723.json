{"source_url": "https://www.polsatnews.pl", "url": "https://www.polsatnews.pl/wiadomosc/2020-06-26/wybory-prezydenckie-ostatni-dzien-na-odebranie-zaswiadczenia-o-prawie-do-glosowania/", "title": "Wybory prezydenckie. Ostatni dzie\u0144 na odebranie za\u015bwiadczenia o prawie do g\u0142osowania", "top_image": "https://r.dcs.redcdn.pl/http/o2/redefine/cp/vn/vn3e2sc3ewdmq2j5cqttkm9s3jjy6xmy.jpg", "meta_img": "https://r.dcs.redcdn.pl/http/o2/redefine/cp/vn/vn3e2sc3ewdmq2j5cqttkm9s3jjy6xmy.jpg", "images": ["https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://r.dcs.redcdn.pl/http/o2/redefine/cp/19/19rp1v61y8my57jmztghqabes2na1e9v.jpg", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/vn/vn3e2sc3ewdmq2j5cqttkm9s3jjy6xmy.jpg", "https://r.dcs.redcdn.pl/http/o2/redefine/cp/5i/5i4qgqq3rup4ffc2paz19cderdfhwemh.jpg"], "movies": [], "text": "Pi\u0105tek jest ostatnim dniem, w kt\u00f3rym mo\u017cna odbiera\u0107 za\u015bwiadczenie o prawie do g\u0142osowania; umo\u017cliwia ono oddanie g\u0142osu w dowolnym obwodzie wyborczym w kraju lub za granic\u0105. Pi\u0105tek to r\u00f3wnie\u017c ostatni dzie\u0144, w kt\u00f3rym wyborcy g\u0142osuj\u0105cy korespondencyjnie mog\u0105 odda\u0107 g\u0142os w wyborach prezydenckich.\n\nJeszcze tylko w pi\u0105tek w godzinach pracy urz\u0119du gminy czy miasta, w kt\u00f3rym jeste\u015bmy uj\u0119ci w spisie wyborc\u00f3w, mo\u017cemy odebra\u0107 za\u015bwiadczenia o prawie do g\u0142osowania. Wniosek o wydanie za\u015bwiadczenia mo\u017cna z\u0142o\u017cy\u0107 osobi\u015bcie, faksem lub mailem.\n\nGdy zgubimy za\u015bwiadczenie nie dostaniemy kolejnego\n\nOtrzymamy dwa za\u015bwiadczenia, kt\u00f3re dadz\u0105 nam prawo do oddania g\u0142osu w pierwszej turze - 28 czerwca i ewentualnej drugiej turze wybor\u00f3w - 12 lipca.\n\nZOBACZ: K\u0142opoty z g\u0142osowaniem korespondencyjnym. \"Zostali\u015bmy z problemem sami\"\n\nJest to rozwi\u0105zanie m.in. dla os\u00f3b, kt\u00f3re nie wiedz\u0105, gdzie b\u0119d\u0105 przebywa\u0142y w dniu g\u0142osowania. Z za\u015bwiadczeniem mo\u017cna g\u0142osowa\u0107 w dowolnym obwodzie wyborczym miejscu w kraju, za granic\u0105 lub na polskim statku morskim.\n\nGdy otrzymujemy za\u015bwiadczenie, jeste\u015bmy skre\u015blani ze spisu wyborc\u00f3w w naszym obwodzie. W sytuacji gdy zgubimy za\u015bwiadczenie, nie dostaniemy kolejnego, tak wi\u0119c utrata za\u015bwiadczenia spowoduje, \u017ce wyborca nie b\u0119dzie m\u00f3g\u0142 zag\u0142osowa\u0107 ani w swoim obwodzie g\u0142osowania, ani w \u017cadnym innym.\n\n190 tys. g\u0142osuj\u0105cych korespondencyjnie\n\nPi\u0105tek jest r\u00f3wnie\u017c ostatnim dniem, w kt\u00f3rym wyborcy g\u0142osuj\u0105cy korespondencyjnie mog\u0105 odda\u0107 g\u0142os w wyborach prezydenckich. W godzinach pracy urz\u0119du mo\u017cna dostarczy\u0107 kopert\u0119 zwrotn\u0105 do urz\u0119du gminy, a do p\u00f3\u0142nocy mo\u017cna j\u0105 wrzuci\u0107 do skrzynki Poczty Polskiej.\n\nWyborcy, kt\u00f3rzy nie zd\u0105\u017c\u0105 zag\u0142osowa\u0107 w pi\u0105tek, mog\u0105 te\u017c dostarczy\u0107 kopert\u0119 zwrotn\u0105 do lokalu wyborczego w niedziel\u0119, ale nie mog\u0105 wrzuci\u0107 jej samodzielnie do urny.\n\nJak informowa\u0142a szefowa Krajowego Biura Wyborczego Magdalena Pietrzak, do g\u0142osowania korespondencyjnego w kraju zg\u0142osi\u0142o si\u0119 190 tys. os\u00f3b. Otrzyma\u0142y one pakiety wyborcze, kt\u00f3re umo\u017cliwiaj\u0105 oddanie g\u0142osu.\n\nWyborca g\u0142osuj\u0105cy korespondencyjnie oddaje g\u0142os na karcie do g\u0142osowania, kt\u00f3r\u0105 umieszcza w kopercie z napisem \"Koperta na kart\u0119 do g\u0142osowania\", kt\u00f3r\u0105 zakleja. Kopert\u0119 t\u0119 nale\u017cy w\u0142o\u017cy\u0107 do koperty zwrotnej, na kt\u00f3rej umieszczony musi by\u0107 adres i numer w\u0142a\u015bciwej obwodowej komisji wyborczej. Do koperty zwrotnej wyborca wk\u0142ada tak\u017ce o\u015bwiadczenie o osobistym i tajnym oddaniu g\u0142osu, gdzie umieszczone musz\u0105 by\u0107 dane wyborcy: imi\u0119 i nazwisko, numer PESEL, w\u0142asnor\u0119czny podpis.\n\n\"Koperta musi zosta\u0107 rozpakowana\"\n\nKopert\u0119 zwrotn\u0105 nale\u017cy zaklei\u0107 i najp\u00f3\u017aniej w pi\u0105tek do p\u00f3\u0142nocy wrzuci\u0107 do nadawczej skrzynki pocztowej Poczty Polskiej znajduj\u0105cej si\u0119 na terenie gminy, w kt\u00f3rej zlokalizowana jest obwodowa komisja wyborcza w\u0142a\u015bciwa dla danego wyborcy. Kopert\u0119 zwrotn\u0105 mo\u017cna te\u017c do pi\u0105tku dostarczy\u0107 do w\u0142a\u015bciwego urz\u0119du gminy osobi\u015bcie albo za po\u015brednictwem innej osoby, ale mo\u017cna to zrobi\u0107 tylko w godzinach pracy urz\u0119du.\n\nZOBACZ: Sonda\u017c prezydencki. W drugiej turze walka o ka\u017cdy g\u0142os\n\nWyborca mo\u017ce tak\u017ce w niedziel\u0119 do zako\u0144czenia g\u0142osowania - a wi\u0119c do godz. 21 - osobi\u015bcie lub za po\u015brednictwem innej osoby dostarczy\u0107 kopert\u0119 zwrotn\u0105 do obwodowej komisji wyborczej w obwodzie g\u0142osowania, w kt\u00f3rym jest wpisany do spisu wyborc\u00f3w.\n\nSzefowa KBW zastrzeg\u0142a, by wyborcy nie wrzucali samodzielnie kopert zwrotnych do urny wyborczej.\n\n- Komisja musi najpierw rozpakowa\u0107 kopert\u0119 zwrotn\u0105, sprawdzi\u0107 czy o\u015bwiadczenie o osobistym i tajnym oddaniu g\u0142osu jest pe\u0142ne, czytelne, czy jest na nim podpis wyborcy. Komisja musi sprawdzi\u0107 te\u017c, czy wyborca jest w spisie, a co za tym idzie, czy mo\u017ce zag\u0142osowa\u0107 w danym lokalu, a tak\u017ce to odnotowa\u0107. Nast\u0119pnie komisja musi sprawdzi\u0107, czy koperta z kart\u0105 do g\u0142osowania jest zaklejona, je\u015bli tak - wrzuci j\u0105 do urny - wskazywa\u0142a Pietrzak.\n\nWIDEO - Sprz\u0105tamy lasy ze stowarzyszeniem Program Czysta Polska Twoja przegl\u0105darka nie wspiera odtwarzacza wideo...\n\nbas/ PAP", "keywords": [], "meta_keywords": [""], "tags": [], "authors": ["Polsat News", "Bas"], "publish_date": "Fri Jun 26 00:00:00 2020", "summary": "", "article_html": "", "meta_description": "Pi\u0105tek jest ostatnim dniem, w kt\u00f3rym mo\u017cna odbiera\u0107 za\u015bwiadczenie o prawie do g\u0142osowania; umo\u017cliwia ono oddanie g\u0142osu w dowolnym obwodzie wyborczym w kraju lub za granic\u0105. Pi\u0105tek to r\u00f3wnie\u017c ostatni dzie\u0144, w kt\u00f3rym wyborcy g\u0142osuj\u0105cy korespondencyjnie mog\u0105 odda\u0107 g\u0142os w wyborach prezydenckich.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Pi\u0105tek jest ostatnim dniem, w kt\u00f3rym mo\u017cna odbiera\u0107 za\u015bwiadczenie o prawie do g\u0142osowania; umo\u017cliwia ono oddanie g\u0142osu w dowolnym obwodzie wyborczym w kraju lub za granic\u0105. Pi\u0105tek to r\u00f3wnie\u017c ostatni dzie\u0144, w kt\u00f3rym wyborcy g\u0142osuj\u0105cy korespondencyjnie mog\u0105 odda\u0107 g\u0142os w wyborach prezydenckich.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-06-26/wybory-prezydenckie-ostatni-dzien-na-odebranie-zaswiadczenia-o-prawie-do-glosowania/", "title": "Wybory prezydenckie. Ostatni dzie\u0144 na odebranie za\u015bwiadczenia o prawie do g\u0142osowania - Polsat News", "description": "Pi\u0105tek jest ostatnim dniem, w kt\u00f3rym mo\u017cna odbiera\u0107 za\u015bwiadczenie o prawie do g\u0142osowania; umo\u017cliwia ono oddanie g\u0142osu w dowolnym obwodzie wyborczym w kraju lub za granic\u0105. Pi\u0105tek to r\u00f3wnie\u017c ostatni dzie\u0144, w kt\u00f3rym wyborcy g\u0142osuj\u0105cy korespondencyjnie mog\u0105 odda\u0107 g\u0142os w wyborach prezydenckich.", "image": "https://r.dcs.redcdn.pl/http/o2/redefine/cp/vn/vn3e2sc3ewdmq2j5cqttkm9s3jjy6xmy.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-06-26/wybory-prezydenckie-ostatni-dzien-na-odebranie-zaswiadczenia-o-prawie-do-glosowania/"}