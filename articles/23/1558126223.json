{"source_url": "https://www.haberler.com", "url": "https://www.haberler.com/turkiye-ye-donmek-isteyen-ogrencilerin-tahliye-13050126-haberi/", "title": "T\u00fcrkiye'ye d\u00f6nmek isteyen \u00f6\u011frencilerin tahliye i\u015flemleri tamamland\u0131", "top_image": "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg", "meta_img": "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "T\u00fcrkiye'ye d\u00f6nmek isteyen \u00f6\u011frencilerin tahliye i\u015flemleri tamamland\u0131 Koronavir\u00fcs tedbirleri kapsam\u0131nda T\u00fcrkiye'ye olan u\u00e7u\u015flar\u0131n\u0131 durduran 7 \u00fclkede yer alan 2 bin 721 \u00f6\u011frencinin tahliye i\u015flemleri tamamland\u0131. Yurda getirilen \u00f6\u011frenciler 14 g\u00fcn g\u00f6zetim alt\u0131nda kalacak.\n\nCumhurba\u015fkan\u0131 Yard\u0131mc\u0131s\u0131 Fuat Oktay, T\u00fcrkiye'ye y\u00f6nelik u\u00e7u\u015flar\u0131 durdurulan \u0130ngiltere, \u0130rlanda, \u0130svi\u00e7re, Polonya, \u0130talya, M\u0131s\u0131r ve Kuzey K\u0131br\u0131s T\u00fcrk Cumhuriyeti'nde (KKTC) ge\u00e7ici olarak bulunan ve d\u00f6nmek isteyen 2 bin 721 \u00f6\u011frencinin tahliye i\u015flemlerinin tamamland\u0131\u011f\u0131n\u0131 bildirdi.\n\nOktay, Twitter hesab\u0131ndan, yeni tip koronavir\u00fcs (Kovid-19) ile m\u00fccadele kapsam\u0131nda T\u00fcrkiye'ye y\u00f6nelik u\u00e7u\u015flar\u0131 durdurulan \u00fclkelerde ge\u00e7ici olarak bulunan \u00f6\u011frencilere ili\u015fkin payla\u015f\u0131mda bulundu.\n\n\u00d6\u011eRENC\u0130LER T\u00dcRK\u0130YE'YE GET\u0130R\u0130LD\u0130\n\nD\u00f6nmek isteyen \u00f6\u011frencilerin tahliyesinin tamamland\u0131\u011f\u0131n\u0131 belirten Oktay, \"\u00dclkemize y\u00f6nelik u\u00e7u\u015flar\u0131 durdurulan \u0130ngiltere, \u0130rlanda, \u0130svi\u00e7re, Polonya, \u0130talya, M\u0131s\u0131r ve KKTC'de ge\u00e7ici olarak bulunan ve d\u00f6nmek isteyen \u00f6\u011frencilerimizin tahliye i\u015flemleri tamamlanm\u0131\u015f, 2 bin 721 \u00f6\u011frencimiz T\u00fcrkiye'ye getirilmi\u015ftir.\" a\u00e7\u0131klamas\u0131n\u0131 yapt\u0131.\n\n14 G\u00dcN KARANT\u0130NADA KALACAKLAR\n\nOktay, \u00f6\u011frencilerin ula\u015f\u0131mlar\u0131n\u0131n D\u0131\u015fi\u015fleri, \u0130\u00e7i\u015fleri, Sa\u011fl\u0131k, Ula\u015ft\u0131rma ve Altyap\u0131 bakanl\u0131klar\u0131n\u0131n koordinasyonunda THY ile sa\u011fland\u0131\u011f\u0131n\u0131 kaydederek, \"Kovid-19 tedbirleri kapsam\u0131nda \u00f6\u011frencilerimiz 14 g\u00fcn karantinada kalacakt\u0131r. \u015eartlar ne olursa olsun vatanda\u015flar\u0131m\u0131z asla yaln\u0131z de\u011fildir.\" ifadelerini kulland\u0131.\n\nKaynak: AA", "keywords": [], "meta_keywords": ["\u0130ngiltere", "\u0130svi\u00e7re", "T\u00fcrkiye", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Koronavir\u00fcs tedbirleri kapsam\u0131nda T\u00fcrkiye'ye olan u\u00e7u\u015flar\u0131n\u0131 durduran 7 \u00fclkede yer alan 2 bin 721 \u00f6\u011frencinin tahliye i\u015flemleri tamamland\u0131. Yurda getirilen \u00f6\u011frenciler 14 g\u00fcn g\u00f6zetim alt\u0131nda kalacak.", "meta_lang": "tr", "meta_favicon": "/touch-icon-iphone.png", "meta_data": {"description": "Koronavir\u00fcs tedbirleri kapsam\u0131nda T\u00fcrkiye'ye olan u\u00e7u\u015flar\u0131n\u0131 durduran 7 \u00fclkede yer alan 2 bin 721 \u00f6\u011frencinin tahliye i\u015flemleri tamamland\u0131. Yurda getirilen \u00f6\u011frenciler 14 g\u00fcn g\u00f6zetim alt\u0131nda kalacak.", "keywords": "\u0130ngiltere, \u0130svi\u00e7re, T\u00fcrkiye, G\u00fcncel", "image": "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg", "robots": "index, follow", "medium": "news", "dateCreated": "2020-03-25T07:02:03+03:00", "dateUpdated": "2020-03-25T09:09:19+03:00", "msapplication-starturl": "https://www.haberler.com", "article": {"id": 13050126, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130ngiltere, \u0130svi\u00e7re, T\u00fcrkiye, G\u00fcncel"}, "og": {"url": "https://www.haberler.com/turkiye-ye-donmek-isteyen-ogrencilerin-tahliye-13050126-haberi/", "site_name": "Haberler.com", "locale": "tr_TR", "type": "article", "title": "T\u00fcrkiye'ye d\u00f6nmek isteyen \u00f6\u011frencilerin tahliye i\u015flemleri tamamland\u0131", "description": "Koronavir\u00fcs tedbirleri kapsam\u0131nda T\u00fcrkiye'ye olan u\u00e7u\u015flar\u0131n\u0131 durduran 7 \u00fclkede yer alan 2 bin 721 \u00f6\u011frencinin tahliye i\u015flemleri tamamland\u0131. Yurda getirilen \u00f6\u011frenciler 14 g\u00fcn g\u00f6zetim alt\u0131nda kalacak.", "image": {"identifier": "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg", "secure_url": "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg", "width": 640, "height": 361}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/turkiye-ye-donmek-isteyen-ogrencilerin-tahliye-13050126-haberi/", "card": "summary_large_image", "site": "Haberler", "title": "T\u00fcrkiye'ye d\u00f6nmek isteyen \u00f6\u011frencilerin tahliye i\u015flemleri tamamland\u0131", "description": "Koronavir\u00fcs tedbirleri kapsam\u0131nda T\u00fcrkiye'ye olan u\u00e7u\u015flar\u0131n\u0131 durduran 7 \u00fclkede yer alan 2 bin 721 \u00f6\u011frencinin tahliye i\u015flemleri tamamland\u0131. Yurda getirilen \u00f6\u011frenciler 14 g\u00fcn g\u00f6zetim alt\u0131nda kalacak.", "image": "https://foto.haberler.com/haber/2020/03/25/turkiye-ye-donmek-isteyen-ogrencilerin-tahliye-13050126_2766_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/turkiye-ye-donmek-isteyen-ogrencilerin-tahliye-13050126-haberi/"}