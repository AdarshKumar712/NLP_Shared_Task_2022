{"source_url": "https://wiadomosci.onet.pl", "url": "https://wiadomosci.onet.pl/kraj/skandal-w-trojce-wyplywaja-nowe-informacje-dziennikarz-publikuje-sms-od/k6ge49y", "title": "Wyp\u0142ywaj\u0105 nowe informacje o skandalu z piosenk\u0105 Kazika w Tr\u00f3jce", "top_image": "https://ocdn.eu/pulscms-transforms/1/Fndk9kpTURBXy8xYWJmOTk0NTE4YzdhNmViY2I0M2NjNjRmMjdiYjMxOS5qcGeTlQP_zQFzzQ3AzQe9kwmmMjViMjkxBpMFzQI6zQEsgaEwAQ/.jpg", "meta_img": "https://ocdn.eu/pulscms-transforms/1/Fndk9kpTURBXy8xYWJmOTk0NTE4YzdhNmViY2I0M2NjNjRmMjdiYjMxOS5qcGeTlQP_zQFzzQ3AzQe9kwmmMjViMjkxBpMFzQI6zQEsgaEwAQ/.jpg", "images": ["https://ocdn.eu/weather/weather_state_icons/5.svg", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/Fndk9kpTURBXy8xYWJmOTk0NTE4YzdhNmViY2I0M2NjNjRmMjdiYjMxOS5qcGeTlQP_zQFzzQ3AzQe9kwmmMjViMjkxBpMFzQI6zQEsgaEwAQ/.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/NRKk9kpTURBXy8xYWJmOTk0NTE4YzdhNmViY2I0M2NjNjRmMjdiYjMxOS5qcGeTlQP_zQFzzQ3AzQe9kwXNAxTNAbyTCaYyNWIyOTEGgaEwAQ/.jpg"], "movies": [], "text": "To nieprawda, \u017ce zosta\u0142 z\u0142amany regulamin. To nieprawda, \u017ce wprowadzono piosenk\u0119 spoza listy - pisze Bartosz Gil w li\u015bcie\n\n\"Zr\u00f3bcie co\u015b z tym Kazikiem\" - tak mia\u0142a brzmie\u0107 SMS do kierownika redakcji muzycznej Tr\u00f3jki od dyrektora Tomasza Kowalczewskiego\n\nW Polskim Radiu wybuch\u0142 skandal zwi\u0105zany z piosenk\u0105 Kazika \"Tw\u00f3j b\u00f3l jest lepszy ni\u017c m\u00f3j\" i List\u0105 Przeboj\u00f3w\n\nPodczas pi\u0105tkowego notowania Listy Przeboj\u00f3w programu Trzeciego pierwsze miejsce uzyska\u0142a piosenka Kazika \"Tw\u00f3j b\u00f3l jest mniejszy ni\u017c m\u00f3j\". Kierownictwo programu zablokowa\u0142o stron\u0119, gdzie publikowane s\u0105 wyniki. G\u0142osowanie zosta\u0142o uniewa\u017cnione. W o\u015bwiadczeniu dyrektor programu Tomasz Kowalczewski poda\u0142, \u017ce podczas g\u0142osowania zosta\u0142 z\u0142amany regulamin i do g\u0142osowania wprowadzono piosenk\u0119 spoza listy. Tak\u0105 opini\u0119 przedstawi\u0142a te\u017c prezes Polskiego Radia Agnieszka Kami\u0144ska, o\u015bwiadczaj\u0105c, \u017ce uniewa\u017cnienie pi\u0105tkowej Listy Przeboj\u00f3w Tr\u00f3jki nie ma nic wsp\u00f3lnego z cenzur\u0105.\n\n\"Wiemy ju\u017c na pewno, \u017ce ta piosenka nie wygra\u0142a. Ona zosta\u0142a r\u0119cznie przesuni\u0119ta na miejsce pierwsze, czyli wynik zosta\u0142 sfa\u0142szowany. Na pewno\" - o\u015bwiadczy\u0142, pr\u00f3buj\u0105c wyja\u015bni\u0107 skandal, Kowalczewski. Wed\u0142ug dyrektora Tr\u00f3jki, Kazik powinien by\u0107 na miejscu czwartym. G\u0142os w sprawie zabra\u0142 tak\u017ce Krzysztof Czaba\u0144ski, szef Rady Medi\u00f3w Narodowych, m\u00f3wi\u0105c, \u017ce \"g\u0142osowanie na pi\u0105tkow\u0105 List\u0119 Przeboj\u00f3w Tr\u00f3jki w jaki\u015b spos\u00f3b zosta\u0142o zmanipulowane\".\n\nW efekcie skandalu z Tr\u00f3jki odeszli dziennikarze Marek Nied\u017awiecki, Hirek Wrona i Marcin Kydry\u0144ski.\n\n\"Zr\u00f3bcie co\u015b z tym Kazikiem\"\n\nDzi\u015b pojawiaj\u0105 si\u0119 nowe informacje o tym, co wydarzy\u0142o si\u0119 w Tr\u00f3jce. Wirtualnemedia.pl opublikowa\u0142y tre\u015b\u0107 listu dziennikarza muzycznego Tr\u00f3jki, Bartosza Gila. Dziennikarz przedstawia w nim swoj\u0105 wersj\u0119 wydarze\u0144. Wynika z niej, \u017ce po emisji Kowalczewski dzwoni\u0142 do dyrektora Piotra Metza z pro\u015bb\u0105 o \"zr\u00f3bcie co\u015b z tym Kazikiem\". O takiej samej tre\u015bci SMS m\u00f3wi\u0142 dzisiaj publicznie tak\u017ce Tomasz Zimoch, przez lata pracuj\u0105cy w radiu - dzi\u015b pose\u0142 KO.\n\nTo jednak nie koniec. W nocy, po godz. 2, Kowalczewski mia\u0142 dodatkowo wys\u0142a\u0107 SMS o tre\u015bci: \"Piotrze, dopilnuj aby piosenka o kt\u00f3rej rozmawiali\u015bmy nie by\u0142a na Antenie\" [pisownia oryginalna - red.]. Gil o\u015bwiadczy\u0142 ponadto, \u017ce Kowalczewski kaza\u0142 mu podpisa\u0107 o\u015bwiadczenie o uniewa\u017cnieniu notowania listy. Ostatecznie, jak pisze dalej dziennikarz, Kowalczewski o\u015bwiadczenie podpisa\u0142 sam.\n\n\"List (...) zacz\u0105\u0142 si\u0119 od strza\u0142u w p\u0142ot. To nieprawda, \u017ce zosta\u0142 z\u0142amany regulamin. Poniewa\u017c Lista Przeboj\u00f3w nie ma i nigdy nie mia\u0142a \u017cadnego regulaminu\" - pisze dziennikarz. \"To nieprawda, \u017ce wprowadzono piosenk\u0119 spoza listy. Gdy\u017c nigdy nie by\u0142o \u017cadnej listy, z kt\u00f3rej piosenki s\u0105 dodawane do zestawu do g\u0142osowania. Ich wyb\u00f3r by\u0142 autonomiczn\u0105 decyzj\u0105 Marka Nied\u017awieckiego\" - czytamy.\n\n(ks)", "keywords": [], "meta_keywords": [""], "tags": [], "authors": [], "publish_date": "Mon May 18 19:27:16 2020", "summary": "", "article_html": "", "meta_description": "Zawieszony dziennikarz Tr\u00f3jki napisa\u0142 list do dyrektora stacji, w kt\u00f3rym wskazuje, \u017ce Tomasz Kowalczewski wiedzia\u0142 o tym, \u017ce \"mechanizm g\u0142osowania na list\u0119 nie jest idealny\". List zosta\u0142 przekazany wszystkim pracownikom radia. Ujawnia te\u017c tre\u015b\u0107 SMS-a, kt\u00f3rego mia\u0142 dosta\u0107 kierownik redakcji od Kowalczewskiego.", "meta_lang": "pl", "meta_favicon": "", "meta_data": {"DC.Identifier": "5e8d6933-07e2-4073-8fdb-5b938f7e0a74", "pkg-uuid": "5e8d6933-07e2-4073-8fdb-5b938f7e0a74", "detailType": "article", "serviceUuid": "b177a2c9-166f-4113-9b28-185bbe554807", "description": "Zawieszony dziennikarz Tr\u00f3jki napisa\u0142 list do dyrektora stacji, w kt\u00f3rym wskazuje, \u017ce Tomasz Kowalczewski wiedzia\u0142 o tym, \u017ce \"mechanizm g\u0142osowania na list\u0119 nie jest idealny\". List zosta\u0142 przekazany wszystkim pracownikom radia. Ujawnia te\u017c tre\u015b\u0107 SMS-a, kt\u00f3rego mia\u0142 dosta\u0107 kierownik redakcji od Kowalczewskiego.", "og": {"title": "Wyp\u0142ywaj\u0105 nowe informacje o skandalu z piosenk\u0105 Kazika w Tr\u00f3jce", "description": "Zawieszony dziennikarz Tr\u00f3jki napisa\u0142 list do dyrektora stacji, w kt\u00f3rym wskazuje, \u017ce Tomasz Kowalczewski wiedzia\u0142 o tym, \u017ce \"mechanizm g\u0142osowania na list\u0119 nie jest idealny\". List zosta\u0142 przekazany wszystkim pracownikom radia. Ujawnia te\u017c tre\u015b\u0107 SMS-a, kt\u00f3rego mia\u0142 dosta\u0107 kierownik redakcji od Kowalczewskiego.", "image": {"identifier": "https://ocdn.eu/pulscms-transforms/1/Fndk9kpTURBXy8xYWJmOTk0NTE4YzdhNmViY2I0M2NjNjRmMjdiYjMxOS5qcGeTlQP_zQFzzQ3AzQe9kwmmMjViMjkxBpMFzQI6zQEsgaEwAQ/.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-05-18 19:27:16+0200"}, "fb": {"pages": 185265414715}, "twitter": {"card": "summary_large_image", "description": "Zawieszony dziennikarz Tr\u00f3jki napisa\u0142 list do dyrektora stacji, w kt\u00f3rym wskazuje, \u017ce Tomasz Kowalczewski wiedzia\u0142 o tym, \u017ce \"mechanizm g\u0142osowania na list\u0119 nie jest idealny\". List zosta\u0142 przekazany wszystkim pracownikom radia. Ujawnia te\u017c tre\u015b\u0107 SMS-a, kt\u00f3rego mia\u0142 dosta\u0107 kierownik redakcji od Kowalczewskiego.", "title": "Wyp\u0142ywaj\u0105 nowe informacje o skandalu z piosenk\u0105 Kazika w Tr\u00f3jce", "site": "OnetWiadomosci", "image": "https://ocdn.eu/pulscms-transforms/1/B6DktkpTURBXy8xYWJmOTk0NTE4YzdhNmViY2I0M2NjNjRmMjdiYjMxOS5qcGeSlQP_zQFzzQ3AzQe9kwXNBLDNAlg"}}, "canonical_link": "https://wiadomosci.onet.pl/kraj/skandal-w-trojce-wyplywaja-nowe-informacje-dziennikarz-publikuje-sms-od/k6ge49y"}