{"source_url": "https://www.takvim.com.tr", "url": "https://www.takvim.com.tr/ekonomi/2020/03/27/son-dakika-ticaret-bakani-ruhsar-pekcandan-flas-koronavirus-tedbiri-aciklamasi", "title": "Son dakika: Ticaret Bakan\u0131 Ruhsar Pekcan'dan fla\u015f koronavir\u00fcs tedbiri a\u00e7\u0131klamas\u0131", "top_image": "https://iatkv.tmgrup.com.tr/74a5ec/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f27%2fson-dakika-ticaret-bakani-ruhsar-pekcandan-flas-koronavirus-tedbiri-aciklamasi-1585297658665.jpg", "meta_img": "https://iatkv.tmgrup.com.tr/74a5ec/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f27%2fson-dakika-ticaret-bakani-ruhsar-pekcandan-flas-koronavirus-tedbiri-aciklamasi-1585297658665.jpg", "images": ["https://iatkv.tmgrup.com.tr/cfcb93/140/113/84/0/1072/797?u=https%3a%2f%2fitkv.tmgrup.com.tr%2f2020%2f03%2f26%2fson-dakika-ticaret-bakanligi-acikladi-fahis-fiyat-artisina-rekor-ceza-1585210178522.jpeg", "https://iatkv.tmgrup.com.tr/74a5ec/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f27%2fson-dakika-ticaret-bakani-ruhsar-pekcandan-flas-koronavirus-tedbiri-aciklamasi-1585297658665.jpg", "https://isbh.tmgrup.com.tr/sbh/site/v3/i/ztk-2.png", "https://itkv.tmgrup.com.tr/site/v2/i/icon-mosque.png", "https://iatkv.tmgrup.com.tr/ee4256/0/0/0/0/1200/801?u=https%3a%2f%2fitkv.tmgrup.com.tr%2f2020%2f03%2f27%2fson-dakika-ticaret-bakani-ruhsar-pekcandan-flas-koronavirus-tedbiri-aciklamasi-1585297488250.jpeg&mw=616", "https://i.tmgrup.com.tr/egazete/ilk-sayfalar/2020/01/06/219x313/06TKV01.jpg?v=7116", "https://iatkv.tmgrup.com.tr/f4840f/140/113/91/0/1084/801?u=https%3a%2f%2fitkv.tmgrup.com.tr%2f2020%2f03%2f26%2f1585202393070.jpeg", "https://i.tmgrup.com.tr/i/i.gif", "https://isbh.tmgrup.com.tr/sbh/site/v3/i/ztk-1.png", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://itkv.tmgrup.com.tr/site/v2/responsive/i/flip2.png", "https://itkv.tmgrup.com.tr/site/v2/i/loadroll.svg", "https://www.facebook.com/tr?id=1915741338735477&ev=PageView&noscript=1", "https://itkv.tmgrup.com.tr/site/v2/responsive/i/takvim-logo.png"], "movies": [], "text": "T\u0130CARET Bakan\u0131 Ruhsar Pekcan, \"Bak\u00fc-Tiflis-Kars demir yolu \u015fu anda 2 bin 500 ton kapasiteyle b\u00fct\u00fcn i\u015f d\u00fcnyas\u0131n\u0131n hizmetine a\u00e7\u0131k. Biz bunu 6 bin tona \u00e7\u0131karabilecek kapasitedeyiz\" dedi.\n\n\n\nBakan Pekcan, koronavir\u00fcs salg\u0131n\u0131 nedeniyle g\u00fcmr\u00fck kap\u0131lar\u0131nda al\u0131nan tedbirlere ili\u015fkin, bakanl\u0131k binas\u0131nda bas\u0131n toplant\u0131s\u0131 d\u00fczenledi. Bakan Pekcan, d\u00fcnyan\u0131n zor bir d\u00f6nemden ge\u00e7ti\u011fini, yak\u0131n tarihin en b\u00fcy\u00fck s\u0131navlar\u0131ndan birinin verildi\u011fini s\u00f6yledi. Koronavir\u00fcs salg\u0131n\u0131n\u0131n insan hayat\u0131n\u0131 etkilemekle birlikte, ekonomiyi de olumsuz y\u00f6nde etkiledi\u011fini kaydeden Bakan Pekcan, \"Bakanl\u0131k olarak, \u00fclkemizde bu vir\u00fcs g\u00f6r\u00fclmeden \u00f6nce di\u011fer bakanl\u0131klar\u0131m\u0131z ve kurumlar\u0131m\u0131zla koordinasyon halinde ciddi \u00f6nlemler almaya ba\u015flad\u0131k. Bu do\u011frultuda temass\u0131z ihracat, temass\u0131z d\u0131\u015f ticaret \u00e7al\u0131\u015fmalar\u0131m\u0131z\u0131 geli\u015ftirdik. Bu konuda b\u00fct\u00fcn d\u00fcnyaya \u00f6rnek olacak ciddi ba\u015far\u0131lar elde ettik. \u0130\u015f d\u00fcnyam\u0131z\u0131n, bu imkanlar\u0131 kullanarak ticaretlerine devam etmelerini istiyorum\" dedi.\n\n\n\n\n\n\n\n'O G\u00dcN 'T\u0130CARETE KAPANMAYACAK' DED\u0130M'\n\nBakan Pekcan, 1 Mart itibariyle Irak ile olan yolcu giri\u015f \u00e7\u0131k\u0131\u015flar\u0131n\u0131n kapat\u0131ld\u0131\u011f\u0131n\u0131 hat\u0131rlatarak, \u015f\u00f6yle konu\u015ftu:\n\n\n\n\"Ben o g\u00fcn 'ticaret kapanmayacak' dedim. Burada, \u015fof\u00f6r ve konteyner de\u011fi\u015ftirme ile b\u00fct\u00fcn sa\u011fl\u0131k tedbirlerini alarak bunu ba\u015far\u0131yla ger\u00e7ekle\u015ftiriyoruz. \u00d6nceden 500 TIR'd\u0131, bin 140 TIR'a kadar \u00e7\u0131kt\u0131k ve in\u015fallah bunu art\u0131rarak devam edece\u011fiz. Oralarda tampon b\u00f6lgeler kurduk. Al\u0131nan sa\u011fl\u0131k tedbirleri kapsam\u0131nda, t\u00fcm ara\u00e7lar dezenfekte ediliyor. Bu vesileyle, Irak'la olan ticaretimizin eski seviyelere gelmesi i\u00e7in \u00e7al\u0131\u015f\u0131yoruz. \u0130ran'la da bu sorunu ya\u015fad\u0131k. Fakat \u0130ran ile aram\u0131zda tampon b\u00f6lgede yok. O b\u00f6lgeyi kurmak i\u00e7in ara\u015ft\u0131rmalar yapt\u0131k. \u00c7\u00fcnk\u00fc \u0130ran'a bizim senede 130 bin TIR'\u0131m\u0131z gidiyor. Bunun 94 bin TIR'\u0131 \u0130ran i\u00e7ine, 36 bini ise oradan Orta Asya'ya gidiyor. Bu kapsamda \u00f6ncelikle G\u00fcrcistan ve Azerbaycan ile ileti\u015fimlerimizi kurduk. T\u00fcrkg\u00f6z\u00fc, \u00c7\u0131ld\u0131r, Akta\u015f ve Sarp g\u00fcmr\u00fck kap\u0131lar\u0131m\u0131z\u0131n kapasitelerini art\u0131rarak 24 saat \u00e7al\u0131\u015f\u0131r hale getirdik. G\u00fcrc\u00fc ve Azeri yetkililerle i\u015f birli\u011fi halinde \u0130ran \u00fczerinden Orta Asya'ya giden 36 bin TIR, bu g\u00fczergahtan ge\u00e7ebilir hale getirdik. G\u00fcnde 100 TIR giri\u015fi art\u0131rd\u0131k\"\n\n\n\n'BAK\u00dc-T\u0130FL\u0130S-KARS DEM\u0130R YOLU, 2 B\u0130N 500 TON KAPAS\u0130TE \u0130LE H\u0130ZMETE A\u00c7IK'\n\nBakan Pekcan, bu d\u00f6nemde demir yollar\u0131na a\u011f\u0131rl\u0131k verilmesi gerekti\u011fini belirterek, \"Bak\u00fc-Tiflis-Kars demir yolu \u015fu anda 2 bin 500 ton kapasiteyle b\u00fct\u00fcn i\u015f d\u00fcnyas\u0131n\u0131n hizmetine a\u00e7\u0131k. Biz bunu 6 bin tona \u00e7\u0131karabilecek kapasitedeyiz. B\u00f6yle bir talep olmas\u0131 halinde 6 bin tona \u00e7\u0131karaca\u011f\u0131z. Bu d\u00f6nemde zaten demir yollar\u0131na a\u011f\u0131rl\u0131k vermeliyiz. \u0130ran ile sorunumuzu da Kap\u0131k\u00f6y tren yolu ile \u00e7\u00f6zd\u00fck. Kap\u0131k\u00f6y'den bizim lokomotiflerimiz treni iterek g\u00f6t\u00fcr\u00fcyor. \u0130ran s\u0131n\u0131r\u0131na girince de \u0130ran'daki lokomotifler treni \u00e7ekiyor. Sistemi bu \u015fekilde \u00e7al\u0131\u015ft\u0131r\u0131yoruz. \u015eu anda 80 vagon yakla\u015f\u0131k 160 TIR y\u00fck\u00fc yap\u0131yor. Hizmete haz\u0131r ve bug\u00fcn itibariyle 120 vagona 240 TIR'a e\u015fit kapasiteye \u00e7\u0131karacak durumday\u0131z\" diye konu\u015ftu.\n\n\n\n'AVRUPA B\u0130Z\u0130M EN B\u00dcY\u00dcK T\u0130CARET ORTA\u011eIMIZ'\n\nBakan Pekcan, Kap\u0131kule'de \u00f6nlem ald\u0131klar\u0131n\u0131, 18 Mart itibari ile 46 \u00fclkeye daha giri\u015f \u00e7\u0131k\u0131\u015f yasa\u011f\u0131 getirildi\u011fini an\u0131msatarak, yeni \u00f6nlemleri de devreye ald\u0131klar\u0131n\u0131 kaydetti. Bakan Pekcan, \u015funlar\u0131 kaydetti:\n\n\n\n\"\u00d6ncelikle T\u00fcrk TIR'lar\u0131n\u0131 g\u00fcmr\u00fck saham\u0131za alarak burada bulunan TIR park\u0131nda ara\u00e7 ve \u015fof\u00f6r de\u011fi\u015fimini ger\u00e7ekle\u015ftiriyoruz. Yabanc\u0131 TIR'lar i\u00e7in de bu i\u015flemi sa\u011fl\u0131yoruz. Burada da bin 138 araca ula\u015ft\u0131k. \u0130n\u015fallah bu kapasiteyi de artt\u0131raca\u011f\u0131z. Kap\u0131kule'de 24 Mart'ta, 50 kilometre kuyruk oldu. \u015eu anda da bu kuyru\u011fu 15 kilometreye d\u00fc\u015f\u00fcrd\u00fck. Hafta sonu itibari ile daha fazla d\u00fc\u015fmesini \u00fcmit ediyoruz. Orta Avrupa'ya; \u0130talya'ya, Fransa'ya da bizim ticaretimiz var. Avrupa bizim en b\u00fcy\u00fck ticaret orta\u011f\u0131m\u0131z. T\u00fcrkiye'de Pendik, Tuzla, Ambarl\u0131, Yalova, \u00c7e\u015fme ve Mersin limanlar\u0131ndan, \u0130talya'da Trieste ve Bari limanlar\u0131na, Fransa'da Toulon ve Sete limanlar\u0131na, \u0130talya'ya y\u0131lda 170 bin, Fransa'ya da y\u0131lda 50 bin civar\u0131nda ara\u00e7 g\u00f6nderiyoruz. Tedbirler al\u0131nd\u0131\u011f\u0131 andan itibaren biz bu ara\u00e7lar\u0131 feribotla \u015fof\u00f6rs\u00fcz olarak g\u00f6nderiyoruz. Kar\u015f\u0131 taraf \u00e7ekicisiyle y\u00fck\u00fc al\u0131yor. Feribotla gelen m\u00fcrettebat\u0131n da ini\u015fine izin vermiyoruz. Bo\u015faltma esnas\u0131nda dezenfektan yap\u0131yoruz. Gemi bo\u015fald\u0131\u011f\u0131 zaman da tekrar dezenfekte ederek i\u015flemleri ger\u00e7ekle\u015ftiriyoruz.\"\n\n\n\n'\u00c7ERKEZK\u00d6Y-PLOYDU DEM\u0130RYOLU HATTI, G\u00dcNDE 2 SEFER YAPACAK'\n\nPekcan, \u00c7erkezk\u00f6y-Ploydu demir yolu hatt\u0131nda seferlerin g\u00fcnde ikiye \u00e7\u0131kar\u0131laca\u011f\u0131n\u0131 belirterek, \u015f\u00f6yle konu\u015ftu:\n\n\n\n\"Kap\u0131kule'den de bizim bir trenimiz var; y\u0131lda 35 bin 800 vagon ta\u015f\u0131yor. Bunu da en k\u0131sa zamanda 50 bin vagon ta\u015f\u0131yabilecek hale getirecek durumday\u0131z. A\u015fa\u011f\u0131 yukar\u0131 100 bin TIR eder. Bug\u00fcn itibar\u0131yla da \u00c7erkezk\u00f6y-Ploydu demir yolu hatt\u0131 vard\u0131, g\u00fcnde bir kere \u00e7al\u0131\u015f\u0131rd\u0131. Bug\u00fcn itibar\u0131yla 14.00'te bir sefer daha koyduk. Onu da iki kat\u0131na \u00e7\u0131kard\u0131k. Bulgaristan'a gidecek y\u00fckler de bu yolla gidecek. Gerekmesi halinde Karasu-K\u00f6stence aras\u0131na yeni bir feribot seferi koyma imkan\u0131m\u0131z var. Bu da g\u00fcnde 400 TIR kapasitesine ula\u015fabilecek durumda. Ticaret Bakanl\u0131\u011f\u0131 olarak her t\u00fcrl\u00fc g\u00fcvenlik tedbirlerini alarak ticaretin sa\u011flanmas\u0131 i\u00e7in \u00fcst\u00fcn bir kuvvet sarf ediyoruz.\".", "keywords": [], "meta_keywords": [""], "tags": ["\u0130talya", "Fransa", "D\u0131\u015f Ticaret"], "authors": [], "publish_date": "Fri Mar 27 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://itkv.tmgrup.com.tr/site/v2/i/favicon.ico", "meta_data": {"Description": "Son dakika haberi... Ticaret Bakan\u0131 Ruhsar Pekcan, Kovid-19 y\u00f6nelik al\u0131nan tedbirler kapsam\u0131nda y\u00fcr\u00fct\u00fclen Temass\u0131z D\u0131\u015f Ticaret \u00e7al\u0131\u015fmalar\u0131na ili\u015fkin bas\u0131n toplant\u0131s\u0131 d\u00fczenliyor. Pekcan, Bak\u00fc-Tiflis-Kars demir yolu 2 bin 500 ton kapasiteyle ticaretin hizmetinde. Bunu talep halinde 6 bin tona...", "news_keywords": "d\u0131\u015f ticaret,\u0130talya,Fransa", "viewport": "width=device-width, initial-scale=1", "Rating": "General", "Distribution": "Global", "verify-v1": "aOlPQ57PwQiLEFaWZeaTbD4pL0v2QIC45KbX+24275Y=", "tagCategory": "Flash Bar | Ana Sayfa | ekonomi", "tagContentType": "haber", "og": {"type": "article", "title": "Son dakika:  Ticaret Bakan\u0131 Ruhsar Pekcan'dan fla\u015f koronavir\u00fcs tedbiri a\u00e7\u0131klamas\u0131", "description": "Son dakika haberi... Ticaret Bakan\u0131 Ruhsar Pekcan, Kovid-19 y\u00f6nelik al\u0131nan tedbirler kapsam\u0131nda y\u00fcr\u00fct\u00fclen Temass\u0131z D\u0131\u015f Ticaret \u00e7al\u0131\u015fmalar\u0131na ili\u015fkin bas\u0131n toplant\u0131s\u0131 d\u00fczenliyor. Pekcan, Bak\u00fc-Tiflis-Kars demir yolu 2 bin 500 ton kapasiteyle ticaretin hizmetinde. Bunu talep halinde 6 bin tona...", "url": "https://www.takvim.com.tr/ekonomi/2020/03/27/son-dakika-ticaret-bakani-ruhsar-pekcandan-flas-koronavirus-tedbiri-aciklamasi", "image": {"identifier": "https://iatkv.tmgrup.com.tr/74a5ec/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f27%2fson-dakika-ticaret-bakani-ruhsar-pekcandan-flas-koronavirus-tedbiri-aciklamasi-1585297658665.jpg", "width": 600, "height": 314}, "site_name": "takvim.com.tr"}, "twitter": {"card": "summary_large_image", "title": "Son dakika:  Ticaret Bakan\u0131 Ruhsar Pekcan'dan fla\u015f koronavir\u00fcs tedbiri a\u00e7\u0131klamas\u0131", "description": "Haberin devam\u0131", "url": "https://www.takvim.com.tr/ekonomi/2020/03/27/son-dakika-ticaret-bakani-ruhsar-pekcandan-flas-koronavirus-tedbiri-aciklamasi", "image": "https://iatkv.tmgrup.com.tr/74a5ec/600/314/3/0/960/500?u=https%3a%2f%2fitkv.tmgrup.com.tr%2f2020%2f03%2f27%2fson-dakika-ticaret-bakani-ruhsar-pekcandan-flas-koronavirus-tedbiri-aciklamasi-1585297658665.jpg"}, "application-name": "takvim.com.tr", "fb": {"admins": 100001253668158, "page_id": 163484663666075, "pages": 163484663666075}}, "canonical_link": "https://www.takvim.com.tr/ekonomi/2020/03/27/son-dakika-ticaret-bakani-ruhsar-pekcandan-flas-koronavirus-tedbiri-aciklamasi"}