{"source_url": "https://www.haberler.com", "url": "https://www.haberler.com/bozcaada-da-oteller-kapali-kalacak-13270726-haberi/", "title": "Bozcaada'da oteller kapal\u0131 kalacak", "top_image": "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg", "meta_img": "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg", "images": ["https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Bozcaada'da oteller kapal\u0131 kalacak - Bozcaada'da oteller kapal\u0131 kalacak.\n\n- Bozcaada'da oteller kapal\u0131 kalacak.\n\nT\u00fcrkiye'nin g\u00f6zde tatil beldelerinden Bozcaada'da t\u00fcm konaklama tesislerinin 22 Haziran'a kadar kapal\u0131 kalmas\u0131 kararla\u015ft\u0131r\u0131ld\u0131.\n\n\u00c7ANAKKALE - Cumhurba\u015fkan\u0131 Recep Tayyip Erdo\u011fan'\u0131n, Cumhurba\u015fkanl\u0131\u011f\u0131 Kabine toplant\u0131s\u0131 sonras\u0131 normalle\u015fme s\u00fcreci kapsam\u0131nda al\u0131nan yeni kararlar\u0131 a\u00e7\u0131klamas\u0131n\u0131n ard\u0131ndan \u00c7anakkale'nin Bozcaada il\u00e7esinde de karantina uygulamas\u0131, konaklama tesislerinin durumu ve feribot seferlerine ili\u015fkin yeni kararlar al\u0131nd\u0131. Bozcaada \u0130l\u00e7e Umumi H\u0131fz\u0131ss\u0131hha Kurulu karar\u0131 ile 29 May\u0131s tarihinden itibaren adaya yap\u0131lan kar\u015f\u0131l\u0131kl\u0131 feribot seferleri pazartesi, \u00e7ar\u015famba ve cuma g\u00fcnleri olmak \u00fczere haftada \u00fc\u00e7e \u00e7\u0131kar\u0131ld\u0131. Seferlerin \u00f6n\u00fcm\u00fczdeki g\u00fcnlerde duruma g\u00f6re yeniden de\u011ferlendirilece\u011fi belirtildi. Bozcaada Belediyesi'nin daha \u00f6nce ald\u0131\u011f\u0131 il\u00e7edeki t\u00fcm konaklama tesislerinin 31 May\u0131s'a kadar kapal\u0131 olmas\u0131 karar\u0131 da 22 Haziran'a uzat\u0131ld\u0131. Bu tarihe kadar oteller m\u00fc\u015fteri kabul etmeyecek. Tesislerin ne zaman a\u00e7\u0131laca\u011f\u0131na ili\u015fkin karar Bozcaada Turizm \u0130\u015fletmecileri Derne\u011fi BOZT\u0130D ile birlikte yap\u0131lacak de\u011ferlendirme sonras\u0131 belirlenecek.\n\n\u0130kametgah\u0131 Bozcaada'da bulunan vatanda\u015flar\u0131n \u00c7anakkale ve Ezine'ye g\u00fcn\u00fcbirlik gidip gelmeleri halinde uygulanan 14 g\u00fcnl\u00fck karantina da kalkt\u0131.\u0130l d\u0131\u015f\u0131ndan gelenlere ise 14 g\u00fcn karantina uygulamas\u0131 22 Haziran'a kadar s\u00fcrecek.\n\nT\u00fcm T\u00fcrkiye'de oldu\u011fu gibi Bozcaada'da da kafeler, lokantalar, restoranlar 1 Haziran'dan itibaren saat 22.00'ye kadar a\u00e7\u0131k olacak.\n\nAl\u0131nan s\u0131k\u0131 \u00f6nlemler sayesinde T\u00fcrkiye'de covid-19 vakas\u0131n\u0131n g\u00f6r\u00fclmedi\u011fi ender yerle\u015fim yerlerinden Bozcaada'da normalle\u015fme s\u00fcrecine ili\u015fkin plan haz\u0131rlanm\u0131\u015f, Bozcaada Belediyesi taraf\u0131ndan kamuoyuna a\u00e7\u0131klanan taslak planda yer alan sert \u00f6nlemler ve k\u0131s\u0131tlamalar dikkat \u00e7ekmi\u015fti. Belediye bu sezon adada ikameti olmayanlar\u0131n g\u00fcn\u00fcbirlik yaya ya da ara\u00e7l\u0131 olarak ge\u00e7i\u015finin yasaklanmas\u0131n\u0131 \u00f6nermi\u015fti.\n\nKaynak: \u0130HA", "keywords": [], "meta_keywords": ["\u00c7anakkale", "Bozcaada", "T\u00fcrkiye", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Bozcaada'da oteller kapal\u0131 kalacak - Bozcaada'da oteller kapal\u0131 kalacak.", "meta_lang": "tr", "meta_favicon": "/touch-icon-iphone.png", "meta_data": {"description": "Bozcaada'da oteller kapal\u0131 kalacak - Bozcaada'da oteller kapal\u0131 kalacak.", "keywords": "\u00c7anakkale, Bozcaada, T\u00fcrkiye, G\u00fcncel, Haber", "image": "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg", "Googlebot-News": "noindex, nofollow", "medium": "news", "dateCreated": "2020-05-29T13:49:36+03:00", "dateUpdated": "2020-05-29T13:56:51+03:00", "msapplication-starturl": "https://www.haberler.com", "article": {"id": 13270726, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u00c7anakkale, Bozcaada, T\u00fcrkiye, G\u00fcncel"}, "og": {"url": "https://www.haberler.com/bozcaada-da-oteller-kapali-kalacak-13270329-haberi/", "site_name": "Haberler.com", "locale": "tr_TR", "type": "article", "title": "Bozcaada'da oteller kapal\u0131 kalacak", "description": "- Bozcaada'da oteller kapal\u0131 kalacak.", "image": {"identifier": "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg", "secure_url": "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/bozcaada-da-oteller-kapali-kalacak-13270329-haberi/", "card": "summary_large_image", "site": "Haberler", "title": "Bozcaada'da oteller kapal\u0131 kalacak", "description": "- Bozcaada'da oteller kapal\u0131 kalacak.", "image": "https://foto.haberler.com/haber/2020/05/29/bozcaada-da-oteller-kapali-kalacak-13270726_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/bozcaada-da-oteller-kapali-kalacak-13270329-haberi/"}