{"source_url": "https://www.milliyet.com.tr", "url": "https://www.milliyet.com.tr/ekonomi/maden-isletmelerine-corona-destegi-ek-maliyetler-karsilanacak-6173445", "title": "Maden i\u015fletmelerine corona deste\u011fi! Ek maliyetler kar\u015f\u0131lanacak", "top_image": "https://i2.milimaj.com/i/milliyet/75/0x0/5e7b06455542841b08de00e3.jpg", "meta_img": "https://i2.milimaj.com/i/milliyet/75/0x0/5e7b06455542841b08de00e3.jpg", "images": ["https://s.milimaj.com/images/milliyet/milliyet_logo.png", "https://i2.milimaj.com/i/milliyet/75/0x0/5e7b06455542841b08de00e3.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://i2.milimaj.com/i/milliyet/75/0x410/5e7b06455542841b08de00e3.jpg", "https://s.milimaj.com/images/common/backtohome.png", "https://s.milimaj.com/images/milliyet/milliyettv-logo-white.png"], "movies": [], "text": "Yer Alt\u0131 Maden \u0130\u015fletmelerinde Meydana Gelen Maliyet Art\u0131\u015flar\u0131n\u0131n Kar\u015f\u0131lanmas\u0131 Amac\u0131yla Destek Verilmesine \u0130li\u015fkin Cumhurba\u015fkan\u0131 Karar\u0131, Resmi Gazete'de yay\u0131mlanarak y\u00fcr\u00fcrl\u00fc\u011fe girdi.\n\nBuna g\u00f6re, 4. grup madenlerden linyit ve ta\u015fk\u00f6m\u00fcr\u00fc ruhsat sahas\u0131nda yer alt\u0131 i\u015fletme y\u00f6ntemiyle \u00fcretim veya haz\u0131rl\u0131k yap\u0131lmas\u0131 \u015fart\u0131yla, \u00f6zel hukuk ger\u00e7ek veya t\u00fczel ki\u015fi ruhsat sahipleriyle kamu kurum ve kurulu\u015flar\u0131n\u0131n yer alt\u0131ndaki maden i\u015flerinde 11 Eyl\u00fcl 2014 itibar\u0131yla s\u00f6zle\u015fme veya r\u00f6dovans s\u00f6zle\u015fmesi kapsam\u0131ndaki i\u015fletmelere destek sa\u011flanacak.\n\nASGAR\u0130 \u00dcCRET\u0130N \u0130K\u0130 KATINDAN AZ OLMAYACAK\n\nYer alt\u0131nda \u00e7al\u0131\u015fanlar i\u00e7in asgari \u00fccretin iki kat\u0131ndan az olmamak \u00fczere \u00f6denmesi ve bir i\u015f\u00e7i i\u00e7in haftal\u0131k \u00e7al\u0131\u015fma s\u00fcresinin azalmas\u0131yla y\u0131ll\u0131k izin s\u00fcrelerinin art\u0131r\u0131lmas\u0131 sonucunda olu\u015fan ek maliyetler kar\u015f\u0131lanacak.\n\nBu kapsamda yer alt\u0131nda \u00e7al\u0131\u015fan i\u015f\u00e7i ba\u015f\u0131na i\u015fverene sa\u011flanacak destek miktar\u0131, g\u00fcncel ayl\u0131k br\u00fct asgari \u00fccret dikkate al\u0131narak ve i\u015fverenin SGK kay\u0131tlar\u0131nda yararland\u0131\u011f\u0131 di\u011fer t\u00fcm te\u015fviklerin toplam\u0131 d\u00fc\u015f\u00fcr\u00fclerek hesaplanacak.\n\nAyn\u0131 ruhsat sahas\u0131nda ve ayn\u0131 i\u015f yeri sicil numaras\u0131yla birbirinden ba\u011f\u0131ms\u0131z birden fazla yer alt\u0131 k\u00f6m\u00fcr oca\u011f\u0131 i\u015fletmesi bulunmas\u0131 ve ocaklardan herhangi birinde faaliyetin durmas\u0131 halinde destek \u00f6demesi yap\u0131lmayacak. Ayr\u0131ca, i\u015f sa\u011fl\u0131\u011f\u0131 ve g\u00fcvenli\u011fi \u00f6nlemleri kapsam\u0131nda \u00fcretimin durduruldu\u011fu i\u015fletmelere destek verilmeyecek.\n\n\u0130\u015f\u00e7i \u00fccretlerinin \u00f6denmemesi durumunda da \u00f6deme yap\u0131l\u0131ncaya kadar i\u015fletmelere destek sa\u011flanmayacak. \u00d6te yandan, a\u00e7\u0131k veya yer alt\u0131 \u00fcretim y\u00f6ntemiyle faaliyette bulunan sahalarda, a\u00e7\u0131k i\u015fletmelerde \u00fcretilen k\u00f6m\u00fcr\u00fcn yer alt\u0131 \u00fcretimi beyan edilmesi veya d\u0131\u015far\u0131dan k\u00f6m\u00fcr al\u0131nd\u0131\u011f\u0131n\u0131n tespiti halinde fazladan \u00f6denen destek tutar\u0131 yasal faiziyle geri al\u0131nacak. S\u00f6z konusu destek uygulamas\u0131 12 Haziran 2019-31 Aral\u0131k 2020 d\u00f6nemini kapsayacak.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son Haberler - Yer alt\u0131 maden i\u015fletmelerinde maliyet art\u0131\u015flar\u0131n\u0131n kar\u015f\u0131lanmas\u0131 amac\u0131yla verilecek deste\u011fe ili\u015fkin usul ve esaslar belirlendi. Buna g\u00f6re; yer alt\u0131nda \u00e7al\u0131\u015fanlar i\u00e7in asgari \u00fccretin iki kat\u0131ndan az olmamak \u00fczere \u00f6denmesi ve bir i\u015f\u00e7i i\u00e7in haftal\u0131k \u00e7al\u0131\u015fma s\u00fcresinin azalmas\u0131yla y\u0131ll\u0131k izin s\u00fcrelerinin art\u0131r\u0131lmas\u0131 sonucunda olu\u015fan ek maliyetler kar\u015f\u0131lanacak.", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.53.306", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/ekonomi/maden-isletmelerine-corona-destegi-ek-maliyetler-karsilanacak-6173445", "title": "Maden i\u015fletmelerine corona deste\u011fi! Ek maliyetler kar\u015f\u0131lanacak", "type": "article", "image": "https://i2.milimaj.com/i/milliyet/75/0x0/5e7b06455542841b08de00e3.jpg", "site_name": "Milliyet", "description": "Yer alt\u0131 maden i\u015fletmelerinde maliyet art\u0131\u015flar\u0131n\u0131n kar\u015f\u0131lanmas\u0131 amac\u0131yla verilecek deste\u011fe ili\u015fkin usul ve esaslar belirlendi. Buna g\u00f6re; yer alt\u0131nda \u00e7al\u0131\u015fanlar i\u00e7in asgari \u00fccretin iki kat\u0131ndan az olmamak \u00fczere \u00f6denmesi ve bir i\u015f\u00e7i i\u00e7in haftal\u0131k \u00e7al\u0131\u015fma s\u00fcresinin azalmas\u0131yla y\u0131ll\u0131k izin s\u00fcrelerinin art\u0131r\u0131lmas\u0131 sonucunda olu\u015fan ek maliyetler kar\u015f\u0131lanacak."}, "description": "Son Haberler - Yer alt\u0131 maden i\u015fletmelerinde maliyet art\u0131\u015flar\u0131n\u0131n kar\u015f\u0131lanmas\u0131 amac\u0131yla verilecek deste\u011fe ili\u015fkin usul ve esaslar belirlendi. Buna g\u00f6re; yer alt\u0131nda \u00e7al\u0131\u015fanlar i\u00e7in asgari \u00fccretin iki kat\u0131ndan az olmamak \u00fczere \u00f6denmesi ve bir i\u015f\u00e7i i\u00e7in haftal\u0131k \u00e7al\u0131\u015fma s\u00fcresinin azalmas\u0131yla y\u0131ll\u0131k izin s\u00fcrelerinin art\u0131r\u0131lmas\u0131 sonucunda olu\u015fan ek maliyetler kar\u015f\u0131lanacak.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/ekonomi/maden-isletmelerine-corona-destegi-ek-maliyetler-karsilanacak-6173445", "title": "Maden i\u015fletmelerine corona deste\u011fi! Ek maliyetler kar\u015f\u0131lanacak", "description": "Yer alt\u0131 maden i\u015fletmelerinde maliyet art\u0131\u015flar\u0131...", "image": "https://i2.milimaj.com/i/milliyet/75/0x0/5e7b06455542841b08de00e3.jpg"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.53.306", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/ekonomi/maden-isletmelerine-corona-destegi-ek-maliyetler-karsilanacak-6173445"}