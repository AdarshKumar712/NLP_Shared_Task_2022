{"source_url": "https://kurierlubelski.pl", "url": "https://kurierlubelski.pl/hetman-kontra-stawiarski-europosel-oskarza-marszalka-o-nieudolnosc-w-walce-z-koronawirusem/ar/c1-14923196", "title": "Hetman kontra Stawiarski. Europose\u0142 oskar\u017ca marsza\u0142ka o nieudolno\u015b\u0107 w walce z koronawirusem", "top_image": "https://d-art.ppstatic.pl/kadry/k/r/1/92/d7/5e99d48fcc013_o_original.jpg", "meta_img": "https://d-art.ppstatic.pl/kadry/k/r/1/92/d7/5e99d48fcc013_o_original.jpg", "images": ["https://s-nsk.ppstatic.pl/assets/nsk/v1.68.20/images/_sites/logo/svg/stronakobiet.svg", "https://s-nsk.ppstatic.pl/assets/nsk/v1.68.20/images/_sites/logo/svg/polskapress.svg", "https://s-nsk.ppstatic.pl/assets/nsk/v1.68.20/images/_sites/logo/svg/telemagazyn.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://d-pa.ppstatic.pl/frames/pa-def/b4/6a/1_547630155_small.jpg", "https://s-nsk.ppstatic.pl/assets/nsk/v1.68.20/images/_sites/logo/svg/motofakty.svg", "https://s-nsk.ppstatic.pl/assets/nsk/v1.68.20/images/_sites/logo/svg/strefaagro.svg", "https://s-nsk.ppstatic.pl/assets/nsk/v1.68.20/images/_sites/logo/svg/strefabiznesu.svg", "https://s-nsk.ppstatic.pl/assets/nsk/v1.68.20/images/_sites/logo/svg/sportowy24.svg", "https://s-nsk.ppstatic.pl/assets/nsk/v1.68.20/images/_sites/logo/svg/gol24.svg", "https://d-art.ppstatic.pl/kadry/k/r/1/92/d7/5e99d48fcc013_o_original.jpg", "https://s-nsk.ppstatic.pl/assets/nsk/v1.68.20/images/_sites/logo/svg/gratka.svg", "https://s-nsk.ppstatic.pl/assets/nsk/v1.68.20/images/_defaults/tutorials/plachta/loading.svg"], "movies": [], "text": "Marsza\u0142ek mo\u017ce przeznaczy\u0107 2 mld z\u0142 na walk\u0119 z koronawirusem, ale tego nie robi - przekonuje Krzysztof Hetman, europose\u0142 PSL. - Ta informacja jest nieprawdziwa - odpowiada marsza\u0142ek Jaros\u0142aw Stawiarski z PiS.\n\nKomisja Europejska odda\u0142a do dyspozycji Polski 30 mld z\u0142 z program\u00f3w, kt\u00f3rych nie zd\u0105\u017cyli\u015bmy zrealizowa\u0107. Te pieni\u0105dze mo\u017cna by przeznaczy\u0107 na walk\u0119 z koronawirusem. Krzysztof Hetman przekonuje, \u017ce w ramach Regionalnego Programu Operacyjnego Urz\u0105d Marsza\u0142kowski ma do rozdysponowania 2 mld z\u0142. \u015arodki mog\u0142yby zosta\u0107 przeznaczone na wsparcie szpitali, przedsi\u0119biorstw i innych. Zdaniem Hetmana, z tymi pieni\u0119dzmi \u201eurz\u0105d marsza\u0142kowski nie zrobi\u0142 praktycznie nic\u201d. Jedynie 57 mln z\u0142 przeznaczy\u0142 na szpitale w ramach projektu realizowanego od 2017 r., a wi\u0119c od czas\u00f3w PO-PSL. - To jest projekt bardzo potrzebny, ale czy jest to powa\u017cna odpowied\u017a na walk\u0119 z koronawirusem - zastrzega Hetman. Zdaniem polityka PSL, na wsparcie szpitali wojew\u00f3dzkich, powiatowych i uniwersyteckich powinna zosta\u0107 przeznaczona wi\u0119ksza kwota. - Informacja o tym, \u017ce ponad 2 miliardy z\u0142 w ramach Regionalnego Programu Operacyjnego \u201enie ma przeznaczenia i nie zosta\u0142y zakontraktowane\u201d jest nieprawdziwa\n\n- odpowiada marsza\u0142ek Jaros\u0142aw Stawiarski.\n\nCzytaj tak\u017ce Europose\u0142 kontra marsza\u0142ek. Sp\u00f3r o miliardy z UE\n\nUrz\u0105d Marsza\u0142kowski rozpisa\u0142 konkursy na przyznanie tych \u015brodk\u00f3w i wi\u0119kszo\u015b\u0107 ma zosta\u0107 rozstrzygni\u0119ta na prze\u0142omie kwietnia i maja lub pod koniec drugiego kwarta\u0142u. Za 2 mld z\u0142 maj\u0105 zosta\u0107 sfinansowane projekty dotycz\u0105ce m.in. instalacji kolektor\u00f3w s\u0142onecznych i fotowoltaiki na domach, urz\u0119dach i firmach, budowy zintegrowanego dworca metropolitarnego w Lublinie oraz wsparcia ma\u0142ych i \u015brednich firm. Z wylicze\u0144 Krzysztofa Hetmana wynika jednak, \u017ce warto\u015b\u0107 projekt\u00f3w wskazanych przez marsza\u0142ka to 882 mln z\u0142. - Pan Marsza\u0142ek w spos\u00f3b oczywisty mija si\u0119 z prawd\u0105 i jest to wr\u0119cz niewyobra\u017calne, \u017ce nie wie jakie \u015brodki z UE ma jeszcze do dyspozycji - m\u00f3wi europose\u0142.\n\nHetman zarzuca PiS nieodpowiedzialno\u015b\u0107 i nieudolno\u015bci w rz\u0105dzeniu regionem. Stawiarski odpowiada, \u017ce po zmianie zarz\u0105du wojew\u00f3dztwa z PO-PSL na PiS, szpitale nadzorowane przez marsza\u0142ka otrzyma\u0142y 40 mln z\u0142 na zasypanie dziury bud\u017cetowej. Z tej kwoty a\u017c 30 mln z\u0142 przekazano w marcu. Stawiarski zapowiada kolejne formy wsparcia dla plac\u00f3wek.\n\nWsparcie dla przedsi\u0119biorstw\n\n- Co zrobi\u0142 Urz\u0105d Marsza\u0142kowski dla firm dotkni\u0119tych skutkami pandemii koronawirusa? Nic, absolutnie nic. Powinni\u015bcie w Urz\u0119dzie Marsza\u0142kowskim ju\u017c dawno uruchomi\u0107 instrument, na przyk\u0142ad po\u017cyczek nieoprocentowanych, czy w przysz\u0142o\u015bci cz\u0119\u015bciowo umarzanych, dotacji bezzwrotnych dla firm najbardziej dotkni\u0119tych koronawirusem (\u2026). Urz\u0105d Marsza\u0142kowski ma miliardy, ale nie robi nic \u2013 przekonuje Hetman. - Zarz\u0105d wojew\u00f3dztwa w porozumieniu z BGK dokona\u0142 zmiany produkt\u00f3w po\u017cyczkowych ze \u015brodk\u00f3w RPO WL dzi\u0119ki czemu ju\u017c mo\u017cna finansowa\u0107 dzia\u0142alno\u015b\u0107 firm na preferencyjnych warunkach. Wprowadzono m.in. karencje, wakacje kredytowe dla po\u017cyczkobiorc\u00f3w - odpowiada Stawiarski Urz\u0105d Marsza\u0142kowski szacuje, \u017ce pomoc przedsi\u0119biorcom ze \u015brodk\u00f3w programu przekroczy 100 mln z\u0142 (64 mln na dotacje bezpo\u015brednie, 32 mln to po\u017cyczki na preferencyjnych warunkach i 10 mln na produkcj\u0119 materia\u0142\u00f3w ochrony osobistej i sprz\u0119tu ochrony zdrowia). Kolejne 89 mln z\u0142 z Europejskiego Funduszu Spo\u0142ecznego zostanie skierowanych na pokrycie cz\u0119\u015bci koszt\u00f3w wynagrodze\u0144 w zwi\u0105zku ze spadkiem obrot\u00f3w.\n\nDzia\u0142ania podejmuje r\u00f3wnie\u017c Wojew\u00f3dzki Urz\u0105d Pracy w Lublinie. W ramach rz\u0105dowej Tarczy Antykryzysowej pozyska\u0142 na wsparcie przedsi\u0119biorc\u00f3w w regionie 156 mln z\u0142. Pieni\u0105dze te pozwol\u0105 na sfinansowanie ponad 30 tys. po\u017cyczek. Natomiast w ramach Programu Operacyjnego Wiedza Edukacja Rozw\u00f3j (POWER) WUP wygospodarowa\u0142 dla lubelskiego biznesu oko\u0142o 70 mln z\u0142.\n\nNajnowsze informacje dot. koronawirusa", "keywords": [], "meta_keywords": [""], "tags": ["walka z epidemi\u0105", "pomoc dla szpitali", "urz\u0105d marsza\u0142kowski", "krzysztof hetman psl", "koronawirus", "jaros\u0142aw stawiarski ..."], "authors": ["Piotr Nowak", "Psl Dno Dna"], "publish_date": "Fri Apr 17 17:06:00 2020", "summary": "", "article_html": "", "meta_description": "Marsza\u0142ek mo\u017ce przeznaczy\u0107 2 mld z\u0142 na walk\u0119 z koronawirusem, ale tego nie robi - przekonuje Krzysztof Hetman, europose\u0142 PSL. - Ta informacja jest nieprawdziwa - odpowiada marsza\u0142ek Jaros\u0142aw Stawiarski z PiS.", "meta_lang": "pl", "meta_favicon": "https://s-nsk.ppstatic.pl/assets/nsk/v1.68.20/images/_sites/favicon/png/180/kurierlubelski.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Kurier Lubelski", "fb": {"pages": 320989808200}, "description": "Marsza\u0142ek mo\u017ce przeznaczy\u0107 2 mld z\u0142 na walk\u0119 z koronawirusem, ale tego nie robi - przekonuje Krzysztof Hetman, europose\u0142 PSL. - Ta informacja jest nieprawdziwa - odpowiada marsza\u0142ek Jaros\u0142aw Stawiarski z PiS.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/92/d7/5e99d48fcc013_o_small.jpg", "og": {"title": "Hetman kontra Stawiarski. Europose\u0142 oskar\u017ca marsza\u0142ka o nieudolno\u015b\u0107 w walce z koronawirusem", "description": "&nbsp;", "type": "article", "locale": "pl_PL", "site_name": "Kurier Lubelski", "image": {"identifier": "https://d-art.ppstatic.pl/kadry/k/r/1/92/d7/5e99d48fcc013_o_original.jpg", "height": 1200, "width": 1200, "type": "image/jpeg"}, "url": "https://kurierlubelski.pl/hetman-kontra-stawiarski-europosel-oskarza-marszalka-o-nieudolnosc-w-walce-z-koronawirusem/ar/c1-14923196"}, "twitter": {"description": "&nbsp;", "card": "summary_large_image", "title": "Hetman kontra Stawiarski. Europose\u0142 oskar\u017ca marsza\u0142ka o nieudolno\u015b\u0107 w walce z koronawirusem", "image": "https://d-art.ppstatic.pl/kadry/k/r/1/92/d7/5e99d48fcc013_o_full.jpg"}, "article": {"published_time": "2020-04-17T17:06:00.000000+02:00", "modified_time": "2020-04-17T18:10:40.000000+02:00", "publisher": "https://www.facebook.com/Kurierlubelskipl/", "author": "Piotr Nowak", "tag": "urz\u0105d marsza\u0142kowski"}, "msapplication-TileColor": "#265aff", "theme-color": "#265aff"}, "canonical_link": "https://kurierlubelski.pl/hetman-kontra-stawiarski-europosel-oskarza-marszalka-o-nieudolnosc-w-walce-z-koronawirusem/ar/c1-14923196"}