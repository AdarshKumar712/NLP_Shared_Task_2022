{"source_url": "https://web.archive.org", "url": "https://web.archive.org/web/20200102170736id_/https://podatki.gazetaprawna.pl/artykuly/1446588,biala-lista-vat-mikrorachunek-ulga-na-zle-dlugi-od-1-stycznia-2020.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Mikrorachunek, bia\u0142a lista z sankcjami, ulga na z\u0142e d\u0142ugi. Nowo\u015bci w podatkach od 1 stycznia", "top_image": "https://g.gazetaprawna.pl/p/_wspolne/pliki/4315000/4315858-kalkulator-podatki-ksiegowosc-657-323.jpg", "meta_img": "https://g.gazetaprawna.pl/p/_wspolne/pliki/4315000/4315858-kalkulator-podatki-ksiegowosc-657-323.jpg", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g.gazetaprawna.pl/p/_wspolne/pliki/4315000/4315858-kalkulator-podatki-ksiegowosc-657-323.jpg", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "\"Kluczowe podatki, tj. PIT, CIT i VAT od 1 stycznia 2020 r. nale\u017cy wp\u0142aca\u0107 do urz\u0119du skarbowego wy\u0142\u0105cznie na indywidualny rachunek podatkowy, tzw. mikrorachunek podatkowy. Numer mikrorachunku mo\u017cna sprawdzi\u0107 w dowolnym momencie w ci\u0105gu roku, korzystaj\u0105c z generatora dost\u0119pnego na stronie podatki.gov.pl lub w ka\u017cdym urz\u0119dzie skarbowym. Korzystanie z mikrorachunku nie wi\u0105\u017ce si\u0119 z \u017cadnymi op\u0142atami. Wystarczy sprawdzi\u0107 jego numer w generatorze i wykorzysta\u0107 podczas przelewu\" - przypomina resort finans\u00f3w w komunikacie na temat zmian podatkowych obowi\u0105zuj\u0105cych od 1 stycznia br.\n\nJak wyja\u015bniono, dzi\u0119ki temu podatnicy nie b\u0119d\u0105 ju\u017c szuka\u0107 obowi\u0105zuj\u0105cych numer\u00f3w rachunk\u00f3w urz\u0119d\u00f3w skarbowych i ogranicz\u0105 liczb\u0119 omy\u0142kowych przelew\u00f3w na niew\u0142a\u015bciwe konto. Zmiana oznacza te\u017c sprawniejsz\u0105 obs\u0142ug\u0119 p\u0142atno\u015bci PIT, CIT i VAT, co pozwala m.in. na szybsze uzyskanie potrzebnych za\u015bwiadcze\u0144, np. o niezaleganiu w podatkach.\n\nNa mikrorachunek mo\u017cna wp\u0142aca\u0107 r\u00f3wnie\u017c odsetki za zw\u0142ok\u0119 powsta\u0142e od zaleg\u0142o\u015bci podatkowych z tytu\u0142u PIT, CIT i VAT i koszty upomnienia. Podatki inne ni\u017c PIT, CIT i VAT wp\u0142aca si\u0119 na dotychczasowych zasadach, czyli na rachunki podatkowe urz\u0119d\u00f3w skarbowych.\n\nMinisterstwo przypomina, \u017ce od 1 stycznia 2020 r. podatnicy PIT i CIT b\u0119d\u0105 mogli korzysta\u0107 z tzw. ulgi na z\u0142e d\u0142ugi (wcze\u015bniej tak\u0105 mo\u017cliwo\u015b\u0107 mieli ju\u017c podatnicy VAT). Pozwala ona wierzycielowi na pomniejszanie podstawy opodatkowania o warto\u015b\u0107 wierzytelno\u015bci (zaliczan\u0105 do przychod\u00f3w nale\u017cnych), je\u017celi nie zostanie ona uregulowana lub zbyta w ci\u0105gu 90 dni od dnia up\u0142ywu terminu jej p\u0142atno\u015bci, kt\u00f3ry jest okre\u015blony w umowie lub na fakturze (rachunku). Ta zmiana ma pom\u00f3c w likwidacji zator\u00f3w p\u0142atniczych firm i tym samym u\u0142atwi\u0107 im prowadzenie dzia\u0142alno\u015bci gospodarczej.\n\n\"Korzystn\u0105 zmian\u0105 dla podatnik\u00f3w PIT b\u0119dzie te\u017c przyj\u0119cie rozwi\u0105zania, zgodnie z kt\u00f3rym ca\u0142o\u015b\u0107 dochodu z tytu\u0142u prowadzenia przedsi\u0119biorstwa, w sk\u0142ad kt\u00f3rego wchodzi udzia\u0142 zmar\u0142ego ma\u0142\u017conka przedsi\u0119biorcy zarz\u0105dzany przez tymczasowego przedstawiciela, b\u0119dzie opodatkowany wy\u0142\u0105cznie przez \u017cyj\u0105cego wsp\u00f3\u0142ma\u0142\u017conka \u2013 z pomini\u0119ciem praw do udzia\u0142u w zysku nabywc\u00f3w udzia\u0142u zmar\u0142ego ma\u0142\u017conka\" - zaznacza MF.\n\nW takim przypadku b\u0119dzie si\u0119 przyjmowa\u0107, \u017ce \u017cyj\u0105cy wsp\u00f3\u0142ma\u0142\u017conek jest w\u0142a\u015bcicielem ca\u0142ego przedsi\u0119biorstwa, w tym r\u00f3wnie\u017c udzia\u0142u zmar\u0142ego ma\u0142\u017conka i innych nabytych w tym okresie sk\u0142adnik\u00f3w maj\u0105tku przedsi\u0119biorstwa.\n\nPonadto, od nowego roku podatnicy b\u0119d\u0105 mie\u0107 obowi\u0105zek zap\u0142aty za faktury o warto\u015bci powy\u017cej 15 tys. z\u0142 na rachunki rozliczeniowe i rachunki w SKOK, zamieszczone w specjalnym Wykazie podatnik\u00f3w VAT (tzw. bia\u0142ej li\u015bcie) \u2013 je\u017celi wystawca faktury jest podatnikiem VAT czynnym. Oznacza to, \u017ce obowi\u0105zek ten nie b\u0119dzie dotyczy\u0107 p\u0142atno\u015bci, kt\u00f3re wynikaj\u0105 z faktur wystawianych przez podatnik\u00f3w zwolnionych z VAT ze wzgl\u0119du na limit sprzeda\u017cy (tj. 40 tys. euro) lub wykonuj\u0105cych wy\u0142\u0105cznie czynno\u015bci zwolnione z VAT.\n\nFirma, kt\u00f3ra zap\u0142aci faktur\u0119 na rachunek spoza wykazu, nie b\u0119dzie mog\u0142a zaliczy\u0107 wydatku do koszt\u00f3w uzyskania przychod\u00f3w w PIT i CIT i poniesie odpowiedzialno\u015b\u0107 solidarn\u0105 w VAT - chodzi o kwot\u0119 podatku VAT, zwi\u0105zanego z konkretn\u0105 dostaw\u0105 towar\u00f3w lub \u015bwiadczeniem us\u0142ug. Podatnik mo\u017ce unikn\u0105\u0107 tych konsekwencji, je\u017celi poinformuje urz\u0105d skarbowy w ci\u0105gu trzech dni o numerze rachunku spoza wykazu, na kt\u00f3ry zleci\u0142 przelew.\n\nResort przypomina, \u017ce od 1 stycznia 2020 r. nie b\u0119dzie mo\u017cna te\u017c zaliczy\u0107 do koszt\u00f3w w PIT i CIT wydatk\u00f3w przy transakcjach powy\u017cej 15 tys. z\u0142, kiedy p\u0142atno\u015b\u0107 odb\u0119dzie si\u0119 z pomini\u0119ciem mechanizmu podzielonej p\u0142atno\u015bci (MPP). Chodzi o sytuacje, gdy faktura jest prawid\u0142owo oznaczona, czyli napisano na niej \u201emechanizm podzielonej p\u0142atno\u015bci\u201d.\n\n\"Od nowego roku wystawienie dla nabywcy (podatnika VAT) faktury VAT z tytu\u0142u sprzeda\u017cy zarejestrowanej przy zastosowaniu kasy rejestruj\u0105cej b\u0119dzie mo\u017cliwe tylko w przypadku, gdy paragon zawiera numer identyfikacyjny, za pomoc\u0105 kt\u00f3rego nabywca jest zidentyfikowany na potrzeby podatku lub podatku od warto\u015bci dodanej\" - czytamy w komunikacie MF.\n\nJak wyja\u015bniono, obowi\u0105zek posiadania kas rejestruj\u0105cych online b\u0119dzie dotyczy\u0142 pierwszych grup podatnik\u00f3w, kt\u00f3rzy: \u015bwiadcz\u0105 us\u0142ugi naprawy pojazd\u00f3w silnikowych i motorower\u00f3w, w tym naprawy opon, ich zak\u0142adania, bie\u017cnikowania i regenerowania, oraz w zakresie wymiany opon lub k\u00f3\u0142 dla pojazd\u00f3w silnikowych i motorower\u00f3w; sprzedaj\u0105 benzyn\u0119 silnikow\u0105, olej nap\u0119dowy, gaz przeznaczony do nap\u0119du silnik\u00f3w spalinowych.\n\nW\u015br\u00f3d pozosta\u0142ych zmian, kt\u00f3re zaczynaj\u0105 obowi\u0105zywa\u0107 1 stycznia 2020 r. ministerstwo wymienia obowi\u0105zek sporz\u0105dzania sprawozda\u0144 w formie ustrukturyzowanej przez organizacje niewpisane do rejestru przedsi\u0119biorc\u00f3w KRS, kt\u00f3re s\u0105 podatnikami CIT, np. fundacje, stowarzyszenia, zwi\u0105zki zawodowe. Zwr\u00f3cono te\u017c uwag\u0119 na nowe zasady sk\u0142adania wniosk\u00f3w o wszcz\u0119cie procedury wzajemnego porozumiewania si\u0119 (MAP) i prowadzenia tych procedur, rozszerzenie zakresu przedmiotowego danych pozyskiwanych z rejestru PESEL dla Centralnego Rejestru Podmiot\u00f3w Krajowej Ewidencji Podatnik\u00f3w, co pozwoli m.in. na ulepszenie us\u0142ugi Tw\u00f3j e-PIT.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "Zap\u0142ata podatk\u00f3w na indywidualny rachunek podatkowy, tzw. ulga na z\u0142e d\u0142ugi w PIT i CIT, obowi\u0105zek zap\u0142aty faktury o warto\u015bci powy\u017cej 15 tys. z\u0142 na rachunek z tzw. bia\u0142ej listy \u2013 Ministerstwo Finans\u00f3w zwraca uwag\u0119 na niekt\u00f3re zmiany wchodz\u0105ce w \u017cycie od 1 stycznia 2020 r.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "podatek, zmiany w podatkach 2020, koszty uzyskania przychodu, firmy, VAT, bia\u0142a lista", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://podatki.gazetaprawna.pl/artykuly/1446588,biala-lista-vat-mikrorachunek-ulga-na-zle-dlugi-od-1-stycznia-2020.html", "type": "article", "title": "Mikrorachunek, bia\u0142a lista z sankcjami, ulga na z\u0142e d\u0142ugi. Nowo\u015bci w podatkach od 1 stycznia", "description": "Zap\u0142ata podatk\u00f3w na indywidualny rachunek podatkowy, tzw. ulga na z\u0142e d\u0142ugi w PIT i CIT, obowi\u0105zek zap\u0142aty faktury o warto\u015bci powy\u017cej 15 tys. z\u0142 na rachunek z tzw. bia\u0142ej listy \u2013 Ministerstwo Finans\u00f3w zwraca uwag\u0119 na niekt\u00f3re zmiany wchodz\u0105ce w \u017cycie od 1 stycznia 2020 r.", "image": "https://g.gazetaprawna.pl/p/_wspolne/pliki/4315000/4315858-kalkulator-podatki-ksiegowosc-657-323.jpg", "site_name": "podatki.gazetaprawna.pl"}, "twitter": {"title": "Mikrorachunek, bia\u0142a lista z sankcjami, ulga na z\u0142e d\u0142ugi. Nowo\u015bci w podatkach od 1 stycznia", "description": "Zap\u0142ata podatk\u00f3w na indywidualny rachunek podatkowy, tzw. ulga na z\u0142e d\u0142ugi w PIT i CIT, obowi\u0105zek zap\u0142aty faktury o warto\u015bci powy\u017cej 15 tys. z\u0142 na rachunek z tzw. bia\u0142ej listy \u2013 Ministerstwo Finans\u00f3w zwraca uwag\u0119 na niekt\u00f3re zmiany wchodz\u0105ce w \u017cycie od 1 stycznia 2020 r.", "card": "summary_large_image", "image": "https://g.gazetaprawna.pl/p/_wspolne/pliki/4315000/4315858-kalkulator-podatki-ksiegowosc-657-323.jpg", "site": "@gazetaprawnapl"}, "news_keywords": "podatek, zmiany w podatkach 2020, koszty uzyskania przychodu, firmy, VAT, bia\u0142a lista"}, "canonical_link": "https://podatki.gazetaprawna.pl/artykuly/1446588,biala-lista-vat-mikrorachunek-ulga-na-zle-dlugi-od-1-stycznia-2020.html"}