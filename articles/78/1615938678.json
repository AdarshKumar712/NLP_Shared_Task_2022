{"source_url": "https://gp24.pl", "url": "https://gp24.pl/skatowana-pieciolatka-matka-i-jej-konkubent-aresztowani/ar/c1-14988862", "title": "Skatowana pi\u0119ciolatka. Matka i jej konkubent aresztowani", "top_image": "https://d-art.ppstatic.pl/kadry/k/r/1/87/12/5eccfb9c73262_o_original.jpg", "meta_img": "https://d-art.ppstatic.pl/kadry/k/r/1/87/12/5eccfb9c73262_o_original.jpg", "images": ["https://s-nsk.ppstatic.pl/assets/nsk/v1.74.2/images/_sites/logo/svg/gratka.svg", "https://s-nsk.ppstatic.pl/assets/nsk/v1.74.2/images/_sites/logo/svg/gol24.svg", "https://s-nsk.ppstatic.pl/assets/nsk/v1.74.2/images/_defaults/tutorials/plachta/loading.svg", "https://s-nsk.ppstatic.pl/assets/nsk/v1.74.2/images/_sites/logo/svg/strefabiznesu.svg", "https://d-art.ppstatic.pl/kadry/k/r/1/87/12/5eccfb9c73262_o_original.jpg", "https://s-nsk.ppstatic.pl/assets/nsk/v1.74.2/images/_sites/logo/svg/stronakobiet.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://d-pa.ppstatic.pl/frames/pa-def/b4/6a/1_509968257_small.jpg", "https://s-nsk.ppstatic.pl/assets/nsk/v1.74.2/images/_sites/logo/svg/polskapress.svg", "https://s-nsk.ppstatic.pl/assets/nsk/v1.74.2/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.74.2/images/_sites/logo/svg/strefaagro.svg", "https://s-nsk.ppstatic.pl/assets/nsk/v1.74.2/images/_sites/logo/svg/sportowy24.svg", "https://d-pa.ppstatic.pl/frames/pa-def/b4/6a/1_561253821_small.jpg", "https://s-nsk.ppstatic.pl/assets/nsk/v1.74.2/images/_sites/logo/svg/motofakty.svg"], "movies": [], "text": "W niedziel\u0119 S\u0105d Rejonowy w L\u0119borku aresztowa\u0142 na trzy miesi\u0105ce par\u0119 konkubent\u00f3w, po tym, gdy do szpitala trafi\u0142a pi\u0119ciolatka z zagra\u017caj\u0105cymi \u017cyciu obra\u017ceniami twarzy i g\u0142owy.\n\nDo tragedii w Siemirowicach w gminie Cewice dosz\u0142o w pi\u0105tek 22 maja. Policj\u0119 powiadomi\u0142 lekarz SOR-u, gdy karetka przywioz\u0142a pi\u0119cioletni\u0105 dziewczynk\u0119 z rozleg\u0142ymi obra\u017ceniami ca\u0142ego cia\u0142a do szpitala w L\u0119borku. Zdaniem medyka dziecko zosta\u0142o pobite. Ze wzgl\u0119du na ci\u0119\u017ckie obra\u017cenia twarzy i czaszki ma\u0142\u0105 ofiar\u0119 przetransportowano do szpitala specjalistycznego. Wst\u0119pne ustalenia wykaza\u0142y, \u017ce ofiar\u0105 zn\u0119cania by\u0142a te\u017c siostra bli\u017aniaczka ci\u0119\u017cko pobitej dziewczynki. Matka dziewczynki 24-letnia Klaudia K. i jej konkubent 27-letni Daniel P., kt\u00f3ry nie jest ojcem biologicznym dziecka, zostali zatrzymani przez policj\u0119. W sobot\u0119 l\u0119borska prokuratura rejonowa zarzuci\u0142a Danielowi P. usi\u0142owanie zab\u00f3jstwa poprzez spowodowanie u pokrzywdzonej ci\u0119\u017ckich obra\u017ce\u0144 cia\u0142a, kt\u00f3rych skutkiem jest choroba realnie zagra\u017caj\u0105ca \u017cyciu, a tak\u017ce zn\u0119canie si\u0119 nad pobitym dzieckiem oraz zn\u0119canie si\u0119 nad drug\u0105 dziewczynk\u0105.\n\nCzytaj tak\u017ce Podpalacz z L\u0119borka skazany na do\u017cywocie\n\n- Bieg\u0142y we wst\u0119pnej opinii stwierdzi\u0142, \u017ce obra\u017cenia zagra\u017ca\u0142y \u017cyciu dziewczynki, wi\u0119c nale\u017cy uzna\u0107, \u017ce podejrzany dzia\u0142a\u0142 z zamiarem ewentualnym pozbawienia \u017cycia dziecka \u2013 m\u00f3wi Patryk Wegner, l\u0119borski prokurator rejonowy. Klaudia K. jest tak\u017ce podejrzana o zn\u0119canie, kt\u00f3re polega\u0142o na tym, \u017ce nie powstrzyma\u0142a konkubenta od stosowania fizycznej przemocy wobec dzieci i skatowania jednej z dziewczynek. Zarzucono jej tak\u017ce nara\u017cenie c\u00f3rek na niebezpiecze\u0144stwo utraty zdrowia i \u017cycia, podczas gdy ci\u0105\u017cy\u0142 na niej obowi\u0105zek opieki nad dziewczynkami.\n\nDaniel P. oraz Klaudia K. maj\u0105 jedno wsp\u00f3lne dziecko - ch\u0142opczyka w wieku 9 miesi\u0119cy. Klaudia K. jest matk\u0105 jeszcze tr\u00f3jki innych dzieci pochodz\u0105cych z poprzedniego zwi\u0105zku - dw\u00f3ch 5-letnich bli\u017aniaczek oraz i 6-letniego ch\u0142opca. Wed\u0142ug ustale\u0144 \u015bledztwa jedna z bli\u017aniaczek by\u0142a bita od czasu, gdy urodzi\u0142 si\u0119 jej m\u0142odszy braciszek. Bieg\u0142y lekarz wst\u0119pnie stwierdzi\u0142, \u017ce dziewczynka na nogach, r\u0119kach, plecach i g\u0142owie ma tak\u017ce \u015blady wcze\u015bniejszych uraz\u00f3w. Dopiero po dok\u0142adnych badaniach w pisemnej opinii okre\u015bli, kiedy one powsta\u0142y. Na obecnym etapie sprawy nic nie wskazuje na to, by ch\u0142opcy byli tak\u017ce ofiarami przemocy.\n\nDanielowi P. grozi kara do\u017cywocia. Klaudii K. - do o\u015bmiu lat wi\u0119zienia. Prokuratura skierowa\u0142a do s\u0105du wniosek o tymczasowe aresztowanie podejrzanych.\n\nCzytaj tak\u017ce Ojciec podejrzany o pedofili\u0119 na wolno\u015bci\n\n- S\u0105d zastosowa\u0142 tymczasowe aresztowanie na okres trzech miesi\u0119cy zar\u00f3wno wobec Daniela P., jak i Klaudii K. - m\u00f3wi s\u0119dzia Katarzyna Weso\u0142owska, prezes S\u0105du Rejonowego w L\u0119borku. - Podejrzani nie przyznali si\u0119 do zarzucanych im czyn\u00f3w. W czasie posiedzenia aresztowego z\u0142o\u017cyli kr\u00f3tkie wyja\u015bnienia. Natomiast s\u0105d rodzinny wszcz\u0105\u0142 spraw\u0119 z urz\u0119du. Wed\u0142ug mojej wiedzy stan pi\u0119ciolatki jest stabilny. Pozosta\u0142e dzieci s\u0105 po opiek\u0105 rodziny.\n\nZobacz tak\u017ce: Do\u017cywocie za podpalenie, dwa zab\u00f3jstwa i usi\u0142owanie, nara\u017cenie ludzi na \u015bmier\u0107.", "keywords": [], "meta_keywords": [""], "tags": ["prokuratura l\u0119bork", "skatowana pi\u0119ciolatk...", "s\u0105d rejonowy l\u0119bork"], "authors": ["Bogumi\u0142a Rzeczkowska"], "publish_date": "Mon May 25 11:47:00 2020", "summary": "", "article_html": "", "meta_description": "W niedziel\u0119 S\u0105d Rejonowy w L\u0119borku aresztowa\u0142 na trzy miesi\u0105ce par\u0119 konkubent\u00f3w, po tym, gdy do szpitala trafi\u0142a pi\u0119ciolatka z zagra\u017caj\u0105cymi \u017cyciu obra\u017ceniami twarzy i g\u0142owy.", "meta_lang": "pl", "meta_favicon": "https://s-nsk.ppstatic.pl/assets/nsk/v1.74.2/images/_sites/favicon/png/180/gp24.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "G\u0142os Pomorza", "fb": {"pages": 138186883829}, "description": "W niedziel\u0119 S\u0105d Rejonowy w L\u0119borku aresztowa\u0142 na trzy miesi\u0105ce par\u0119 konkubent\u00f3w, po tym, gdy do szpitala trafi\u0142a pi\u0119ciolatka z zagra\u017caj\u0105cymi \u017cyciu obra\u017ceniami twarzy i g\u0142owy.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/87/12/5eccfb9c73262_o_small.jpg", "og": {"title": "Skatowana pi\u0119ciolatka. Matka i jej konkubent aresztowani", "description": "&nbsp;", "type": "article", "locale": "pl_PL", "site_name": "G\u0142os Pomorza", "image": {"identifier": "https://d-art.ppstatic.pl/kadry/k/r/1/87/12/5eccfb9c73262_o_original.jpg", "height": 600, "width": 800, "type": "image/jpeg"}, "url": "https://gp24.pl/skatowana-pieciolatka-matka-i-jej-konkubent-aresztowani/ar/c1-14988862"}, "twitter": {"description": "&nbsp;", "card": "summary_large_image", "title": "Skatowana pi\u0119ciolatka. Matka i jej konkubent aresztowani", "image": "https://d-art.ppstatic.pl/kadry/k/r/1/87/12/5eccfb9c73262_o_full.jpg"}, "article": {"published_time": "2020-05-25T11:47:00.000000+02:00", "modified_time": "2020-05-26T13:23:15.000000+02:00", "publisher": "https://www.facebook.com/gp24pl/", "author": "Bogumi\u0142a Rzeczkowska", "tag": "s\u0105d rejonowy l\u0119bork"}, "msapplication-TileColor": "#265aff", "theme-color": "#265aff"}, "canonical_link": "https://gp24.pl/skatowana-pieciolatka-matka-i-jej-konkubent-aresztowani/ar/c1-14988862"}