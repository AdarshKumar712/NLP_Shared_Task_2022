{"source_url": "https://www.takvim.com.tr", "url": "https://www.takvim.com.tr/video/haber-videolari/son-dakika-milli-savunma-bakani-hulusi-akardan-flas-bahar-kalkani-aciklamasi", "title": "Son dakika: Milli Savunma Bakan\u0131 Hulusi Akar'dan fla\u015f Bahar Kalkan\u0131 a\u00e7\u0131klamas\u0131", "top_image": "https://iatkv.tmgrup.com.tr/6e2e40/616/350/0/0/616/349?u=https%3a%2f%2fitkv.tmgrup.com.tr%2f2020%2f03%2f02%2fson-dakika-milli-savunma-bakani-hulusi-akardan-flas-bahar-kalkani-aciklamasi-1583141350044.jpeg", "meta_img": "https://iatkv.tmgrup.com.tr/6e2e40/616/350/0/0/616/349?u=https%3a%2f%2fitkv.tmgrup.com.tr%2f2020%2f03%2f02%2fson-dakika-milli-savunma-bakani-hulusi-akardan-flas-bahar-kalkani-aciklamasi-1583141350044.jpeg", "images": ["https://itkv.tmgrup.com.tr/site/v2/i/icon-mosque.png", "https://itkv.tmgrup.com.tr/site/v2/i/flip2.png", "https://i.tmgrup.com.tr/i/i.gif", "https://itkv.tmgrup.com.tr/site/v2/i/takvim-webtv-logo.png?v=1", "https://www.facebook.com/tr?id=1915741338735477&ev=PageView&noscript=1", "https://iatkv.tmgrup.com.tr/6e2e40/616/350/0/0/616/349?u=https%3a%2f%2fitkv.tmgrup.com.tr%2f2020%2f03%2f02%2fson-dakika-milli-savunma-bakani-hulusi-akardan-flas-bahar-kalkani-aciklamasi-1583141350044.jpeg"], "movies": [], "text": "Son dakika: Milli Savunma Bakan\u0131 Hulusi Akar'dan fla\u015f Bahar Kalkan\u0131 a\u00e7\u0131klamas\u0131 02.03.2020 23:56\n\nSon dakika haberi... Milli Savunma Bakan\u0131 Hulusi Akar, Bahar Kalkan\u0131 Harekat\u0131 kapsam\u0131nda bug\u00fcne kadar 2 sava\u015f u\u00e7a\u011f\u0131, 2 \u0130HA,8 helikopter, 135 tank, 5 hava savunma sistemi ve 2557 rejim unsurunun etkisiz hale getirildi\u011fini duyurdu.\n\nBakan Akar, beraberinde Genelkurmay Ba\u015fkan\u0131 Orgeneral Ya\u015far G\u00fcler, Kara Kuvvetleri Komutan\u0131 Orgeneral \u00dcmit D\u00fcndar ve Hava Kuvvetleri Komutan\u0131 Orgeneral Hasan K\u00fc\u00e7\u00fckaky\u00fcz ile geceyi Hatay'da s\u0131n\u0131r\u0131n s\u0131f\u0131r noktas\u0131ndaki Taktik Komuta Yeri'nde ge\u00e7irdi. Akar, gece boyunca \u0130dlib'deki faaliyetleri rejim hedeflerine y\u00f6nelik operasyonu sevk ve idare etti.\n\n\n\n'HAREKAT BA\u015eARIYLA DEVAM ED\u0130YOR'\n\nAkar, rejimin \u0130dlib'deki ate\u015fkese ra\u011fmen \u00e7ocuk, kad\u0131n ya\u015fl\u0131 demeden masum sivil insanlara kar\u015f\u0131 artarak devam eden kara ve hava sald\u0131r\u0131lar\u0131 sonucunda derin bir insanl\u0131k dram\u0131 ve bununla birlikte T\u00fcrkiye s\u0131n\u0131r\u0131na do\u011fru b\u00fcy\u00fck bir g\u00f6\u00e7\u00fcn ya\u015fand\u0131\u011f\u0131n\u0131 belirtti. Akar, \"BM S\u00f6zle\u015fmesinin 51'inci maddesinde yer alan 'me\u015fru m\u00fcdafaa hakk\u0131' ile Adana, Astana ve So\u00e7i Mutabakatlar\u0131 \u00e7er\u00e7evesinde ate\u015fkesi sa\u011flamak, g\u00f6\u00e7\u00fc \u00f6nlemek, b\u00f6lgede ya\u015fanan insanl\u0131k dram\u0131n\u0131 sona erdirmek ve birliklerimizin, halk\u0131m\u0131z\u0131n ve hudutlar\u0131m\u0131z\u0131n g\u00fcvenli\u011fini sa\u011flamak, b\u00f6lgeye bar\u0131\u015f, huzur ve istikrar\u0131 bir an \u00f6nce getirmek maksad\u0131yla, ba\u015flatt\u0131\u011f\u0131m\u0131z harekat ba\u015far\u0131yla devam etmektedir. \u015eu ana kadar fiili bir katk\u0131lar\u0131 olmamakla birlikte uluslararas\u0131 kamuoyu bizimle benzer endi\u015feleri payla\u015fmakta, Rusya ve Suriye rejimi k\u0131nanarak T\u00fcrkiye ile dayan\u0131\u015fma vurgusu yap\u0131lmaktad\u0131r\" dedi.\n\n\n\n\n\n\n\n'RUSYA \u0130LE KAR\u015eI KAR\u015eIYA GELMEK D\u00dc\u015e\u00dcNCEM\u0130Z YOK'\n\nAkar, T\u00fcrkiye'nin garant\u00f6r \u00fclke olarak mutabakatlardan do\u011fan t\u00fcm sorumluluklar\u0131n\u0131 yerine getirdi\u011fini ve getirmeye devam etti\u011fini kaydederek, \"Rusya'dan da beklentimiz; garant\u00f6r \u00fclke olarak taahh\u00fctlerini yerine getirmesi, rejimin sald\u0131r\u0131lar\u0131n\u0131 durdurmas\u0131 ve So\u00e7i mutabakat\u0131 s\u0131n\u0131rlar\u0131na \u00e7ekilmesi i\u00e7in rejim \u00fczerindeki etkisini kullanmas\u0131d\u0131r. Di\u011fer taraftan Rusya ile g\u00f6r\u00fc\u015fmelerimiz de devam etmektedir. Defalarca ifade etti\u011fimiz \u00fczere Rusya'yla kar\u015f\u0131 kar\u015f\u0131ya gelmek gibi bir d\u00fc\u015f\u00fcncemizin olmad\u0131\u011f\u0131 herkes taraf\u0131ndan bilinmektedir. Bizim tek iste\u011fimiz rejimin katliama son vermesi ve b\u00f6ylelikle radikalle\u015fmenin ve g\u00f6\u00e7\u00fcn \u00f6nlenmesidir\" diye konu\u015ftu.\n\n\n\n\n\n\n\n'2557 REJ\u0130M UNSURU ETK\u0130S\u0130Z HALE GET\u0130R\u0130LD\u0130'\n\nAkar, 27 \u015eubat'taki menfur sald\u0131r\u0131 ard\u0131ndan Bahar Kalkan\u0131 Harekat\u0131n\u0131n ba\u015flat\u0131ld\u0131\u011f\u0131n\u0131 hat\u0131rlatarak, \"Harekat \u015fu ana kadar planland\u0131\u011f\u0131 \u015fekilde ba\u015far\u0131yla devam etmektedir. TSK taraf\u0131ndan t\u00fcm sald\u0131r\u0131lara misliyle, en \u015fiddetli \u015fekilde ve teredd\u00fcts\u00fczce kar\u015f\u0131l\u0131k verilmi\u015f, verilmektedir. \u015eehitlerimizin kanlar\u0131n\u0131 yerde b\u0131rakmamak i\u00e7in ba\u015flatt\u0131\u011f\u0131m\u0131z Bahar Kalkan\u0131 Harekat\u0131 kapsam\u0131nda bug\u00fcne kadar; Rejime ait 2 sava\u015f u\u00e7a\u011f\u0131, 2 \u0130HA, 8 helikopter, 135 tank, 5 hava savunma sistemi, 86 top/ob\u00fcs/\u00c7NRA, 16 tanksavar/havan, 77 z\u0131rhl\u0131 ara\u00e7, 9 m\u00fchimmat deposu, 2 bin 557 Rejim unsuru ve askeri etkisiz hale getirilmi\u015ftir\" ifadelerini kulland\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "tr", "meta_favicon": "https://itkv.tmgrup.com.tr/site/v2/i/favicon.ico", "meta_data": {"Description": "Son dakika haberi... Milli Savunma Bakan\u0131 Hulusi Akar, Bahar Kalkan\u0131 Harekat\u0131 kapsam\u0131nda bug\u00fcne kadar 2 sava\u015f u\u00e7a\u011f\u0131, 2 \u0130HA,8 helikopter, 135 tank, 5 hava...", "Rating": "General", "Distribution": "Global", "verify-v1": "aOlPQ57PwQiLEFaWZeaTbD4pL0v2QIC45KbX+24275Y=", "tagCategory": "Ana Sayfa | haber-videolari", "tagContentType": "video", "og": {"type": "article", "title": "Son dakika: Milli Savunma Bakan\u0131 Hulusi Akar'dan fla\u015f Bahar Kalkan\u0131 a\u00e7\u0131klamas\u0131", "description": "Son dakika haberi... Milli Savunma Bakan\u0131 Hulusi Akar, Bahar Kalkan\u0131 Harekat\u0131 kapsam\u0131nda bug\u00fcne kadar 2 sava\u015f u\u00e7a\u011f\u0131, 2 \u0130HA,8 helikopter, 135 tank, 5 hava savunma sistemi ve 2557 rejim unsurunun etkisiz hale getirildi\u011fini duyurdu.", "url": "https://www.takvim.com.tr/video/haber-videolari/son-dakika-milli-savunma-bakani-hulusi-akardan-flas-bahar-kalkani-aciklamasi", "image": {"identifier": "https://iatkv.tmgrup.com.tr/6e2e40/616/350/0/0/616/349?u=https%3a%2f%2fitkv.tmgrup.com.tr%2f2020%2f03%2f02%2fson-dakika-milli-savunma-bakani-hulusi-akardan-flas-bahar-kalkani-aciklamasi-1583141350044.jpeg", "width": 615, "height": 350}, "site_name": "takvim.com.tr"}, "twitter": {"card": "summary_large_image", "title": "Son dakika: Milli Savunma Bakan\u0131 Hulusi Akar'dan fla\u015f Bahar Kalkan\u0131 a\u00e7\u0131klamas\u0131", "description": "Haberin devam\u0131", "url": "https://www.takvim.com.tr/video/haber-videolari/son-dakika-milli-savunma-bakani-hulusi-akardan-flas-bahar-kalkani-aciklamasi", "image": "https://iatkv.tmgrup.com.tr/6e2e40/616/350/0/0/616/349?u=https%3a%2f%2fitkv.tmgrup.com.tr%2f2020%2f03%2f02%2fson-dakika-milli-savunma-bakani-hulusi-akardan-flas-bahar-kalkani-aciklamasi-1583141350044.jpeg"}, "application-name": "takvim.com.tr", "fb": {"admins": 100001253668158, "page_id": 163484663666075, "pages": 163484663666075}}, "canonical_link": "https://www.takvim.com.tr"}