{"source_url": "https://www.yenialanya.com", "url": "https://www.yenialanya.com/makale/4139052/veysel-oksar/istanbulda-bu-kadar-kredin-olmaz", "title": "\u0130stanbul'da bu kadar kredin olmaz!", "top_image": "https://www.yenialanya.com/users/9662/profile.jpg", "meta_img": "https://www.yenialanya.com/users/9662/profile.jpg", "images": ["https://file.daktilo.com/themes/enerjik/assets/img/bos.png", "https://static.daktilo.com/users/9662/avatar.jpg?r=f1150098964afc002d0f198805fb6168", "https://certify.alexametrics.com/atrk.gif?account=NVwvu1Fx9f207i", "https://www.yenialanya.com/users/9662/profile.jpg", "https://static.daktilo.com/sites/496/uploads/2020/03/19/large/mobil-1.png", "https://static.daktilo.com/sites/496/uploads/2020/03/19/large/desktop-1.png", "https://file.daktilo.com/themes/enerjik/assets/img/mask-yazar.1585051496.png"], "movies": [], "text": "Tarihler 23 Temmuz 2019\u2019u g\u00f6sterdi\u011finde bu k\u00f6\u015fede Alanyaspor ile anla\u015fan Erol Bulut i\u00e7in g\u00f6r\u00fc\u015flerimi belirterek do\u011fru isim oldu\u011funu ve ba\u015far\u0131l\u0131 olaca\u011f\u0131n\u0131 yazm\u0131\u015ft\u0131m. Ayr\u0131ca yaz\u0131mda ba\u015far\u0131ya a\u00e7 bir hoca ile kaliteli kadro yap\u0131m\u0131z\u0131n birliktelik a\u015f\u0131s\u0131 tutarsa, sezonu ba\u015far\u0131 ile tamamlayaca\u011f\u0131m\u0131z\u0131 da belirtmi\u015ftim. Bu durum benim i\u00e7in de bir ilk olmu\u015ftu. Zira hi\u00e7bir hoca i\u00e7in daha kamplar ba\u015flamadan bug\u00fcne kadar g\u00f6r\u00fc\u015f belirtmemi\u015ftim. Bunu \u00f6ng\u00f6r\u00fcrken iki sebebim vard\u0131. Birinci sebep baz\u0131 y\u0131ld\u0131z oyuncular\u0131 kaybetmemize ra\u011fmen, yeniden iyi bir kadro yapmam\u0131zd\u0131. \u0130kinci sebebim ise, Alanyaspor camias\u0131n\u0131n yaratt\u0131\u011f\u0131 ortamda ba\u015far\u0131n\u0131n gelmeme ihtimaline inanmamamd\u0131.\n\n***\n\nBug\u00fcn geldi\u011fimiz noktada futbola ara verildi ve neler olaca\u011f\u0131 da belli de\u011fil. Alanyaspor i\u00e7in ligin oynanan k\u0131sm\u0131n\u0131 g\u00f6z \u00f6n\u00fcne al\u0131rsak ba\u015far\u0131l\u0131 bir sezon ge\u00e7irdi. Lig oynan\u0131rken de s\u00f6yledim ve yazd\u0131m. Benim i\u00e7in lig bitmi\u015ftir ve camia ba\u015far\u0131l\u0131 bir sezon ge\u00e7irmi\u015ftir. Bundan sonra lig tamamlan\u0131rsa her alaca\u011f\u0131 galibiyet ve kupada gidece\u011fi yer ekstra ba\u015far\u0131 olacakt\u0131r. Erol hoca da bu ba\u015far\u0131n\u0131n \u00f6nemli bir mimar\u0131 olarak tarihe ge\u00e7ecektir. Buraya kadar her \u015fey g\u00fczel, \u015fimdi Erol Hoca i\u00e7in niye bu yaz\u0131y\u0131 yazd\u0131\u011f\u0131ma gelelim.\n\n***\n\nErol Hoca Alanyaspor'u beyninde bitirmi\u015f ve uzatmalar\u0131 oynuyor. Bunu da normal kar\u015f\u0131l\u0131yorum. Zira her seferinde hedefleri oldu\u011funu anlat\u0131yor. Ama bir s\u00fcre sonra \u00f6yle bir durum olu\u015fuyor ki, verdi\u011fi deme\u00e7ler rahats\u0131z edici olmaya ba\u015flad\u0131. Kul\u00fcp Ba\u015fkan\u0131m\u0131z Hasan \u00c7avu\u015fo\u011flu\u2019ndan daha fazla deme\u00e7 vermeye ba\u015flayan Erol Hoca, her seferinde s\u00f6zle\u015fmesinin sezon sonunda bitece\u011fini ve hedefleri oldu\u011funu anlat\u0131yor. Duyan var m\u0131 bilmiyorum ama hocan\u0131n bir kez bile Alanyaspor ile devam etmek istiyorum, ba\u015fka tak\u0131m d\u00fc\u015f\u00fcnm\u00fcyorum dedi\u011fini. Aksine devaml\u0131 ayr\u0131laca\u011f\u0131n\u0131 incitmeden s\u00f6ylemeye \u00e7al\u0131\u015f\u0131yor. Tekrar s\u00f6yl\u00fcyorum, hocan\u0131n hedefleri konusunda hi\u00e7 ele\u015ftirim yok ama biraz susmas\u0131nda fayda olacakt\u0131r. Sen 2 sezondur ba\u015far\u0131l\u0131 i\u015fler yapm\u0131\u015fs\u0131n, b\u0131rak da bunu ba\u015fkalar\u0131 de\u011ferlendirsin.\n\n***\n\nBana g\u00f6re gitti ama resmi olarak gitti\u011fi zaman neler olaca\u011f\u0131na gelince... Alanyaspor Ba\u015fkan\u0131 ve y\u00f6netimi yine ba\u015far\u0131ya a\u00e7 bir hoca bulur ve yoluna devam eder. Erol Hoca da bu yapt\u0131\u011f\u0131 ba\u015far\u0131 ile ad\u0131 ge\u00e7en tak\u0131ma veya ba\u015fka yere gider. Ama i\u015fte t\u00fcm sorunlar o zaman ba\u015flar. Alanya\u2019daki bask\u0131s\u0131z ortam\u0131, y\u00f6netimin sa\u011flad\u0131\u011f\u0131 imkanlar\u0131 ve daha da \u00f6nemlisi bu a\u015f\u0131y\u0131 zor yakalar. \u0130yi futbolcun varsa iyi hoca olursun s\u00f6z\u00fc do\u011fru da olsa, iyi oyuncun da olsa e\u011fer uyum olmazsa orada ba\u015far\u0131 olmaz. Bir \u00fcst seviyede hocal\u0131k yaparken, burada yapt\u0131\u011f\u0131n hatalar orada g\u00fcnler boyu yaz\u0131l\u0131r, giydi\u011fin ayakkab\u0131ya kadar didik didik ara\u015ft\u0131r\u0131l\u0131r. Beraberli\u011fi korumak i\u00e7in oyunu tutmaya \u00e7al\u0131\u015f\u0131rsan, trib\u00fcnler seni rahat b\u0131rakmaz. Alanyaspor taraftar\u0131nda kredin \u00e7ok ama \u0130stanbul'da kredin bu kadar olmaz.\n\nS\u00f6z\u00fcn \u00f6z\u00fc, Erol Hoca bir kez daha iyi d\u00fc\u015f\u00fcn ve hayallerinin pe\u015finden de\u011fil reel ger\u00e7eklerin pe\u015finden git. Alanyaspor ile bir aile olmu\u015fken bunu y\u0131kma, kaybeden sen olursun. Ben Erol Hoca i\u00e7in yazd\u0131\u011f\u0131m bu son yaz\u0131da kendisine verdi\u011fi hizmetler i\u00e7in te\u015fekk\u00fcr ederim. \u00d6vd\u00fc\u011f\u00fcmden daha \u00e7ok ele\u015ftirdim ama bunu hep saha i\u00e7inde kalarak yapt\u0131m. Ba\u015far\u0131l\u0131 olmas\u0131n\u0131 da isterim ama S\u00fcper Lig'de kalacaksa Alanyaspor camias\u0131 gibi bir tak\u0131m\u0131 bir daha bulamaz. Bu yaz\u0131m bug\u00fcn farkl\u0131 alg\u0131lanabilir ama ileride bu \u00f6ng\u00f6r\u00fclerim \u00e7\u0131kt\u0131\u011f\u0131 zaman her zamanki gibi hakk\u0131m teslim edilecektir. Kesin gidecek ama umar\u0131m gitmez ve gelecek sezon takviyelerle bu t\u0131ls\u0131m bozulmadan devam ederiz.\n\nOK", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Tarihler 23 Temmuz 2019\u2019u g\u00f6sterdi\u011finde bu k\u00f6\u015fede  Alanyaspor ile anla\u015fan Erol Bulut i\u00e7in g\u00f6r\u00fc\u015flerimi belirterek do\u011fru isim oldu\u011funu ve ba\u015far\u0131l\u0131 olaca...", "meta_lang": "tr", "meta_favicon": "https://static.daktilo.com/sites/496/uploads/2020/03/19/favicon.ico", "meta_data": {"viewport": "width=device-width,initial-scale=1,maximum-scale=1", "description": "Tarihler 23 Temmuz 2019\u2019u g\u00f6sterdi\u011finde bu k\u00f6\u015fede  Alanyaspor ile anla\u015fan Erol Bulut i\u00e7in g\u00f6r\u00fc\u015flerimi belirterek do\u011fru isim oldu\u011funu ve ba\u015far\u0131l\u0131 olaca...", "apple-mobile-web-app-status-bar-style": "rgb(255, 255, 255)", "msapplication-navbutton-color": "rgb(255, 255, 255)", "theme-color": "rgb(255, 255, 255)", "google-site-verification": "OgJA761WtgxMsCbaZXl_fg1iXjW2uVgnf-bTnqRXPyQ", "yandex-verification": "c6f54ef1638ab8a2", "msvalidate.01": "67AA483CB54C83F65650079934433B1F", "fb": {"app_id": 525179734855622}, "og": {"site_name": "Yeni Alanya Gazetesi", "title": "\u0130stanbul'da bu kadar kredin olmaz!", "type": "article", "url": "https://www.yenialanya.com/makale/4139052/veysel-oksar/istanbulda-bu-kadar-kredin-olmaz", "image": {"identifier": "https://www.yenialanya.com/users/9662/profile.jpg", "width": 200, "height": 260, "alt": "Veysel Veysel"}}, "twitter": {"card": "summary", "site": "@yenialanya", "title": "\u0130stanbul'da bu kadar kredin olmaz!", "image": "https://www.yenialanya.com/users/9662/profile.jpg"}}, "canonical_link": "https://www.yenialanya.com/makale/4139052/veysel-oksar/istanbulda-bu-kadar-kredin-olmaz"}