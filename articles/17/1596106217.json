{"source_url": "https://pl.sputniknews.com", "url": "https://pl.sputniknews.com/polska/2020050412356536-dymisja-andrzeja-dudy-sposobem-na-wybory/", "title": "Dymisja Andrzeja Dudy sposobem na wybory?", "top_image": "https://cdnpl1.img.sputniknews.com/images/1227/71/12277124.jpg", "meta_img": "https://cdnpl1.img.sputniknews.com/images/1227/71/12277124.jpg", "images": ["https://mc.yandex.ru/watch/28683981", "https://pl.sputniknews.com/services/counter/?project=&obj_id=12356536&obj_type=article&action_type=&ts=1589130354", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "https://cdnpl1.img.sputniknews.com/img/1192/99/11929945_0:178:1800:1152_1000x541_80_0_0_8930bbf4aed4e2a88014c1be107fdc46.jpg", "https://cdnpl1.img.sputniknews.com/i/avatar-default.png", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://mc.yandex.ru/watch/26863203", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E", "https://cdnpl1.img.sputniknews.com/images/1227/71/12277124.jpg"], "movies": [], "text": "Prawo i Sprawiedliwo\u015b\u0107 rozwa\u017ca dymisj\u0119 prezydenta Andrzeja Dudy, co mia\u0142oby umo\u017cliwi\u0107 rozpisanie wybor\u00f3w prezydenckich w dowolnym terminie do po\u0142owy lipca. Taki scenariusz jest mo\u017cliwy wed\u0142ug \u017ar\u00f3de\u0142, na kt\u00f3re powo\u0142uje si\u0119 Onet.\n\nJak informuje Onet, powo\u0142uj\u0105c si\u0119 na trzy niezale\u017cne \u017ar\u00f3d\u0142a, w obozie w\u0142adzy rozwa\u017cana jest dymisja prezydenta Andrzeja Dudy, kt\u00f3ra mia\u0142aby umo\u017cliwi\u0107 rozpisanie wybor\u00f3w w p\u00f3\u017aniejszym terminie w zgodzie z obowi\u0105zuj\u0105c\u0105 konstytucj\u0105. Wed\u0142ug rozm\u00f3wc\u00f3w portalu, podanie si\u0119 do dymisji przez g\u0142ow\u0119 pa\u0144stwa to wariant ostateczny, ale w \u015bwietle problem\u00f3w z g\u0142osowaniem korespondencyjnym i nieub\u0142agalnie zbli\u017caj\u0105cego si\u0119 terminu 10 maja, takie rozwi\u0105zanie jest obecnie powa\u017cnie brane pod uwag\u0119. Partia rz\u0105dz\u0105ca analizowa\u0142a ju\u017c taki scenariusz z prawnikami.\n\nJak wyja\u015bnia Onet, je\u015bli prezydent Andrzej Duda dobrowolnie poda\u0142by si\u0119 do dymisji, to g\u0142ow\u0105 pa\u0144stwa automatycznie zostanie marsza\u0142ek Sejmu i to on zarz\u0105dzi przeprowadzenie nowych wybor\u00f3w \u201enie p\u00f3\u017aniej ni\u017c w czternastym dniu po opr\u00f3\u017cnieniu urz\u0119du, wyznaczaj\u0105c dat\u0119 wybor\u00f3w na dzie\u0144 wolny od pracy przypadaj\u0105cy w ci\u0105gu 60 dni od dnia zarz\u0105dzenia wybor\u00f3w\u201d. Oznacza to, \u017ce wybory prezydenckie mog\u0142yby si\u0119 w\u00f3wczas odby\u0107 nawet w ci\u0105gu 2,5 miesi\u0105ca od og\u0142oszenia dymisji.\n\nPrzygotowany przez PiS projekt ustawy o g\u0142osowaniu korespondencyjnym w tegorocznych wyborach prezydenckich nadal znajduje si\u0119 w Senacie, ale nawet je\u015bli na czas trafi ponownie do Sejmu, to jest du\u017ca szansa, \u017ce Sejm go odrzuci. Przyj\u0119ciu projektu przeszkodz\u0105 pos\u0142owie Porozumienia Jaros\u0142awa Gowina, kt\u00f3ry sprzeciwia si\u0119 przeprowadzeniu wybor\u00f3w w formie korespondencyjnej 10 maja.\n\nJak zapewnia Onet, powo\u0142uj\u0105c si\u0119 na swoje \u017ar\u00f3d\u0142a, je\u015bli prezes PiS Jaros\u0142aw Kaczy\u0144ski nie b\u0119dzie pewien, \u017ce projekt zostanie przyj\u0119ty przez sejmow\u0105 wi\u0119kszo\u015b\u0107, to w og\u00f3le nie dopu\u015bci do poddania go pod g\u0142osowanie.\n\nSasin dementuje: Dymisja nie jest brana pod uwag\u0119\n\nWicepremier i minister aktyw\u00f3w pa\u0144stwowych Jacek Sasin o\u015bwiadczy\u0142 na antenie Radia Zet, \u017ce dymisja prezydenta Dudy nie jest w PiS brana pod uwag\u0119, a jedynym rozpatrywanym wariantem w kwestii wybor\u00f3w prezydenckich jest forma korespondencyjna.\n\n\u201e(Dymisja prezydenta - red.) Nie jest brana pod uwag\u0119. Dzisiaj jedynym scenariuszem, kt\u00f3ry bierzemy od uwag\u0119, jest ustawa o g\u0142osowaniu korespondencyjnym i wybory w trybie korespondencyjnym na podstawie tej ustawy\u201d - powiedzia\u0142 Jacek Sasin.\n\nDo doniesie\u0144 Onetu odni\u00f3s\u0142 si\u0119 tak\u017ce na Twitterze sam Andrzej Duda.\n\n\u201eOnet.pl podobno rozwa\u017ca moj\u0105 dymisj\u0119. W redakcji ju\u017c g\u0142osowali i zdecydowali. Inne redakcje podchodz\u0105 do tego z pe\u0142n\u0105 powag\u0105. Klamka zapad\u0142a\u201d - napisa\u0142 prezydent na swoim koncie w Twitterze.", "keywords": [], "meta_keywords": ["wybory prezydenckie 2020", "dymisja Andrzeja Dudy", "wybory 2020", "PiS chce dymisji Dudy"], "tags": ["PiS", "Polska", "Koronawirus Liczba zaka\u017conych: Liczba os\u00f3b, kt\u00f3re wyzdrowia\u0142y: Liczba ofiar \u015bmiertelnych:", "wybory prezydenckie", "Andrzej Duda"], "authors": [], "publish_date": null, "summary": "", "article_html": "", "meta_description": "Prawo i Sprawiedliwo\u015b\u0107 rozwa\u017ca dymisj\u0119 prezydenta Andrzeja Dudy, co mia\u0142oby umo\u017cliwi\u0107 rozpisanie wybor\u00f3w prezydenckich w dowolnym terminie do po\u0142owy lipca. Taki...", "meta_lang": "pl", "meta_favicon": "https://cdnpl2.img.sputniknews.com/i/sputnik.png", "meta_data": {"description": "Prawo i Sprawiedliwo\u015b\u0107 rozwa\u017ca dymisj\u0119 prezydenta Andrzeja Dudy, co mia\u0142oby umo\u017cliwi\u0107 rozpisanie wybor\u00f3w prezydenckich w dowolnym terminie do po\u0142owy lipca. Taki...", "keywords": "wybory prezydenckie 2020, dymisja Andrzeja Dudy, wybory 2020, PiS chce dymisji Dudy", "news_keywords": "wybory prezydenckie 2020, dymisja Andrzeja Dudy, wybory 2020, PiS chce dymisji Dudy", "robots": "all", "format-detection": "telephone=no", "analytics": {"site_domain": "pl.sputniknews.com", "article_id": 12356536, "p_ts": 1588572180, "rubric": "polska", "tags": "wybory prezydenckie 2020, dymisja Andrzeja Dudy, wybory 2020, PiS chce dymisji Dudy"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://pl.sputniknews.com/polska/2020050412356536-dymisja-andrzeja-dudy-sposobem-na-wybory/", "title": "Dymisja Andrzeja Dudy sposobem na wybory?", "description": "Prawo i Sprawiedliwo\u015b\u0107 rozwa\u017ca dymisj\u0119 prezydenta Andrzeja Dudy, co mia\u0142oby umo\u017cliwi\u0107 rozpisanie wybor\u00f3w prezydenckich w dowolnym terminie do po\u0142owy lipca. Taki...", "image": "https://pl.sputniknews.com/sharing_snippet/12356536.png?1588572180"}, "fb": {"app_id": 102846830059534, "pages": 998778393644558}, "apple-itunes-app": "app-id=969452947, app-argument=com.sputniknews://article?issuer_id=36&issuer_article_id=12356536", "google-play-app": "app-id=com.sputniknews.sputnik", "og": {"title": "Dymisja Andrzeja Dudy sposobem na wybory?", "url": "https://pl.sputniknews.com/polska/2020050412356536-dymisja-andrzeja-dudy-sposobem-na-wybory/", "type": "website", "description": "Prawo i Sprawiedliwo\u015b\u0107 rozwa\u017ca dymisj\u0119 prezydenta Andrzeja Dudy, co mia\u0142oby umo\u017cliwi\u0107 rozpisanie wybor\u00f3w prezydenckich w dowolnym terminie do po\u0142owy lipca. Taki...", "image": {"identifier": "https://cdnpl1.img.sputniknews.com/images/1227/71/12277124.jpg", "width": 700, "height": 440}}, "lastmod": "2020-05-04T11:29:51Z", "pubdate": "2020-05-04T08:03:00Z", "url_type": "usual"}, "canonical_link": "https://pl.sputniknews.com/polska/2020050412356536-dymisja-andrzeja-dudy-sposobem-na-wybory/"}