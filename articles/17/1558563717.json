{"source_url": "http://www.samanyoluhaber.com", "url": "http://www.samanyoluhaber.com/ruhani-ikinci-bir-koronavirus-dalgasiyla-karsilasabiliriz-haberi/1342875/", "title": "Ruhani: \u0130kinci bir koronavir\u00fcs dalgas\u0131yla kar\u015f\u0131la\u015fabiliriz", "top_image": "http://image.writeclouds.com/Images/News/20190430/32591906_ruhani.jpg", "meta_img": "http://image.writeclouds.com/Images/News/20190430/32591906_ruhani.jpg", "images": ["http://image.writeclouds.com/Images/News/20200326/94354760_saksonya_294.jpg", "http://image.writeclouds.com/Images/News/20190430/32591906_ruhani.jpg", "http://image.writeclouds.com/Images/video/20200325/3p19GAiGgV_m.jpg", "http://image.writeclouds.com/Images/video/20200326/qf0B0ZZdsZ_m.jpg", "http://image.writeclouds.com/Images/video/20200326/qf0B0ZZdsZ.jpg", "http://d.shaber1.com/i.php?t=h&id=1342875", "http://image.writeclouds.com/Images/News/20200326/37854977_polis_otogar_294.jpg", "http://image.writeclouds.com/Images/video/20200326/kPZ9G219Ge_m.jpg", "http://image.writeclouds.com/Images/News/20200325/84463385_turkiye_koronavirus_294.jpg", "http://www.samanyoluhaber.com/static/images/icon-menu.png", "http://image.writeclouds.com/Images/News/20200326/40672037_riza_turmen_294.jpg", "http://www.samanyoluhaber.com/static/images/icon-facebook.png", "http://d.shaber1.com/i.php?t=v&id=20871", "http://www.samanyoluhaber.com/static/images/icon-home.png", "http://www.samanyoluhaber.com/static/images/blank.gif", "http://image.writeclouds.com/Images/News/20200325/6417519_italya_koronavirus_294.jpg", "http://image.writeclouds.com/Images/News/20200317/25732508_fahrettin_koca_294.jpg", "http://www.samanyoluhaber.com/static/images/icon-twitter.png", "http://image.writeclouds.com/Images/News/20200325/65442112_michelle_bachelet_294.jpg", "http://www.samanyoluhaber.com/static/images/icon-rss.png", "http://image.writeclouds.com/Images/News/20200225/65156853_virus_294.jpg", "http://www.samanyoluhaber.com/static/images/icon-google.png", "http://www.samanyoluhaber.com/static/images/manset-lazy.png"], "movies": [], "text": "\u0130ran Cumhurba\u015fkan\u0131 Hasan Ruhani, yeni tip koronavir\u00fcs (Covid-19) vakalar\u0131nda birinci dalgay\u0131 a\u015ft\u0131klar\u0131n\u0131 ancak Newroz Bayram\u0131 i\u00e7in tatile \u00e7\u0131kan vatanda\u015flar\u0131n d\u00f6nmesiyle ikinci dalgan\u0131n ba\u015flayabilece\u011fini belirtti.\n\n\n\n\n\nCumhurba\u015fkan\u0131 Ruhani, ba\u015fkent Tahran'da kendisi d\u0131\u015f\u0131nda t\u00fcm kabine \u00fcyelerinin koruyucu maskeyle kat\u0131ld\u0131\u011f\u0131 Bakanlar Kurulu toplant\u0131s\u0131nda g\u00fcndeme ili\u015fkin a\u00e7\u0131klamalarda bulundu.\n\n\n\n\n\nNewroz Bayram\u0131 tatiline \u00e7\u0131kan vatanda\u015flar\u0131n d\u00f6n\u00fc\u015f yolculuklar\u0131nda Covid-19 salg\u0131n\u0131n\u0131n daha fazla yay\u0131lmas\u0131n\u0131 \u00f6nlemek i\u00e7in sert tedbirler ald\u0131klar\u0131n\u0131 aktaran Ruhani, \"Hastal\u0131\u011f\u0131n ilk dalgas\u0131n\u0131 a\u015fmay\u0131 ba\u015fard\u0131k ancak \u00f6n\u00fcm\u00fczde yeni bir dalga olabilir.\" uyar\u0131s\u0131nda bulundu.\n\n\n\n\n\nRuhani, halk\u0131n can g\u00fcvenli\u011finden h\u00fck\u00fcmetin sorumlu oldu\u011funu vurgulayarak, \"Parklar ve bah\u00e7eler kapat\u0131labilir. 13 Ferverdin'deki geleneksel t\u00f6renler (Newoz'un 13. g\u00fcn\u00fcnde ailelerin pikni\u011fe \u00e7\u0131karak yapt\u0131klar\u0131 kutlamalar) \u00f6nceki y\u0131llardaki gibi olmayacakt\u0131r ancak salg\u0131n\u0131n \u00f6n\u00fcne ge\u00e7mek i\u00e7in ba\u015fka \u00e7aremiz yok. Halk\u0131m\u0131z bu tedbirlerin onlar\u0131n menfaati i\u00e7in al\u0131nd\u0131\u011f\u0131n\u0131 bilmelidir.\" diye konu\u015ftu.\n\n\n\n\n\n\n\n\n\n'YARINDAN \u0130T\u0130BAREN KISITLAMALAR ARTTIRILACAK'\n\n\n\n\n\n\u2018Koronoyla Ulusal M\u00fccadele Kurulu'nda, k\u0131s\u0131tlamalar\u0131n art\u0131r\u0131lmas\u0131 y\u00f6n\u00fcnde karar al\u0131nd\u0131\u011f\u0131n\u0131 ve haz\u0131rlanan plan\u0131n bug\u00fcn \u00f6\u011fleden sonra y\u00fcr\u00fcrl\u00fc\u011fe girece\u011fini belirten Ruhani, \"Halk yar\u0131ndan itibaren daha fazla k\u0131s\u0131tlamalara kar\u015f\u0131 haz\u0131rl\u0131kl\u0131 olmal\u0131d\u0131r\" dedi.\n\n\n\n\n\nVatanda\u015flar\u0131n temel ihtiya\u00e7lar\u0131n\u0131n temin edilece\u011fini vurgulayan Ruhani, \"Halk\u0131n elektrik, su ve g\u0131da gibi ihtiya\u00e7lar\u0131n\u0131 temin etmek zorunday\u0131z. Bunun i\u00e7in \u015fu anda g\u0131da ve gerekli temizlik malzemelerini \u00fcreten t\u00fcm fabrikalar \u00fcretim faaliyetlerini en y\u00fcksek seviyede s\u00fcrd\u00fcrmelidir\" ifadelerini kulland\u0131.\n\n\n\n\n\nABD\u2019N\u0130N YAPTIRIMLARININ KALDIRILMASI BMGK'N\u0130N G\u00dcNDEM\u0130NDE\n\n\n\n\n\n\u00dclkede yakla\u015f\u0131k 2 bin ki\u015finin \u00f6l\u00fcm\u00fcne yol a\u00e7an bu salg\u0131nla ABD'nin yapt\u0131r\u0131mlar\u0131 alt\u0131nda m\u00fccadele ettiklerini dile getiren Ruhani, \u015f\u00f6yle devam etti:\n\n\n\n\n\n\"\u015eu anda koronavir\u00fcsle m\u00fccadele s\u0131ras\u0131nda t\u00fcm yapt\u0131r\u0131mlar\u0131n kald\u0131r\u0131lmas\u0131 konusu Birle\u015fmi\u015f Milletler G\u00fcvenlik Konseyi'nin (BMGK) g\u00fcndeminde. Ben de G\u00fcvenlik Konseyi'nin daimi olmayan \u00fcyelerinden biriyle g\u00f6r\u00fc\u015ft\u00fcm ve bize tasar\u0131y\u0131 konseye sunmaya haz\u0131rland\u0131klar\u0131n\u0131 s\u00f6yledi. Bununla birlikte \u0130ran'\u0131n \u00fclke d\u0131\u015f\u0131nda bloke edilmi\u015f nakdi varl\u0131klar\u0131n\u0131nda da serbest b\u0131rak\u0131lmal\u0131s\u0131n\u0131 hedefliyoruz.\"", "keywords": [], "meta_keywords": ["Ruhani:", "\u0130kinci", "bir", "koronavir\u00fcs", "dalgas\u0131yla", "kar\u015f\u0131la\u015fabiliriz", "RUHAN\u0130:", "\u0130K\u0130NC\u0130", "B\u0130R", "KORONAV\u0130R\u00dcS", "DALGASIYLA", "KAR\u015eILA\u015eAB\u0130L\u0130R\u0130Z"], "tags": [], "authors": [], "publish_date": "Wed Mar 25 12:26:40 2020", "summary": "", "article_html": "", "meta_description": "RUHAN\u0130: \u0130K\u0130NC\u0130 B\u0130R KORONAV\u0130R\u00dcS DALGASIYLA KAR\u015eILA\u015eAB\u0130L\u0130R\u0130Z. \u0130ran Cumhurba\u015fkan\u0131 Hasan Ruhani, Newroz nedeniyle \u00fclkeden \u00e7\u0131kanlar\u0131n geri d\u00f6nmesinin,", "meta_lang": "tr", "meta_favicon": "/favicon.ico", "meta_data": {"fb": {"pages": 212490682124438, "app_id": 183808045154838}, "keywords": "Ruhani:, \u0130kinci, bir, koronavir\u00fcs, dalgas\u0131yla, kar\u015f\u0131la\u015fabiliriz, RUHAN\u0130:, \u0130K\u0130NC\u0130, B\u0130R, KORONAV\u0130R\u00dcS, DALGASIYLA, KAR\u015eILA\u015eAB\u0130L\u0130R\u0130Z", "description": "RUHAN\u0130: \u0130K\u0130NC\u0130 B\u0130R KORONAV\u0130R\u00dcS DALGASIYLA KAR\u015eILA\u015eAB\u0130L\u0130R\u0130Z. \u0130ran Cumhurba\u015fkan\u0131 Hasan Ruhani, Newroz nedeniyle \u00fclkeden \u00e7\u0131kanlar\u0131n geri d\u00f6nmesinin,", "robots": "NOODP", "Rating": "General", "thumbnail_height": 87, "thumbnail_width": 125, "DC.date.issued": "2020-03-25T12:26:40+02:00", "og": {"site_name": "samanyoluhaber.com", "title": "Ruhani: \u0130kinci bir koronavir\u00fcs dalgas\u0131yla kar\u015f\u0131la\u015fabiliriz", "description": "\u0130ran Cumhurba\u015fkan\u0131 Hasan Ruhani, Newroz nedeniyle \u00fclkeden \u00e7\u0131kanlar\u0131n geri d\u00f6nmesinin, koronavir\u00fcs salg\u0131n\u0131nda ikinci dalgay\u0131 ba\u015flatabilece\u011fini s\u00f6yledi", "image": "http://image.writeclouds.com/Images/News/20190430/32591906_ruhani.jpg", "url": "http://www.samanyoluhaber.com/ruhani-ikinci-bir-koronavirus-dalgasiyla-karsilasabiliriz-haberi/1342875/", "type": "article", "article": {"published_time": "2020-03-25T12:26:40Z", "tag": "Ruhani:, \u0130kinci, bir, koronavir\u00fcs, dalgas\u0131yla, kar\u015f\u0131la\u015fabiliriz, \u0130ran, Cumhurba\u015fkan\u0131, Hasan, Ruhani,, Newroz, nedeniyle, \u00fclkeden, \u00e7\u0131kanlar\u0131n, geri, d\u00f6nmesinin,, koronavir\u00fcs, salg\u0131n\u0131nda, ikinci, dalgay\u0131, ba\u015flatabilece\u011fini, s\u00f6yledi", "section": "News", "author": "Samanyolu Haber"}, "locale": "tr_TR"}, "twitter": {"card": "summary_large_image", "site": "s_habercom", "title": "Ruhani: \u0130kinci bir koronavir\u00fcs dalgas\u0131yla kar\u015f\u0131la\u015fabiliriz", "description": "RUHAN\u0130: \u0130K\u0130NC\u0130 B\u0130R KORONAV\u0130R\u00dcS DALGASIYLA KAR\u015eILA\u015eAB\u0130L\u0130R\u0130Z. \u0130ran Cumhurba\u015fkan\u0131 Hasan Ruhani, Newroz nedeniyle \u00fclkeden \u00e7\u0131kanlar\u0131n geri d\u00f6nmesinin,", "image": "http://image.writeclouds.com/Images/News/20190430/32591906_ruhani.jpg"}}, "canonical_link": "http://www.samanyoluhaber.com/ruhani-ikinci-bir-koronavirus-dalgasiyla-karsilasabiliriz-haberi/1342875/"}