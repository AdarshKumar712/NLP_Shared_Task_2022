{"source_url": "http://www.merhabahaber.com", "url": "http://www.merhabahaber.com/korona-firsatcilari-yeme-yuzde-50-zam-yapti-1819407h.htm", "title": "Korona f\u0131rsat\u00e7\u0131lar\u0131 yeme y\u00fczde 50 zam yapt\u0131!", "top_image": "http://d.merhabahaber.com/news/1190075.jpg", "meta_img": "http://d.merhabahaber.com/news/1190075.jpg", "images": ["http://www.merhabahaber.com/d/banner/700x100.gif", "http://www.merhabahaber.com/d/banner/2.20140714153808.jpg", "http://d.merhabahaber.com/news/1190110.jpg", "http://www.merhabahaber.com/d/banner/akademi_merhaba.jpg", "http://d.merhabahaber.com/news/1190086.jpg", "http://d.merhabahaber.com/news/1190141.jpg", "http://www.merhabahaber.com/d/banner/egazete.png", "http://d.merhabahaber.com/news/1190080.jpg", "http://d.merhabahaber.com/news/1189872.jpg", "http://d.merhabahaber.com/news/1188791.jpg", "http://www.merhabahaber.com/d/banner/whatsapp-image-2020-02-07-at-15.55.35.jpeg", "http://d.merhabahaber.com/news/1190075.jpg", "http://d.merhabahaber.com/news/1189986.jpg", "http://d.merhabahaber.com/news/1190143.jpg", "http://d.merhabahaber.com/news/1189998.jpg", "http://www.merhabahaber.com/d/banner/rekloyani-metal_1207x244.jpg", "http://d.merhabahaber.com/news/1190144.jpg", "http://d.merhabahaber.com/news/1190074.jpg", "http://d.merhabahaber.com/news/1188992.jpg", "http://s.merhabahaber.com/i/img-rep.gif", "http://d.merhabahaber.com/news/0.jpg", "http://d.merhabahaber.com/news/1189996.jpg", "http://s.merhabahaber.com/i/logo.png", "http://d.merhabahaber.com/news/1190128.jpg", "http://d.merhabahaber.com/news/1190139.jpg", "http://d.merhabahaber.com/news/1189989.jpg"], "movies": [], "text": "Aksaray'da korona vir\u00fcs f\u0131rsat\u00e7\u0131lar\u0131n\u0131n yem fiyatlar\u0131nda yapt\u0131\u011f\u0131 fahi\u015f art\u0131\u015f \u00fcreticilerin tepkisine neden oldu.\n\nN\u00fcfusunun y\u00fczde 80'inin tar\u0131m ve hayvanc\u0131l\u0131ktan ge\u00e7imini sa\u011flad\u0131\u011f\u0131 Aksaray'da korona vir\u00fcs tehdidinin ard\u0131ndan yem fiyatlar\u0131na yap\u0131lan fahi\u015f zamlar \u00fcreticileri zor durumda b\u0131rakt\u0131. 2 ay \u00f6ncesine kadar 65 TL olan yem fiyatlar\u0131n\u0131n 100 TL'ye \u00e7\u0131kt\u0131\u011f\u0131n\u0131 ileri s\u00fcren sekt\u00f6r temsilcileri, f\u0131rsat\u00e7\u0131lar\u0131n korona vir\u00fcs\u00fc kendi lehlerinde kulland\u0131klar\u0131n\u0131 savundu.\n\nAksaray Dam\u0131zl\u0131k Koyun Ke\u00e7i Yeti\u015ftiricileri Birli\u011fi Ba\u015fkan\u0131 Mahmut Akt\u00fcrk, yem fiyatlar\u0131na yap\u0131lan fahi\u015f zamlar\u0131n ard\u0131ndan \u00fcreticilere giderek mand\u0131ralarda incelemelerde bulundu. Ba\u015fkan Akt\u00fcrk, hayvanc\u0131l\u0131\u011f\u0131n en \u00f6nemli giderlerinden birisinin yem oldu\u011funu belirterek, f\u0131rsat\u00e7\u0131lar\u0131n yem fiyatlar\u0131n\u0131 art\u0131rd\u0131\u011f\u0131n\u0131 kaydetti. Ba\u015fkan Akt\u00fcrk, \"\u00d6zellikle bug\u00fcnlerde yem fiyatlar\u0131n\u0131n anormal \u015fekilde artmas\u0131 ger\u00e7ekten d\u00fc\u015f\u00fcnd\u00fcr\u00fcc\u00fc. \u00d6zellikle 11. ve 12. ayda m\u0131s\u0131r\u0131n ve arpa fiyatlar\u0131n\u0131n y\u00fcksek seyretti\u011fi bir d\u00f6nemde yem fiyatlar\u0131n 65 TL fiyatlara \u00e7ekildi\u011fini g\u00f6rd\u00fck. Ama bug\u00fcnlerde arpa ve m\u0131s\u0131r fiyatlar\u0131 12. aydan daha ucuz olmas\u0131na ra\u011fmen, \u00e7\u00fcnk\u00fc silolar\u0131m\u0131zda h\u00fck\u00fcmetimiz, bakanl\u0131\u011f\u0131m\u0131z stok etti fiyatlar\u0131 y\u00fckselmesin diye. Arpa ve m\u0131s\u0131r fiyatlar\u0131n\u0131n d\u00fc\u015f\u00fck olmas\u0131na ra\u011fmen yem fiyatlar\u0131n\u0131n 90-100 TL'ye \u00e7\u0131kt\u0131\u011f\u0131n\u0131 endi\u015feyle izliyoruz. Tabii \u00f6zellikle hem d\u00fcnyada, hem de \u00fclkemizde g\u00f6r\u00fcnen korona vir\u00fcsten dolay\u0131 yem fabrikalar\u0131n\u0131n f\u0131rsat\u00e7\u0131l\u0131k yapt\u0131\u011f\u0131n\u0131 d\u00fc\u015f\u00fcn\u00fcyoruz. Yani krizi kendi lehlerine f\u0131rsata \u00e7evirdi\u011fini g\u00f6r\u00fcyoruz ama bu do\u011fru de\u011fil. \u00d6zellikle hayvanlar\u0131n d\u0131\u015far\u0131ya \u00e7\u0131kmamas\u0131, insanlar\u0131m\u0131z\u0131n evde kalmas\u0131 nedeniyle i\u015fletmelerimizde bulundurulmas\u0131 ve yem giderlerinin, yem kullan\u0131m\u0131n\u0131n artmas\u0131 nedeniyle daha fazla talep oluyor. Tabii talep artt\u0131k\u00e7a fabrikalarda fiyatlar\u0131 art\u0131r\u0131yor. Bu f\u0131rsat\u00e7\u0131l\u0131ktan vazge\u00e7melerini istiyoruz. \u00c7\u00fcnk\u00fc onlar bize laz\u0131m oldu\u011fu kadar bizim de onlara laz\u0131m oldu\u011fumuzu unutmamal\u0131lar. E\u011fer hayvanc\u0131l\u0131k yemden dolay\u0131 veya ba\u015fka nedenlerle s\u0131k\u0131nt\u0131ya girerse yem fabrikalar\u0131 da yem satacak i\u015fletmeler bulamayacaklar. O y\u00fczden birbirimizi bu noktada destekleyelim istiyoruz. Yem fabrikalar\u0131na sadece \u015fu tavsiyede bulunuyoruz; bu \u00e7ark\u0131n d\u00f6nebilmesi i\u00e7in bu i\u015fletmelerin devam etmesi laz\u0131m. Bu i\u015fletmelerin devam etmesi i\u00e7inde yem fabrikalar\u0131n\u0131n devam etmesi laz\u0131m. Birbirimizi destekleyelim. Bu i\u015fi f\u0131rsata \u00e7evirip de birbirimizin \u00fczerinden para kazanmaya \u00e7al\u0131\u015fmayal\u0131m. Herkes hakk\u0131n\u0131 als\u0131n\" dedi.\n\n\"Devletin bize verdi\u011fi desteklerden ayaktay\u0131z\"\n\n\u00dcretici \u0130smet \u00dc\u00e7kulak (42), yem fiyat\u0131ndaki art\u0131\u015flar\u0131n hayvanc\u0131l\u0131k \u00fcretiminin \u00f6n\u00fcndeki en ciddi engel oldu\u011funu s\u00f6yledi. \u00dcretici \u00dc\u00e7kulak, \"Yemcilere f\u0131rsat do\u011fdu. Yem fiyatlar\u0131n\u0131 a\u015f\u0131r\u0131 derecede y\u00fckselttiler. Yem alma \u015fans\u0131m\u0131z\u0131 bitirdiler. Bundan 3-4 ay \u00f6nce arpa bin 300 lira, m\u0131s\u0131r bin 300 lirayd\u0131, yem ise 60 lirayd\u0131. \u015eimdi yem 100 lira olmu\u015f, m\u0131s\u0131r yine ayn\u0131 para. Burada ne oldu? F\u0131rsat\u00e7\u0131l\u0131k yemcilere do\u011fdu. Biz bu \u015fekilde rahats\u0131z\u0131z. Bu \u015fekilde de yem al\u0131p veremiyoruz. Hayvan yeti\u015ftiremeyece\u011fiz. \u00d6n\u00fcm\u00fcze ciddi bir engel sundular. \u015eu anda biz neden ayaktay\u0131z? Devletin bize verdi\u011fi desteklerden ayaktay\u0131z. Destek olmazsa zaten hayat yok\" diye konu\u015ftu.\n\n\u00dcretici Yasin \u00dc\u00e7kulak (46) ise, \"Bu \u00fclkeye hepimiz sahip \u00e7\u0131kmam\u0131z laz\u0131m. Bu vir\u00fcs\u00fc de a\u015far\u0131z, bu vir\u00fcs\u00fc de atlat\u0131r\u0131z. Bu hastal\u0131k da biter bu millet herkes birbirine laz\u0131m. O y\u00fczden herkesin \u00fczerine d\u00fc\u015fen vatanda\u015fl\u0131k g\u00f6revini yerine getirmesi gerekir\" \u015feklinde konu\u015ftu.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Korona vir\u00fcs f\u0131rsat\u00e7\u0131lar\u0131n\u0131n yem fiyatlar\u0131nda yapt\u0131\u011f\u0131 fahi\u015f art\u0131\u015f \u00fcreticilerin tepkisine neden oldu.", "meta_lang": "tr", "meta_favicon": "", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "description": "Korona vir\u00fcs f\u0131rsat\u00e7\u0131lar\u0131n\u0131n yem fiyatlar\u0131nda yapt\u0131\u011f\u0131 fahi\u015f art\u0131\u015f \u00fcreticilerin tepkisine neden oldu.", "DC.date.issued": "2020-03-25T16:18:08+03:00", "og": {"site_name": "Merhaba Haber", "url": "http://www.merhabahaber.com/korona-firsatcilari-yeme-yuzde-50-zam-yapti-1819407h.htm", "title": "Korona f\u0131rsat\u00e7\u0131lar\u0131 yeme y\u00fczde 50 zam yapt\u0131!", "description": "Korona vir\u00fcs f\u0131rsat\u00e7\u0131lar\u0131n\u0131n yem fiyatlar\u0131nda yapt\u0131\u011f\u0131 fahi\u015f art\u0131\u015f \u00fcreticilerin tepkisine neden oldu.", "image": "http://d.merhabahaber.com/news/1190075.jpg", "type": "article"}, "twitter": {"card": "summary_large_image", "image": "http://d.merhabahaber.com/news/1190075.jpg", "site": "@merhabahaber", "url": "http://www.merhabahaber.com/korona-firsatcilari-yeme-yuzde-50-zam-yapti-1819407h.htm", "title": "Korona f\u0131rsat\u00e7\u0131lar\u0131 yeme y\u00fczde 50 zam yapt\u0131!", "description": "Korona vir\u00fcs f\u0131rsat\u00e7\u0131lar\u0131n\u0131n yem fiyatlar\u0131nda yapt\u0131\u011f\u0131 fahi\u015f art\u0131\u015f \u00fcreticilerin tepkisine neden oldu."}}, "canonical_link": "http://www.merhabahaber.com/korona-firsatcilari-yeme-yuzde-50-zam-yapti-1819407h.htm"}