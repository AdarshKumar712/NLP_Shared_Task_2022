{"source_url": "https://www.milliyet.com.tr", "url": "https://www.milliyet.com.tr/skorer/aksal-yavuz/orumcek-adam-6150884", "title": "\u00d6r\u00fcmcek adam!", "top_image": "https://i2.milimaj.com/i/milliyet/75/600x600/5c5c1703cb145171243dee9e", "meta_img": "https://i2.milimaj.com/i/milliyet/75/600x600/5c5c1703cb145171243dee9e", "images": ["https://i2.milimaj.com/i/milliyet/75/54x54/5c8bbc1745d2a08194818dee.jpg", "https://i2.milimaj.com/i/milliyet/75/52x52/5c8bbc1745d2a08194818dee.jpg", "https://i2.milimaj.com/i/milliyet/75/600x600/5c5c1703cb145171243dee9e", "https://s.milimaj.com/images/skorer/skorer-logo.png", "https://i2.milimaj.com/i/milliyet/75/770x0/5e5195c455427e0db0846879"], "movies": [], "text": "Be\u015fikta\u015f, Trabzonspor ma\u00e7lar\u0131 hep b\u00f6yle; gol var, heyecan var, gerilim var, k\u0131saca ne ararsan\u0131z var. Kimine sevin\u00e7, kimine \u00fcz\u00fcnt\u00fc!\n\nE\u011fri oturup do\u011fru konu\u015fal\u0131m:\n\nD\u00fcn Trabzonspor\u2019un \u00f6r\u00fcmcek adam\u0131 U\u011furcan \u00c7ak\u0131r olmasayd\u0131; Trabzonspor\u2019un bu ma\u00e7tan bir puanla ayr\u0131lmas\u0131 m\u00fcmk\u00fcn de\u011fildi. Kalesinde adeta devle\u015fti, inan\u0131lmaz kurtar\u0131\u015flara imza att\u0131 gen\u00e7 kaleci.\n\nBir parantez de S\u00f6rloth\u2019a a\u00e7al\u0131m. Att\u0131\u011f\u0131 ilk gol enfesti tamam da, tak\u0131m\u0131 ma\u011flup durumdayken ikinci gol\u00fcnde hem de son nefeste Be\u015fikta\u015f filelerine yollad\u0131\u011f\u0131 top, emin ad\u0131mlara \u015fampiyonlu\u011fa giden Trabzonspor\u2019a adeta hayat verdi, moral verdi.\n\nGollerinde hep \u201csus\u201c i\u015fareti veren kral, \u201c ben bitti demeden bitmez\u201d mesaj\u0131n\u0131 \u0130stanbul\u2019da da vermi\u015f oldu. O gol Trabzonsporlular\u0131 ne kadar mest etmi\u015fse, siyah-beyazl\u0131lar\u0131 o derece \u00fczd\u00fc.\n\nBe\u015fikta\u015f sezonun en iyi futbolunu oynad\u0131 desek abartm\u0131\u015f olmay\u0131z. Siyah-beyazl\u0131 oyuncular\u0131 sezonun en iyi futbolunu oynamaya/ m\u00fccadele etmeye iten sebebe gelince;\n\n\u0130nsan var olan g\u00fcc\u00fcn\u00fcn ancak y\u00fczde 75\u2019ini kullanabilir. Geriye kalan y\u00fczde 25\u2019lik b\u00f6l\u00fcm, otomatikman korunan rezerv olarak, h\u00fccrelerde \u015fifrelenmi\u015f, kodlanm\u0131\u015f olarak muhafaza edilir. Bu g\u00fc\u00e7; var olma, yok olma meselesi s\u00f6z konusu olunca ortaya \u00e7\u0131kar.\n\nDememiz o ki, d\u00fcn siyah-beyazl\u0131 oyuncular bu psikolojiyle oynad\u0131lar, seyirci deste\u011fini de hissederek\u2026\n\nTrabzonspor\u2019un oyunu bu kadar geride kabul etmesine gerek yoktu asl\u0131nda. Geriye \u00e7ok yasland\u0131lar. Bask\u0131 alt\u0131nda kald\u0131klar\u0131 anda top daha fazla sahip olarak oynayabilseydiler; Be\u015fikta\u015f bu derece etkili olamazd\u0131, oynayamazd\u0131. Ayr\u0131ca gecenin en iyilerinden G\u00f6khan G\u00f6n\u00fcl\u2019\u00fcn kulland\u0131\u011f\u0131 kanata \u00f6nlem al\u0131nmal\u0131yd\u0131!\n\nNwakaeme\u2019nin eksikli\u011fi hissedilmedi de\u011fil. Hatta Obi Mikel\u2019in de.\n\nNwakaeme, Trabzonspor\u2019un en b\u00fcy\u00fck h\u00fccum g\u00fcc\u00fc, Obi Mikel, defans, orta saha pas ba\u011flant\u0131lar\u0131n\u0131n ba\u015f akt\u00f6r\u00fc. \u0130kisinin olmamas\u0131, Trabzonspor i\u00e7in b\u00fcy\u00fck kay\u0131pt\u0131 vesselam\u2026\n\nEkuban, oyuna daha erken al\u0131nmal\u0131yd\u0131. Oyuna girdikten sonra \u00f6nce oyunun seyrini, sonra da ma\u00e7\u0131n kaderini de\u011fi\u015ftirdi, U\u011furcan ve S\u00f6rloth gibi..\n\nBitirelim\u2026\n\nBe\u015fikta\u015f, d\u00fcn gece sezonun en iyi futbolun oynad\u0131 fakat ke\u00e7iboynuzu tad\u0131ndaki ma\u00e7\u0131 galip bitirmelerine \u00f6r\u00fcmcek adam U\u011furcan \u00c7ak\u0131r ve kuzeyin o\u011flu S\u00f6rloth m\u00fcsaade etmedi.", "keywords": [], "meta_keywords": [""], "tags": [], "authors": ["Aksal Yavuz", "Aksalyavuz Hotmail.Com"], "publish_date": null, "summary": "", "article_html": "", "meta_description": ".", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.38.283", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/skorer/aksal-yavuz/orumcek-adam-6150884", "title": "\u00d6r\u00fcmcek adam!", "type": "article", "image": "https://i2.milimaj.com/i/milliyet/75/600x600/5c5c1703cb145171243dee9e", "site_name": "Milliyet", "description": "."}, "description": ".", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/skorer/aksal-yavuz/orumcek-adam-6150884", "title": "\u00d6r\u00fcmcek adam!", "description": ".", "image": "https://i2.milimaj.com/i/milliyet/75/600x600/5c5c1703cb145171243dee9e"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.38.283", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/skorer/aksal-yavuz/orumcek-adam-6150884"}