{"source_url": "https://www.yenicaggazetesi.com.tr", "url": "https://www.yenicaggazetesi.com.tr/400-hakim-ve-savci-sorusturuluyor-265403h.htm", "title": "\"400 hakim ve savc\u0131 soru\u015fturuluyor\"", "top_image": "https://cdn.yenicaggazetesi.com.tr/news/356723.jpg", "meta_img": "https://cdn.yenicaggazetesi.com.tr/news/356723.jpg", "images": ["https://www.yenicaggazetesi.com.tr/s/i/img-rep.gif", "https://www.yenicaggazetesi.com.tr/d/birincisayfa/2501YC01_2019.gif", "https://cdn.yenicaggazetesi.com.tr/news/357022.jpg", "https://cdn.yenicaggazetesi.com.tr/news/357019.jpg", "https://cdn.yenicaggazetesi.com.tr/news/357017.jpg", "https://cdn.yenicaggazetesi.com.tr/news/356996.jpg", "https://cdn.yenicaggazetesi.com.tr/news_t/356866.jpg", "https://cdn.yenicaggazetesi.com.tr/news/357034.jpg", "https://cdn.yenicaggazetesi.com.tr/news/357009.jpg", "https://cdn.yenicaggazetesi.com.tr/news/357036.jpg", "https://www.yenicaggazetesi.com.tr/d/banner/2611DOK01_2018.gif", "https://cdn.yenicaggazetesi.com.tr/news_t/356214.jpg", "https://www.yenicaggazetesi.com.tr/s/i/1x1.gif", "https://www.yenicaggazetesi.com.tr/d/banner/gazteler.jpeg", "https://cdn.yenicaggazetesi.com.tr/gallery/4706_1.jpg", "https://cdn.yenicaggazetesi.com.tr/news/340889.jpg", "https://www.yenicaggazetesi.com.tr/d/other/ctson.jpg", "https://www.yenicaggazetesi.com.tr/d/banner/261101GUN_2018.gif", "https://cdn.yenicaggazetesi.com.tr/news/356723.jpg", "https://www.yenicaggazetesi.com.tr/s/i/logo.png", "https://cdn.yenicaggazetesi.com.tr/news/356854.jpg", "https://cdn.yenicaggazetesi.com.tr/news/357012.jpg", "https://www.yenicaggazetesi.com.tr/d/other/kutu.png"], "movies": [], "text": "Hakim ve savc\u0131larla ilgili yap\u0131lan \u00e7al\u0131\u015fmalar ile ilgili bilgi veren HSK Ba\u015fkanvekili Y\u0131lmaz, \"\u015eu anda 400 hakim savc\u0131 ile ilgili devam eden soru\u015fturma var. Adalet m\u00fcfetti\u015flerimizce b\u00fct\u00fcn belge ve bilgiler toplan\u0131yor\" dedi.\n\nHakimler ve Savc\u0131lar Kurulu (HSK) Ba\u015fkanvekili ve 2. Daire Ba\u015fkan\u0131 Mehmet Y\u0131lmaz, HSK'n\u0131n Fetullah\u00e7\u0131 Ter\u00f6r \u00d6rg\u00fct\u00fc (FET\u00d6) mensubu hakim ve savc\u0131larla ilgili yapt\u0131\u011f\u0131 \u00e7al\u0131\u015fmalar hakk\u0131nda bilgi verdi.\n\n\u201cKOVU\u015eTURMA \u0130ZN\u0130 VERD\u0130K\u201d\n\nHSK'de 2014 y\u0131l\u0131 Ekim ay\u0131nda i\u015fba\u015f\u0131na geldiklerinde kamuoyuna bir s\u00f6z verdiklerini, \u00f6ncelikle yarg\u0131da ehliyet ve liyakat\u0131 yeniden hakim k\u0131lacaklar\u0131n\u0131, yarg\u0131da hi\u00e7bir \u015fekilde \u00e7etele\u015fmeye, suistimallere izin vermeyeceklerini s\u00f6ylediklerini hat\u0131rlatan Y\u0131lmaz, ayn\u0131 zamanda hukuk d\u0131\u015f\u0131na \u00e7\u0131km\u0131\u015f kim varsa onunla m\u00fccadele edecekleri s\u00f6z\u00fcn\u00fc de verdiklerini belirtti. Bu s\u00f6z \u00e7er\u00e7evesinde 2014'ten itibaren FET\u00d6 ile m\u00fccadele ettiklerini, ilgili daire taraf\u0131ndan verilen soru\u015fturma izinleri sonras\u0131nda m\u00fcfetti\u015fler eliyle soru\u015fturmalar\u0131n yap\u0131ld\u0131\u011f\u0131n\u0131 anlatan Y\u0131lmaz, FET\u00d6'n\u00fcn 15 Temmuz 2016'daki darbe giri\u015fimi g\u00fcn\u00fcne kadar 130'un \u00fczerindeki FET\u00d6 mensubunu, hukuk i\u00e7inde yapt\u0131klar\u0131 usuls\u00fczl\u00fcklerden dolay\u0131 a\u00e7\u0131\u011fa ald\u0131klar\u0131n\u0131, baz\u0131lar\u0131n\u0131 ihra\u00e7 ettiklerini, baz\u0131lar\u0131 hakk\u0131nda da kovu\u015fturma izni verdiklerini hat\u0131rlatt\u0131.\n\n\"FET\u00d6 \u0130LE M\u00dcCADELEDE \u00c7OK NET\"\n\nHSK'nin FET\u00d6 ile m\u00fccadelede \u00e7ok net bir kurum oldu\u011funu vurgulayan Y\u0131lmaz, \"HSK, darbe sabah\u0131ndan beri, daha ortada KHK yokken, ola\u011fan\u00fcst\u00fc hal yokken tavr\u0131n\u0131 g\u00f6stermi\u015f bir kurum. Darbe \u00f6ncesinde de 2014'te 'i\u00e7imdeki ter\u00f6ristleri temizleyece\u011fim' diye aya\u011fa kalkm\u0131\u015f ve o \u015fartlarda 130 \u00f6nemli say\u0131lan FET\u00d6 mensubunu darbe \u00f6ncesi sistemin d\u0131\u015f\u0131na itebilmi\u015f bir kurum. Sonras\u0131nda da bu \u00e7al\u0131\u015fmalar\u0131 yaparken yarg\u0131n\u0131n t\u00fcm \u00f6rg\u00fctlerinden, \u00fclkenin t\u00fcm \u00f6rg\u00fctlerinden, iktidar\u0131yla muhalefetiyle takdir g\u00f6rm\u00fc\u015f bir kurum. Hi\u00e7 adaletten ayr\u0131lmadan, kanun ve hukuktan ayr\u0131lmadan i\u015flem yapan, en ola\u011fan\u00fcst\u00fc d\u00f6nemde dahi hukuktan ayr\u0131lmam\u0131\u015f bir kurumdan bahsediyoruz. Hesab\u0131m\u0131z a\u00e7\u0131k, net\u201d a\u00e7\u0131klamas\u0131nda bulundu.\n\n400 HAK\u0130MLE \u0130LG\u0130L\u0130 SORU\u015eTURMA\n\nHSK Ba\u015fkanvekili Mehmet Y\u0131lmaz, son yap\u0131lan a\u00e7\u0131\u011fa almalar\u0131n ard\u0131ndan FET\u00d6 ile iltisakl\u0131, irtibatl\u0131 hakim ve savc\u0131larla ilgili incelemelerin devam etti\u011fini belirterek, \"\u015eu anda 400 hakim savc\u0131 ile ilgili devam eden dosya var. Bu soru\u015fturma adalet m\u00fcfetti\u015flerimizin elinde ayn\u0131 titizlikle ara\u015ft\u0131r\u0131l\u0131yor. B\u00fct\u00fcn belge, bilgiler toplan\u0131yor. Buna g\u00f6re aklanacak hakim savc\u0131 aklan\u0131yor zaten ama o bilgi, belgelerde iltisak ve irtibat\u0131 belirleyen deliller saptand\u0131\u011f\u0131 anda hi\u00e7 kimsenin ku\u015fkusu olmas\u0131n ki HSK'nin bu konuda hi\u00e7 tolerans\u0131 yok.\" \u015feklinde konu\u015ftu.", "keywords": [], "meta_keywords": ["HSK", "Mehmet Y\u0131lmaz", "FET\u00d6"], "tags": ["Mehmet Y\u0131lmaz", "HSK", "FET\u00d6"], "authors": ["Yeni \u00c7a\u011f Gazetesi"], "publish_date": null, "summary": "", "article_html": "", "meta_description": "Hakim ve savc\u0131larla ilgili yap\u0131lan \u00e7al\u0131\u015fmalar ile ilgili bilgi veren HSK Ba\u015fkanvekili Y\u0131lmaz, \"\u015eu anda 400 hakim savc\u0131 ile ilgili devam eden soru\u015fturma var. Adalet m\u00fcfetti\u015flerimizce b\u00fct\u00fcn belge ve bilgiler toplan\u0131yor\" dedi.", "meta_lang": "tr", "meta_favicon": "", "meta_data": {"keywords": "HSK, Mehmet Y\u0131lmaz, FET\u00d6", "description": "Hakim ve savc\u0131larla ilgili yap\u0131lan \u00e7al\u0131\u015fmalar ile ilgili bilgi veren HSK Ba\u015fkanvekili Y\u0131lmaz, \"\u015eu anda 400 hakim savc\u0131 ile ilgili devam eden soru\u015fturma var. Adalet m\u00fcfetti\u015flerimizce b\u00fct\u00fcn belge ve bilgiler toplan\u0131yor\" dedi.", "DC.date.issued": "2020-01-24T14:00:33+03:00", "news_keywords": "HSK, Mehmet Y\u0131lmaz, FET\u00d6", "og": {"type": "article", "site_name": "Yeni \u00c7a\u011f Gazetesi", "url": "https://www.yenicaggazetesi.com.tr/400-hakim-ve-savci-sorusturuluyor-265403h.htm", "title": "\"400 hakim ve savc\u0131 soru\u015fturuluyor\"", "description": "Hakim ve savc\u0131larla ilgili yap\u0131lan \u00e7al\u0131\u015fmalar ile ilgili bilgi veren HSK Ba\u015fkanvekili Y\u0131lmaz, \"\u015eu anda 400 hakim savc\u0131 ile ilgili devam eden soru\u015fturma var. Adalet m\u00fcfetti\u015flerimizce b\u00fct\u00fcn belge ve bilgiler toplan\u0131yor\" dedi.", "image": {"identifier": "https://cdn.yenicaggazetesi.com.tr/news/356723.jpg", "width": 980, "height": 360}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/400-hakim-ve-savci-sorusturuluyor-265403h.htm", "title": "\"400 hakim ve savc\u0131 soru\u015fturuluyor\"", "description": "Hakim ve savc\u0131larla ilgili yap\u0131lan \u00e7al\u0131\u015fmalar ile ilgili bilgi veren HSK Ba\u015fkanvekili Y\u0131lmaz, \"\u015eu anda 400 hakim savc\u0131 ile ilgili devam eden soru\u015fturma var. Adalet m\u00fcfetti\u015flerimizce b\u00fct\u00fcn belge ve bilgiler toplan\u0131yor\" dedi.", "image": "https://cdn.yenicaggazetesi.com.tr/news/356723.jpg"}, "google-site-verification": "nQ9sWzpmLdxP1iu6NsnHz7gP8VsvH6XQGzLh6WdzqYA"}, "canonical_link": "https://www.yenicaggazetesi.com.tr/400-hakim-ve-savci-sorusturuluyor-265403h.htm"}