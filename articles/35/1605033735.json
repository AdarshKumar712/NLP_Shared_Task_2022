{"source_url": "https://www.haberturk.com", "url": "https://www.haberturk.com/ligler-hic-oynanmayabilir-2677178-spor", "title": "UEFA ve TFF Sa\u011fl\u0131k Kurulu \u00dcyesi Mete D\u00fcren: Ligler hi\u00e7 oynanmayabilir", "top_image": "https://im.haberturk.com/2020/05/12/ver1589353944/2677178_1200x627.jpg", "meta_img": "https://im.haberturk.com/2020/05/12/ver1589353944/2677178_1200x627.jpg", "images": ["https://im.haberturk.com/assets/images/v4/canli-yayin-logo.svg", "https://im.haberturk.com/2020/05/11/ver1589189584/2675351_414x414.jpg", "https://im.haberturk.com/assets/images/auth-popup/facebook.svg", "https://im.haberturk.com/assets/images/brand/htkulup-white-new.svg", "https://im.haberturk.com/2020/05/13/ver1589374579/2678124_100x100.jpg", "https://im.haberturk.com/2020/05/12/ver1589353944/2677178_810x458.jpg", "https://im.haberturk.com/2020/05/10/ver1589114323/2674277_414x414.jpg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/2020/05/09/ver1589006050/2673050_414x414.jpg", "https://im.haberturk.com/assets/images/auth-popup/close-black.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/assets/images/v3/transparent.gif", "https://im.haberturk.com/assets/images/v3/logo/haberturk-white.svg", "https://im.haberturk.com/assets/images/brand/ciner-logo.svg", "https://im.haberturk.com/2020/05/12/ver1589353944/2677178_1200x627.jpg", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg"], "movies": [], "text": "Ahmet Selim Kul aselim@cyh.com.tr\n\nPandeminin spora yapt\u0131\u011f\u0131 olumsuz etki her ge\u00e7en g\u00fcn b\u00fcy\u00fcmeye devam ederken, spor organizasyonlar\u0131n\u0131n ak\u0131betlerinin ne olaca\u011f\u0131na y\u00f6nelik tart\u0131\u015fmalar her ge\u00e7en daha da i\u00e7inden \u00e7\u0131k\u0131lmaz bir hal al\u0131yor. Bu kapsamda \u00fclkemizde T\u00fcrkiye Futbol Federasyonu\u2019nun \u015fimdilik 12 Haziran\u2019da ligleri ba\u015flatma karar\u0131n\u0131 almas\u0131n\u0131n ard\u0131ndan voleybol ve basketbolda beyaz sezon ilan edilmesi g\u00f6zleri TFF\u2019ye \u00e7evirdi.\n\nMuhabirimiz Ahmet Selim Kul da bu ya\u015fananlar\u0131n ard\u0131ndan Avrupa\u2019daki durum, kul\u00fcpler i\u00e7in haz\u0131rlanan \u201cFutbola d\u00f6n\u00fc\u015f\u201d \u00f6neri protokol\u00fc, alt liglerde bu protokol\u00fcn uygulanabilirli\u011fi, tak\u0131mlar\u0131n \u015fu ana kadar att\u0131\u011f\u0131 ad\u0131mlar ile ilgili UEFA ve TFF Sa\u011fl\u0131k Kurulu \u00dcyesi Prof. Dr. Mete D\u00fcren ile kapsaml\u0131 bir r\u00f6portaj ger\u00e7ekle\u015ftirdi. \u0130\u015fte olduk\u00e7a \u00e7arp\u0131c\u0131 a\u00e7\u0131klamalar yapan D\u00fcren\u2019in a\u00e7\u0131klamalar\u0131n\u0131n tamam\u0131\u2026\n\n\u201cHER \u00dcLKEDEN D\u0130\u011eER\u0130NDE OLMAYAN B\u0130LG\u0130Y\u0130 KATARAK B\u0130R KOMPOZ\u0130SYON YAPTIK\u201d\n\n\"Gerek UEFA\u2019n\u0131n y\u00f6netim kurulu gerek TFF Y\u00f6netim Kurulu pandemi ile ilgili ilk \u015foku atlatt\u0131ktan sonra tekrar g\u00fcn\u00fcn birinde Avrupa ve T\u00fcrkiye\u2019de do\u011fal olarak futbolun ba\u015flayabilece\u011fine kar\u015f\u0131 ve bu ba\u015flayaca\u011f\u0131 g\u00fcnde ciddi problemlerle kar\u015f\u0131la\u015f\u0131laca\u011f\u0131 ihtimaline kar\u015f\u0131 kendi sa\u011fl\u0131k kurullar\u0131ndan bir tavsiyeler listesi, bir k\u0131lavuz haz\u0131rlanmas\u0131n\u0131 talep ettiler.\n\nUEFA bu konuyla ilgili \u00e7al\u0131\u015fmalara ba\u015flad\u0131\u011f\u0131 zaman baz\u0131 \u00fclkeler kendi \u00e7al\u0131\u015fmalar\u0131n\u0131 bir haz\u0131rl\u0131k, bir referans olmas\u0131 a\u00e7\u0131s\u0131ndan g\u00f6nderdiler. Ben de onlar g\u00f6nderdik\u00e7e o bilgileri toplayarak a\u015fa\u011f\u0131 yukar\u0131 her \u00fclkenin di\u011ferinde olmayan\u0131n\u0131 katarak bir kompozisyon yapma yoluna gittik.\n\n\u015eu anda sa\u011fl\u0131k kurulunda \u00e7ok de\u011ferli, tecr\u00fcbeli hekimler var. Ayn\u0131 zamanda futbolun i\u00e7inde olan insanlar var hekim olmayan. Psikologlar var, fizyoterapistler var, mas\u00f6rler var\u2026 Bunlar\u0131n d\u0131\u015f\u0131nda bir de sa\u011fl\u0131k kurulunun bir dan\u0131\u015fma kurulu var. Dan\u0131\u015fma kurulunda \u00f6zellikle her bran\u015ftan hekim oldu\u011fu gibi g\u00fcn\u00fcn \u015fartlar\u0131na uygun olarak da enfeksiyon hastal\u0131klar\u0131 uzman\u0131ndan, halk sa\u011fl\u0131\u011f\u0131 uzmanlar\u0131ndan da bu k\u0131lavuz haz\u0131rlan\u0131rken ciddi yard\u0131m ve destek al\u0131nd\u0131.\"\n\n\u201cFUTBOL UEFA SA\u011eLIK KURULU\u2019NUN \u00d6NG\u00d6RD\u00dc\u011e\u00dcNDEN \u00c7OK DAHA ERKEN BA\u015eLADI\u201d\n\n\"Bu k\u0131lavuzu ilk haz\u0131rlad\u0131\u011f\u0131m\u0131z zaman evde kal\u0131nan d\u00f6nemden ma\u00e7 oynanaca\u011f\u0131 g\u00fcne kadar ne yap\u0131laca\u011f\u0131 a\u015fa\u011f\u0131 yukar\u0131 anlat\u0131lan 50-60 sayfal\u0131k bir k\u0131lavuz \u015feklindeydi. \u0130lk ba\u015fta biz futbolcular\u0131n bu \u015fekilde evde kald\u0131klar\u0131 d\u00f6neme ve daha sonra da kendi ba\u015flar\u0131na en az\u0131ndan sahalarda ko\u015farak kendi atletik \u00f6zelliklerini diri tutmak i\u00e7in yapt\u0131klar\u0131 \u00e7al\u0131\u015fmalara bir yard\u0131mc\u0131 olmas\u0131 itibariyle ilk b\u00f6l\u00fcm\u00fcn\u00fc yay\u0131nlad\u0131k.\n\nBiz bunu yay\u0131nlad\u0131ktan sonra futbol federasyonun olas\u0131 futbola geri d\u00f6n\u00fc\u015f takvimini payla\u015ft\u0131. Ard\u0131ndan o noktadan sonra yap\u0131labilecekleri yani \u00f6zellikle ma\u00e7 \u00f6ncesinde, ma\u00e7 a\u015famas\u0131nda, ma\u00e7 g\u00fcn\u00fc yap\u0131lmas\u0131 gerekenleri, Kovid-19 testlerinin yap\u0131lmas\u0131 ve testlerin sonu\u00e7lar\u0131na g\u00f6re ne \u015fekilde hareket edilmesi gerekti\u011fini g\u00f6steren k\u0131lavuzu ikinci b\u00f6l\u00fcm olarak yay\u0131nlad\u0131k.\n\nBurada UEFA ile birlikte yapm\u0131\u015f oldu\u011fumuz bu sabahki (12.05.20) toplant\u0131da \u015f\u00f6yle bir sorun ortaya \u00e7\u0131kt\u0131. UEFA\u2019ya ba\u011fl\u0131 \u00fclkeler i\u00e7erisinde futbol UEFA Sa\u011fl\u0131k Kurulu\u2019nun \u00f6ng\u00f6rd\u00fc\u011f\u00fcnden \u00e7ok daha erken ba\u015flad\u0131. Sonu\u00e7ta Avrupa\u2019da pandemi de\u011fi\u015fik \u00fclkeleri de\u011fi\u015fik zamanlarda vurdu. T\u00fcrkiye bu konuda t\u0131rnak i\u00e7erisinde \u015fansl\u0131 diyebiliriz \u00e7\u00fcnk\u00fc gerek te\u015fhis gerek tedavi anlam\u0131nda, Uzak Do\u011fu\u2019dan, Avrupa\u2019dan, Amerika\u2019dan yap\u0131lan hatalar\u0131 g\u00f6rm\u00fc\u015f olmak, yap\u0131lan do\u011frular\u0131n yay\u0131nlanmas\u0131yla bunlar\u0131 adapte etmek gibi avantajlar\u0131 kulland\u0131k.\"\n\n\u201cTEST\u0130 POZ\u0130T\u0130F \u00c7IKAN OYUNCUYLA \u0130LG\u0130L\u0130 NE YAPILACA\u011eINA SA\u011eLIK KURULLARI KARAR VEREMEZ\u201d\n\n\"Bunun neticesinde sonu\u00e7ta Avrupa\u2019da da UEFA olarak bizim haz\u0131rlad\u0131\u011f\u0131m\u0131z bu k\u0131lavuzun \u00f6n\u00fcm\u00fczdeki hafta \u00f6rne\u011fin Almanya\u2019n\u0131n liglere ba\u015flayaca\u011f\u0131n\u0131 da d\u00fc\u015f\u00fcnecek olursak ilk b\u00f6l\u00fcmlerinin hi\u00e7bir k\u0131ymetinin kalmad\u0131\u011f\u0131n\u0131 g\u00f6rd\u00fck. Yani ne evde \u00e7al\u0131\u015fan var, ne sahada ko\u015fan var herkes hald\u0131r hald\u0131r ma\u00e7 haz\u0131rl\u0131klar\u0131na ba\u015flam\u0131\u015f durumda.\n\nO d\u00f6nemlerin hepsinin a\u015f\u0131ld\u0131\u011f\u0131n\u0131 g\u00f6rerek sonu\u00e7ta sayfalarca \u00e7ok ciddi emekler harcanarak haz\u0131rlanan bu k\u0131lavuzu da en son kala kala test b\u00f6l\u00fcm\u00fcne indirgemek zorunda kald\u0131k. Testin nas\u0131l yap\u0131laca\u011f\u0131, hangi testin ne \u015fekilde \u00e7\u0131karsa nas\u0131l davran\u0131laca\u011f\u0131 konusu ve daha sonra da bir \u015fekilde \u00fczerinde hala karar verilemeyen husus olan testi pozitif \u00e7\u0131kan oyuncunun ak\u0131beti ne olacak\u2026\n\nBiz karantinaya al\u0131n\u0131r, ilgili mercilere gerekli ilave tetkik ve tedavisi i\u00e7in bildirilir diyoruz da\u2026 O oyuncunun futbol kariyeri ve o oyuncunun bulundu\u011fu tak\u0131m\u0131n kaderi ne olur ona tabii sa\u011fl\u0131k kurulu olarak karar vermek do\u011fru de\u011fil. Ona muhtemelen bilim kurullar\u0131n\u0131n resmi iradeye de tavsiyesinden sonra federasyonla birlikte verilecek ortak bir kararla ancak neticelendirilece\u011fini d\u00fc\u015f\u00fcn\u00fcyorum. \u00c7\u00fcnk\u00fc bug\u00fcne kadar hi\u00e7 kar\u015f\u0131la\u015f\u0131lmam\u0131\u015f bir durum.\"\n\n\"ALMANYA\u2019DA \u0130K\u0130 FARKLI KARAR\u2026\"\n\n\"Enteresan olan \u00fclkeler aras\u0131ndaki farkl\u0131l\u0131klar\u0131 bir tarafa b\u0131rak\u0131n baz\u0131 \u00fclkelerin kendi idari yap\u0131lar\u0131 itibariyle iki farkl\u0131 eyaletinde bile iki farkl\u0131 karar al\u0131nd\u0131\u011f\u0131n\u0131 g\u00f6r\u00fcyoruz. \u00d6rne\u011fin K\u00f6ln tak\u0131m\u0131, Westfalen eyaletine ba\u011fl\u0131\u2026 \u0130ki oyuncusu pozitif \u00e7\u0131kt\u0131. 'Tamam al onlar\u0131 karantinaya, sen devam et' karar\u0131 \u00e7\u0131kt\u0131.\n\n\u00d6te yandan Dresden, Saksonya eyaletine ba\u011fl\u0131. Saksonya 'Olmaz \u00f6yle \u015fey. \u0130ki oyuncun pozitif \u00e7\u0131kt\u0131ysa sen de karantinadas\u0131n. \u00d6n\u00fcm\u00fczdeki iki ma\u00e7a \u00e7\u0131kamazs\u0131n' dedi. Bu noktada UEFA\u2019n\u0131n da b\u00f6yle bir yapt\u0131r\u0131m\u0131 olmayacakt\u0131r. 'Futbolcuyu izole edin' diyecektir ama karantinaya karar verecek olan devlet olacakt\u0131r diye d\u00fc\u015f\u00fcn\u00fcyorum.\"\n\n\u201cB\u0130Z\u0130M HAZIRLADI\u011eIMIZ KILAVUZ AVRUPA KUL\u00dcPLER B\u0130RL\u0130\u011e\u0130 TARAFINDAN REFERANS G\u00d6STER\u0130LD\u0130\u201d\n\n\"Her yerde \u00e7al\u0131\u015fmalar yap\u0131l\u0131yor. Pandeminin ba\u015flang\u0131c\u0131, y\u00fckseli\u015fi ve a\u015fa\u011f\u0131ya ini\u015fi \u00fclkelerde de\u011fi\u015fik oldu\u011fu i\u00e7in onlar bu a\u015famalar\u0131 bizden evvel yapt\u0131lar. Dedi\u011fim gibi o y\u00fczden haz\u0131rlad\u0131klar\u0131 k\u0131lavuzlar\u0131 da o \u015fekilde onlardan UEFA \u00fczerinden alarak kendi k\u0131lavuzumuzun haz\u0131rlanmas\u0131 i\u00e7in de bir referans olu\u015fturduk.\n\n\u015eunu da s\u00f6yleyebilirim bizim olu\u015fturdu\u011fumuz k\u0131lavuz da Avrupa Kul\u00fcpler Birli\u011fi taraf\u0131ndan da referans g\u00f6sterilerek bunun da di\u011fer kul\u00fcpler ve federasyonlar taraf\u0131ndan \u00f6rnek al\u0131nabilece\u011fi konusunda bir yaz\u0131ya mazhar oldu. Bunu da gururla s\u00f6ylemekte fayda var.\"\n\n\u201cKUL\u00dcPLER\u0130N KILAVUZA \u00c7OK UYDUKLARI S\u00d6YLENEMEZ\u201d\n\n\"Kul\u00fcpler tabii ba\u015flad\u0131lar ve hep serzeni\u015fte bulunuyoruz bu aralar. Bu k\u0131lavuza \u00e7ok uyduklar\u0131 s\u00f6ylenemez. Bizim tabii ad\u0131 protokol ama protokol\u00fcn bir yapt\u0131r\u0131m\u0131 vard\u0131r. Bu protokol\u00fcn bir yapt\u0131r\u0131m\u0131 yok. Bu sadece bir tavsiye. Ama bu hakikaten iyiliklerine yap\u0131lm\u0131\u015f bir k\u0131lavuz. \u00c7\u00fcnk\u00fc \u015fu anda g\u00f6r\u00fcyoruz ki ba\u015flad\u0131lar\u2026 Ba\u015flad\u0131ktan sonra teste ge\u00e7tiler, testler pozitif \u00e7\u0131k\u0131nca onlar\u0131 ay\u0131rmaya ba\u015flad\u0131lar ama geri kalan k\u0131sm\u0131 devam ediyor.\n\nYani biz halbuki -Habert\u00fcrk TV\u2019de de bunu s\u00f6ylemi\u015ftim- ba\u015flama tarihlerini gerekirse 1-2 g\u00fcn erteleyip bununla ilgili testleri bitirdikten sonra bu testlerin neticesine g\u00f6re ba\u015flamakta fayda var. Ve yine \u00e7ok \u00f6nemli bir \u015fey\u2026 Bu testleri yapt\u0131ktan sonra da temiz \u00e7\u0131kanlar\u0131n izole kalmas\u0131, kamplar\u0131n\u0131 bu \u015fekilde eve gidip geri gelmeli de\u011fil de burada ger\u00e7ek anlamda bir kamp hayat\u0131 ya\u015far gibi yapmalar\u0131 gerekiyor. \u00c7\u00fcnk\u00fc ak\u015fam eve gitti\u011finiz zaman o testin negatiflili\u011fin bir de\u011feri kalm\u0131yor. O zaman her g\u00fcn test yapman\u0131z laz\u0131m.\"\n\n\u201cFEDERASYON VE BAKANLI\u011eIN TESTLERLE \u0130LG\u0130L\u0130 PROTOKOL YAPMASI GEREK\u0130YOR\u201d\n\n\"Burada ayr\u0131 bir soru veya sorun da \u015fu\u2026 Bu testlerin yap\u0131labilmesi i\u00e7in de T\u00fcrkiye Futbol Federasyonu\u2019nun Sa\u011fl\u0131k Bakanl\u0131\u011f\u0131 ile ger\u00e7ek anlamda protokol yapmas\u0131 laz\u0131m. \u00c7\u00fcnk\u00fc \u015fu anda futbolculara resmi olarak test yapmak m\u00fcmk\u00fcn de\u011fil. \u00c7\u00fcnk\u00fc bir \u015fikayetleri yok. Keyfe keder diyebilece\u011fimiz bir test yap\u0131l\u0131yor. Halbuki \u015fu andaki genelgeye g\u00f6re ya semptomunuz olacak ya da bir hastayla yak\u0131n temastan dolay\u0131 siz ara\u015ft\u0131r\u0131lmak \u00fczere test olabiliyorsunuz. Futbolcular bunlardan hi\u00e7biri de\u011fil.\n\nO y\u00fczden onlara herhangi bir \u015fekilde g\u00fcvenirlili\u011fi olmayan testler yerine Sa\u011fl\u0131k Bakanl\u0131\u011f\u0131\u2019n\u0131n akredite etti\u011fi pandemi hastanesi ekiplerinin gidip tesislerde bu \u015fekilde onlar\u0131 test etmeleri ve bu \u015fekilde gerek Sa\u011fl\u0131k Bakanl\u0131\u011f\u0131 ile gerek federasyonla payla\u015fmalar\u0131 gerekecek. Ama bunlar i\u00e7in de bir tak\u0131m protokollere ihtiya\u00e7 var.\n\nHepsi bunlar\u0131n g\u00f6z \u00f6n\u00fcne al\u0131nd\u0131\u011f\u0131nda baya bir yol al\u0131nmas\u0131 gereken s\u00fcre\u00e7 var. Tabii bu noktada federasyon da devletimizden de\u011fi\u015fik zaman dilimlerinde ba\u015flama alternatiflerine de bir cevap bekliyor. Bunlardan hangisinde ba\u015flan\u0131r, bu ba\u015flanacak tarihten geriye d\u00f6n\u00fclerek bunlar\u0131n hepsinin yap\u0131lmas\u0131 ciddi bir \u00e7al\u0131\u015fma s\u00fcrecini gerektirecek diye d\u00fc\u015f\u00fcn\u00fcyorum.\"\n\n\u201c\u0130N\u015eALLAH BU S\u00dcREC\u0130 \u0130STED\u0130\u011e\u0130M\u0130Z G\u0130B\u0130 TAMAMLARIZ\u201d\n\n\"T\u00fcrkiye\u2019de elbette futbolun sosyal hayat i\u00e7erisindeki \u00f6nemini; bunu sosyolojik olarak da, ekonomik olarak da, psikolojik olarak da ele al\u0131n sonu\u00e7ta bunun yads\u0131namayan bir geni\u015f boyutu oldu\u011funu hepimiz biliyoruz. Dolay\u0131s\u0131yla T\u00fcrkiye Futbol Federasyonu sorumlu oldu\u011fu futbolu ba\u015flatmak i\u00e7in bir karar al\u0131yorsa bunu tek taraftan, tek boyuta indirmek tabii haks\u0131zl\u0131k olur. Karar al\u0131n\u0131rken de, 'Biz futbolu bir g\u00fcn ba\u015flatal\u0131m' dendi\u011fi zaman da sa\u011fl\u0131k kuruluna 'Biz \u015fu tarihte ba\u015flayaca\u011f\u0131z' diye bir tarih bildirilmedi.\n\n'Siz bir k\u0131lavuz haz\u0131rlay\u0131n, g\u00fcn\u00fcn birinde bu ba\u015flad\u0131\u011f\u0131 zaman bize de buna g\u00f6re bir vakit verin ve buna g\u00f6re bir program yapal\u0131m' \u015feklinde ifade edildi. K\u0131lavuzun ba\u015f\u0131nda da 'Bir g\u00fcn futbolun ba\u015flama ihtimaline g\u00f6re haz\u0131rlad\u0131k' diye de bir \u00f6n yaz\u0131s\u0131 var. Sonu\u00e7ta da in\u015fallah bu s\u00fcreci istedi\u011fimiz gibi tamamlar\u0131z\u2026\n\nHer t\u00fcrl\u00fc deste\u011fin oldu\u011fu, her t\u00fcrl\u00fc testin, test a\u015famas\u0131n\u0131n test sonucu sonras\u0131 a\u015famalar\u0131n birbiri ard\u0131ndan sorunsuz halledebildi\u011fi \u015fekilde tamamlar\u0131z. \u0130n\u015fallah hi\u00e7 kimsenin ba\u015f\u0131na bir i\u015f gelmeden bu noktalar\u0131 bitiririz.\"\n\n\u201cFUTBOL BA\u015eLADIKTAN SONRA POZ\u0130T\u0130F VAKA \u00c7IKMASI TEHL\u0130KEL\u0130\u201d\n\n\"\u015eu anda pozitif vakalar\u0131 yakalam\u0131\u015f olmak test yapman\u0131n bir neticesi. \u015eu anda pozitif vakalar\u0131 yakalamak genel test a\u015famas\u0131 i\u00e7erisinde de\u011ferlendirilir ama futbol ba\u015flad\u0131ktan sonra pozitif \u00e7\u0131kmas\u0131 tabii tehlikeli olabilecek bir i\u015flem. \u015eu anda testlerin neye g\u00f6re negatif-pozitif dendi\u011fini bilmiyoruz zaten. Daha do\u011frusu pozitiflerin pozitifli\u011fi anlaml\u0131 da negatifli\u011fin negatifli\u011fi anlaml\u0131 de\u011fil.\n\nYani negatifli\u011fi tekrarlamak laz\u0131m. \u00c7\u00fcnk\u00fc her testin belirli oranda bir g\u00fcvenirlili\u011fi var. Bunlar bize genel olarak bir fikir verecek ama binlerce yapmam\u0131z laz\u0131m. \u015eu anda \u00e7ok az say\u0131da tak\u0131mda yap\u0131ld\u0131\u011f\u0131n\u0131 g\u00f6r\u00fcyoruz. Pozitif vakalar b\u00f6yle \u00e7ok d\u00fc\u015f\u00fck kald\u0131ktan sonra, bunlar\u0131 izole ettikten sonra kalanlar\u0131n ba\u015flad\u0131ktan sonra pozitif \u00e7\u0131kmas\u0131 \u00e7ok ciddi bir i\u015faret olur.\n\nO d\u00f6nemde tekrar ne yap\u0131laca\u011f\u0131n\u0131 birlikte g\u00f6rece\u011fiz. \u0130n\u015fallah b\u00f6yle bir \u015feyle kar\u015f\u0131la\u015fmak zorunda kalmay\u0131z. O g\u00fcn de ne yap\u0131laca\u011f\u0131na bug\u00fcnden haz\u0131rl\u0131k olmam\u0131z laz\u0131m.\"\n\n\u201cG\u00d6R\u00dcNT\u00dc O G\u00dcN UYGUN G\u00d6Z\u00dcKMEYEB\u0130L\u0130R, L\u0130GLER H\u0130\u00c7 OYNANMAYAB\u0130L\u0130R\u201d\n\n\"Erteleme dersek kelimeyi do\u011fru kullanm\u0131\u015f olmay\u0131z \u00e7\u00fcnk\u00fc belirlenmi\u015f bir tarih de\u011fil ki erteleyelim. \u00c7\u00fcnk\u00fc 12\u2019si, 12-19-26 gibi her hafta sonunu bununla ilgili bir tarih olarak g\u00f6rmek m\u00fcmk\u00fcn. \u0130kincisi de hi\u00e7 oynanmamas\u0131 y\u00f6n\u00fcnde de bir karar \u00e7\u0131kabilir. Biz her \u015fekilde oynanmas\u0131 ihtimalinden konu\u015fuyoruz ama hi\u00e7 de oynanmayabilir. G\u00f6r\u00fcnt\u00fc o g\u00fcn ona uygun g\u00f6z\u00fckmeyebilir. Hep birlikte g\u00f6rece\u011fiz.\"\n\n\u201cPROTOKOL\u00dcN UYGULANAB\u0130L\u0130RL\u0130\u011e\u0130 ALT L\u0130GLER \u0130\u00c7\u0130N \u00c7OK M\u00dcMK\u00dcN DE\u011e\u0130L\u201d\n\n\"Mesela bug\u00fcn UEFA toplant\u0131s\u0131nda amat\u00f6r liglerin test a\u015famas\u0131n\u0131n d\u0131\u015f\u0131nda kalmas\u0131 karar\u0131 vard\u0131. \u00c7\u00fcnk\u00fc test a\u015famas\u0131n\u0131 o boyutta yapmak m\u00fcmk\u00fcn de\u011fil. Sonu\u00e7ta tesislerin fiziksel \u00f6zelliklerini de g\u00f6z \u00f6n\u00fcne ald\u0131\u011f\u0131m\u0131zda bizim yay\u0131nlad\u0131\u011f\u0131m\u0131z k\u0131lavuzun uygulanabilirli\u011fi a\u011f\u0131rl\u0131kl\u0131 olarak \u00e7ok modern, S\u00fcper Lig tak\u0131mlar\u0131 tesislerinde m\u00fcmk\u00fcn. Onun d\u0131\u015f\u0131ndaki kul\u00fcplerin uygulayabilmesi i\u00e7in tesislerini modifiye etmeleri gerekiyor.\"\n\n\u201cSPOR YARALANMALARI B\u0130L\u0130M\u0130 A\u00c7ISINDAN \u00c7OK TARTI\u015eILACAK B\u0130R D\u00d6NEM OLACAK\u201d\n\n\"Normal sezon seyri s\u0131ras\u0131nda art\u0131k y\u0131llar i\u00e7erisinde futbolcular\u0131n ne zaman sakatland\u0131klar\u0131, pandeminin moda kelimesiyle pik yapt\u0131klar\u0131 d\u00f6nem bilinen bir ger\u00e7ektir. \u015eimdi ma\u00e7larda, antrenmanlara g\u00f6re 10 kat daha fazla sakatlan\u0131l\u0131r. \u0130kincisi ma\u00e7lara ba\u015flad\u0131klar\u0131 zaman bir, sezonun ortas\u0131na yakla\u015f\u0131lan son 5 ma\u00e7ta bir pik olur\u2026 Bir de sezon sonuna yakla\u015f\u0131rken son pik olur.\n\nBiz normal \u015fartlarda sezonun ilk yar\u0131s\u0131n\u0131 bitirdik, ikinci yar\u0131ya ba\u015flad\u0131. Ba\u015flad\u0131\u011f\u0131 g\u00fcnden itibaren 9 ma\u00e7 ge\u00e7ti ve ara verildi. Normalde bizim sakatl\u0131klar\u0131n pik yapaca\u011f\u0131 d\u00f6neme gelirken uzun bir dinlenme s\u00fcrecine ge\u00e7tik. Dinlenme normalde olumlu gibi duruyor ama bu uzun dinlenme ayn\u0131 zamanda adale kayb\u0131 anlam\u0131na da geliyor. O y\u00fczden hakikaten sporcu sa\u011fl\u0131\u011f\u0131 ve spor yaralanmalar\u0131 bilimi a\u00e7\u0131s\u0131ndan ciddi anlamda \u00fczerinde \u00e7ok tart\u0131\u015f\u0131lacak, daha sonra geriye d\u00f6n\u00fcl\u00fcp \u00e7ok ara\u015ft\u0131r\u0131lacak bir konu olacakt\u0131r.\"", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Wed May 13 10:12:24 2020", "summary": "", "article_html": "", "meta_description": "UEFA ve TFF Sa\u011fl\u0131k Kurulu \u00dcyesi Prof. Dr. Mete D\u00fcren, Habert\u00fcrk'e \u00f6zel bir r\u00f6portaj verdi. D\u00fcren, UEFA'n\u0131n d\u00fcn yapt\u0131\u011f\u0131 toplant\u0131dan \u00f6nemli detaylar aktar\u0131rken, futbolun UEFA Sa\u011fl\u0131k Kurulu'nun \u00f6ng\u00f6rd\u00fc\u011f\u00fcnden \u00e7ok daha erken ba\u015flad\u0131\u011f\u0131n\u0131 belirtti. D\u00fcren ayr\u0131ca g\u00f6r\u00fcnt\u00fc uygun olmazsa liglerin ba\u015flamayabilece\u011fini de belirtirken, kul\u00fcplere y\u00f6nelik haz\u0131rlanan protokol i\u00e7in ise \"Sonu\u00e7ta tesislerin fiziksel \u00f6zelliklerini de g\u00f6z \u00f6n\u00fcne ald\u0131\u011f\u0131m\u0131zda bizim yay\u0131nlad\u0131\u011f\u0131m\u0131z k\u0131lavuzun uygulanabilirli\u011fi a\u011f\u0131rl\u0131kl\u0131 olarak \u00e7ok modern, S\u00fcper Lig tak\u0131mlar\u0131 tesislerinde m\u00fcmk\u00fcn. Onun d\u0131\u015f\u0131ndaki kul\u00fcplerin uygulayabilmesi i\u00e7in tesislerini modifiye etmeleri gerekiyor\"...", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "UEFA ve TFF Sa\u011fl\u0131k Kurulu \u00dcyesi Prof. Dr. Mete D\u00fcren, Habert\u00fcrk'e \u00f6zel bir r\u00f6portaj verdi. D\u00fcren, UEFA'n\u0131n d\u00fcn yapt\u0131\u011f\u0131 toplant\u0131dan \u00f6nemli detaylar aktar\u0131rken, futbolun UEFA Sa\u011fl\u0131k Kurulu'nun \u00f6ng\u00f6rd\u00fc\u011f\u00fcnden \u00e7ok daha erken ba\u015flad\u0131\u011f\u0131n\u0131 belirtti. D\u00fcren ayr\u0131ca g\u00f6r\u00fcnt\u00fc uygun olmazsa liglerin ba\u015flamayabilece\u011fini de belirtirken, kul\u00fcplere y\u00f6nelik haz\u0131rlanan protokol i\u00e7in ise \"Sonu\u00e7ta tesislerin fiziksel \u00f6zelliklerini de g\u00f6z \u00f6n\u00fcne ald\u0131\u011f\u0131m\u0131zda bizim yay\u0131nlad\u0131\u011f\u0131m\u0131z k\u0131lavuzun uygulanabilirli\u011fi a\u011f\u0131rl\u0131kl\u0131 olarak \u00e7ok modern, S\u00fcper Lig tak\u0131mlar\u0131 tesislerinde m\u00fcmk\u00fcn. Onun d\u0131\u015f\u0131ndaki kul\u00fcplerin uygulayabilmesi i\u00e7in tesislerini modifiye etmeleri gerekiyor\"...", "news_keywords": "TFF, mete d\u00fcren, s\u00fcper lig, UEFA, korona, koronavir\u00fcs,", "fb": {"app_id": 137861302891322, "admins": 537270901, "page_id": 161827680527303, "pages": 161827680527303}, "og": {"site_name": "haberturk.com", "title": "#EvdeKal", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/05/12/ver1589353944/2677178_1200x627.jpg", "url": "https://www.haberturk.com/ligler-hic-oynanmayabilir-2677178-spor", "type": "article", "article": {"tag": "UEFA ve TFF Sa\u011fl\u0131k Kurulu \u00dcyesi Mete D\u00fcren: Ligler hi\u00e7 oynanmayabilir", "published_time": "2020-05-13T10:12:24+03:00", "section": "futbol", "author": "Habert\u00fcrk"}, "locale": "tr_TR"}, "eng": {"Id": 171, "categoryName": "futbol"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/ligler-hic-oynanmayabilir-2677178-spor", "title": "#EvdeKal", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/05/12/ver1589353944/2677178_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/ligler-hic-oynanmayabilir-2677178-spor"}