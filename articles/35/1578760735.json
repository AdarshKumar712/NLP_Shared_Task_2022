{"source_url": "https://wmeritum.pl", "url": "https://wmeritum.pl/wloski-ekspert-epidemii-rzeczywiste/310747", "title": "W\u0142oski ekspert nie ma w\u0105tpliwo\u015bci: Oficjalne dane na temat epidemii nie s\u0105 rzeczywiste", "top_image": "https://wmeritum.pl/wp-content/uploads/2020/03/W\u0142ochy.jpg", "meta_img": "https://wmeritum.pl/wp-content/uploads/2020/03/W\u0142ochy.jpg", "images": ["https://wmeritum.pl/wp-content/uploads/2018/06/wmeritum-logo.png", "http://wmeritum.pl/wp-content/uploads/sda/fundacja_redisbad.gif", "https://secure.gravatar.com/avatar/a4f4f86a07d58a0ddc9f2845a47b2f06?s=80&d=mm&r=g", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://wmeritum.pl/wp-content/themes/jnews/assets/img/jeg-empty.png", "https://wmeritum.pl/wp-content/uploads/2020/03/W\u0142ochy.jpg", "https://wmeritum.pl/autopromocja/google-news-wide-3.png"], "movies": [], "text": "Przedstawiane liczby na temat skali epidemii we W\u0142oszech \u201enie s\u0105 rzeczywiste\u201d- oceni\u0142 wirusolog profesor Roberto Burioni. Jego zdaniem trzeba przebada\u0107 du\u017c\u0105 pr\u00f3bk\u0119 ludno\u015bci, by otrzyma\u0107 prawdziwe dane i, jak doda\u0142, \u201enie b\u0142\u0105dzi\u0107 w ciemno\u015bciach\u201d.\n\nW opublikowanym w \u015brod\u0119 wywiadzie dla sieci w\u0142oskich dziennik\u00f3w lokalnych Burioni podkre\u015bli\u0142: \u201eMusimy wiedzie\u0107, jakie rozmiary ma epidemia\u201d.\n\nJego zdaniem nie mo\u017cna przewidzie\u0107, czy dojdzie do nowej fali zachorowa\u0144 na przyk\u0142ad na prze\u0142omie maja i czerwca.\n\n\u201eNie wiemy nawet, czy kiedy jest ciep\u0142o koronawirus przenosi si\u0119 mniej, a tak jest ze wszystkimi patogenami atakuj\u0105cymi uk\u0142ad oddechowy\u201d \u2013 podkre\u015bli\u0142 w\u0142oski ekspert.\n\nProfesor Roberto Burioni o zniesieniu ogranicze\u0144. Wymienia, jakie regu\u0142y musz\u0105 by\u0107 przestrzegane w zak\u0142adach pracy\n\nPrzyzna\u0142: \u201eStrach wywo\u0142uje we mnie to, \u017ce trzeba walczy\u0107 z wrogiem, nie maj\u0105c broni. Nie jestem optymist\u0105. Mog\u0105 pojawi\u0107 si\u0119 nowe ogniska i to b\u0119dzie problem\u201d.\n\nProfesor Burioni wyrazi\u0142 te\u017c obawy, \u017ce firmy, kt\u00f3re b\u0119d\u0105 wznawia\u0107 dzia\u0142alno\u015b\u0107 po okresie zamkni\u0119cia, nie b\u0119d\u0105 dysponowa\u0107 \u015brodkami zapewniaj\u0105cymi ochron\u0119.\n\n\u201eMam nadziej\u0119, \u017ce kiedy dojdzie do otwarcia kraju, decyzja zapadnie po rozwa\u017ceniu i w duchu bezpiecze\u0144stwa. Nast\u0119pny lockdown (restrykcje wprowadzane przez rz\u0105dy w czasie pandemii \u2013 PAP) znaczy\u0142by to, \u017ce pope\u0142niono b\u0142\u0119dy. To nie mo\u017ce si\u0119 zdarzy\u0107\u201d \u2013 zaznaczy\u0142 wirusolog.\n\nWymieni\u0142 tak\u017ce niezb\u0119dne regu\u0142y, jakie musz\u0105 by\u0107 przestrzegane w otwieranych zak\u0142adach pracy: \u201eMierzenie temperatury przy wej\u015bciu, maseczki dla wszystkich pracownik\u00f3w, \u017cele higieniczne i dezynfekuj\u0105ce, dystans spo\u0142eczny oraz unikanie skupisk ludzkich w sto\u0142\u00f3wkach i przebieralniach\u201d.\n\nRzeczywiste rozmiary epidemii we W\u0142oszech s\u0105 znacznie wi\u0119ksze? Tak uwa\u017ca wielu ekspert\u00f3w\u2026\n\nOficjalny bilans koronawirusa we W\u0142oszech to ponad 21 tys. zmar\u0142ych zaka\u017conych os\u00f3b i 162 tys. potwierdzonych przypadk\u00f3w.\n\nWielu ekspert\u00f3w wyra\u017ca opini\u0119, \u017ce liczba os\u00f3b zaka\u017conych jest wielokrotnie wy\u017csza; nawet 5 czy 10 razy, gdy\u017c oficjalny bilans nie uwzgl\u0119dnia ludzi choruj\u0105cych w domach, niemaj\u0105cych objaw\u00f3w oraz tych, kt\u00f3rych nie zbadano pod k\u0105tem obecno\u015bci wirusa.\n\nZ Rzymu Sylwia Wysocka(PAP)\n\nSprawdzone informacje na temat koronawriusa dost\u0119pne na oficjalne stronie rz\u0105dowej: gov.pl", "keywords": [], "meta_keywords": [""], "tags": ["koronawirus", "w\u0142ochy", "epidemia"], "authors": [], "publish_date": "Wed Apr 15 11:55:04 2020", "summary": "", "article_html": "", "meta_description": "Przedstawiane liczby na temat skali epidemii we W\u0142oszech \"nie s\u0105 rzeczywiste\"- oceni\u0142 wirusolog profesor Roberto Burioni. Jego zdaniem trzeba przebada\u0107 du\u017c\u0105 pr\u00f3bk\u0119 ludno\u015bci, by otrzyma\u0107 prawdziwe dane i, jak doda\u0142, \"nie b\u0142\u0105dzi\u0107 w ciemno\u015bciach\".", "meta_lang": "pl", "meta_favicon": "https://wmeritum.pl/wp-content/uploads/2018/07/64.jpg", "meta_data": {"viewport": "width=device-width, initial-scale=1, user-scalable=yes", "theme-color": "#1e73be", "msapplication-navbutton-color": "#0a3d62", "apple-mobile-web-app-status-bar-style": "#0a3d62", "og": {"type": "article", "title": "W\u0142ochy: Oficjalne dane na temat epidemii nie s\u0105 rzeczywiste. Ekspert ma powa\u017cne w\u0105tpliwo\u015bci", "site_name": "wMeritum.pl", "description": "Przedstawiane liczby na temat skali epidemii we W\u0142oszech \"nie s\u0105 rzeczywiste\"- oceni\u0142 wirusolog profesor Roberto Burioni. Jego zdaniem trzeba przebada\u0107 du\u017c\u0105 pr\u00f3bk\u0119 ludno\u015bci, by otrzyma\u0107 prawdziwe dane i, jak doda\u0142, \"nie b\u0142\u0105dzi\u0107 w ciemno\u015bciach\".", "url": "https://wmeritum.pl/wloski-ekspert-epidemii-rzeczywiste/310747", "locale": "pl_PL", "image": {"identifier": "https://wmeritum.pl/wp-content/uploads/2020/03/W\u0142ochy.jpg", "secure_url": "https://wmeritum.pl/wp-content/uploads/2020/03/W\u0142ochy.jpg", "width": 1200, "height": 675}, "updated_time": "2020-04-15T11:55:07+00:00"}, "article": {"published_time": "2020-04-15T11:55:04+00:00", "modified_time": "2020-04-15T11:55:07+00:00", "author": "https://www.facebook.com/wmeritum", "section": "Wiadomo\u015bci", "tag": "w\u0142ochy", "publisher": "https://www.facebook.com/wmeritum/"}, "twitter": {"card": "summary_large_image", "title": "W\u0142oski ekspert: Oficjalne dane na temat epidemii nie s\u0105 rzeczywiste", "description": "Przedstawiane liczby na temat skali epidemii we W\u0142oszech \"nie s\u0105 rzeczywiste\"- oceni\u0142 wirusolog profesor Roberto Burioni. Jego zdaniem trzeba przebada\u0107 du\u017c\u0105 pr\u00f3bk\u0119 ludno\u015bci, by otrzyma\u0107 prawdziwe dane i, jak doda\u0142, \"nie b\u0142\u0105dzi\u0107 w ciemno\u015bciach\".", "url": "https://wmeritum.pl/wloski-ekspert-epidemii-rzeczywiste/310747", "site": "@wmeritum", "image": "https://wmeritum.pl/wp-content/uploads/2020/03/W\u0142ochy.jpg", "creator": "@wmeritum"}, "fb": {"app_id": 384180302100462}, "description": "Przedstawiane liczby na temat skali epidemii we W\u0142oszech \"nie s\u0105 rzeczywiste\"- oceni\u0142 wirusolog profesor Roberto Burioni. Jego zdaniem trzeba przebada\u0107 du\u017c\u0105 pr\u00f3bk\u0119 ludno\u015bci, by otrzyma\u0107 prawdziwe dane i, jak doda\u0142, \"nie b\u0142\u0105dzi\u0107 w ciemno\u015bciach\".", "robots": "max-snippet:-1, max-image-preview:large, max-video-preview:-1", "generator": "Powered by WPBakery Page Builder - drag and drop page builder for WordPress.", "onesignal": "wordpress-plugin", "msapplication-TileImage": "https://wmeritum.pl/wp-content/uploads/2018/07/64.jpg"}, "canonical_link": "https://wmeritum.pl/wloski-ekspert-epidemii-rzeczywiste/310747"}