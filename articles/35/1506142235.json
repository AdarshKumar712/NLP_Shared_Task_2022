{"source_url": "http://www.haberler.com", "url": "http://www.haberler.com/bafra-dan-yardim-tirlari-dualarla-yola-cikti-12858987-haberi/", "title": "Bafra'dan yard\u0131m t\u0131rlar\u0131 dualarla yola \u00e7\u0131kt\u0131", "top_image": "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_amp.jpg", "meta_img": "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_amp.jpg", "images": ["http://www.haberler.com/static/images/blank.gif", "https://b.scorecardresearch.com/p?c1=2&c2=11114222&cv=2.0&cj=1", "http://www.haberler.com/static/images/footer-logo.png", "http://www.haberler.com/static/images/sosyal/icons/google-news-icon-white.png", "http://www.haberler.com/static/images/sosyal/icons/instagram.png", "http://www.haberler.com/static/images/sosyal/icons/facebook.png", "http://mc.yandex.ru/watch/14231362", "https://www.haberler.com/static/images/blank.gif", "http://www.haberler.com/static/reklam/advertisement.gif?ads=1", "http://www.haberler.com/static/images/sosyal/icons/whatsapp.png", "http://www.haberler.com/static/images/sosyal/icons/twitter.png", "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_amp.jpg", "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_o.jpg", "http://www.haberler.com/static/images/haberler_logo_vektor.svg"], "movies": [], "text": "27.01.2020 21:37 | Son G\u00fcncelleme: 27.01.2020 21:42\n\nElaz\u0131\u011f'da meydana gelen 6,8 b\u00fcy\u00fckl\u00fc\u011f\u00fcndeki depremin ard\u0131ndan \u00fclke genelinde ba\u015flayan yard\u0131m kampanyalar\u0131na Bafra il\u00e7esi de iki t\u0131rla destek oldu.\n\n\n\nAFAD ile yap\u0131lan g\u00f6r\u00fc\u015fmelerin ard\u0131ndan Samsun B\u00fcy\u00fck\u015fehir Belediyesi koordinasyonu ile Bafra Belediyesi taraf\u0131ndan ba\u015flat\u0131lan yard\u0131m kampanyas\u0131na k\u0131sa s\u00fcre i\u00e7inde ciddi oranda kat\u0131l\u0131m oldu. 19 May\u0131s Belediyesi ve Yakakent Belediyesi de Bafra Belediyesinin \u00f6nc\u00fcl\u00fck etti\u011fi kuru g\u0131da kampanyas\u0131na destek verdi.\n\n\n\nBafral\u0131 bir i\u015f adam\u0131 taraf\u0131ndan depremzedelerin ihtiyac\u0131n\u0131 kar\u015f\u0131lamak amac\u0131yla haz\u0131rlanan bir t\u0131r dolusu i\u00e7me suyunun g\u00fcnd\u00fcz saatlerinde g\u00f6nderilmesinin ard\u0131ndan, bir t\u0131r dolusu kuru g\u0131da ve ihtiya\u00e7 maddelerinin y\u00fcklendi\u011fi ikinci t\u0131r da yola \u00e7\u0131kt\u0131.\n\n\n\nBafra'da k\u0131sa s\u00fcre i\u00e7inde toplanan kuru g\u0131da maddelerinin y\u00fcklendi\u011fi t\u0131r, Bafra Kaymakam\u0131 Cevdet Ert\u00fckmen, AK Parti Samsun Milletvekili Av.Orhan K\u0131rcal\u0131, Bafra Belediye Ba\u015fkan\u0131 Hamit K\u0131l\u0131\u00e7 ve AK Parti Bafra \u0130l\u00e7e Ba\u015fkan\u0131 Av.\u0130brahim Semiz taraf\u0131ndan dualarla yolcu edildi.\n\n\n\nBafra Belediye Ba\u015fkan\u0131 Hamit K\u0131l\u0131\u00e7 yapt\u0131\u011f\u0131 a\u00e7\u0131klamada, \"Cumhurba\u015fkan\u0131m\u0131z Recep Tayyip Erdo\u011fan ba\u015fta olmak \u00fczere devletimizin t\u00fcm kademeleri k\u0131sa s\u00fcre i\u00e7inde deprem b\u00f6lgesindeki vatanda\u015flar\u0131m\u0131z\u0131n yard\u0131m\u0131na ko\u015ftu. \u00dclkemizin her bir taraf\u0131ndan yaram\u0131z\u0131 sarmak i\u00e7in halk\u0131m\u0131z seferber oldu. Deprem b\u00f6lgemizde eksikli\u011fi hissedilen hi\u00e7bir \u015fey yok. B\u00fcy\u00fck\u015fehir Belediyemizin AFAD ile g\u00f6r\u00fc\u015fmelerinin ard\u0131ndan ba\u015flatt\u0131\u011f\u0131 kampanyada Bafra Belediyesi olarak bizler de \u00fczerimize d\u00fc\u015fen g\u00f6revi yerine getirmek istedik. G\u00fcnd\u00fcz saatlerinde Bafral\u0131 bir i\u015f insan\u0131m\u0131zca bir t\u0131r dolusu i\u00e7me suyu b\u00f6lgeye ula\u015fmak i\u00e7in hareket etti. Bir ba\u015fka i\u015f insan\u0131m\u0131z kampanyada toplanan \u00fcr\u00fcnleri ula\u015ft\u0131rmak \u00fczere bir t\u0131r\u0131 \u00fccretsiz olarak g\u00f6revlendirdi. Pazar g\u00fcn\u00fc ba\u015flayan ve pazartesi g\u00fcn\u00fc sona eren kuru g\u0131da ve ihtiya\u00e7 maddelerinden olu\u015fan ikinci t\u0131r\u0131m\u0131z\u0131 da deprem alan\u0131nda bulunan yetkililere ula\u015ft\u0131r\u0131lmak \u00fczere dualarla yolcu ettik. Ya\u015fanan depremin ard\u0131ndan h\u0131zl\u0131ca yaralar\u0131m\u0131z\u0131 sarmak amac\u0131yla hayata ge\u00e7en kampanyam\u0131za destek veren 19 May\u0131s ve Yakakent Belediyelerimiz ba\u015fta olmak \u00fczere, hay\u0131rsever i\u015f insanlar\u0131m\u0131za, k\u0131sa s\u00fcre i\u00e7inde adeta bir seferberlik anlay\u0131\u015f\u0131 ile destek veren kadir\u015finas Bafral\u0131 hem\u015fehrilerime en kalbi te\u015fekk\u00fcrlerimi iletmek istiyorum. Allah, birlik ve beraberli\u011fimizi daim etsin\" dedi. - SAMSUN\n\nKaynak: \u0130HA", "keywords": [], "meta_keywords": [""], "tags": ["Elaz\u0131\u011f", "Bafra", "Samsun"], "authors": [], "publish_date": null, "summary": "", "article_html": "", "meta_description": "Elaz\u0131\u011f'da meydana gelen 6,8 b\u00fcy\u00fckl\u00fc\u011f\u00fcndeki depremin ard\u0131ndan \u00fclke genelinde ba\u015flayan yard\u0131m kampanyalar\u0131na Bafra il\u00e7esi de iki t\u0131rla destek oldu.", "meta_lang": "tr", "meta_favicon": "/touch-icon-iphone.png", "meta_data": {"description": "Elaz\u0131\u011f'da meydana gelen 6,8 b\u00fcy\u00fckl\u00fc\u011f\u00fcndeki depremin ard\u0131ndan \u00fclke genelinde ba\u015flayan yard\u0131m kampanyalar\u0131na Bafra il\u00e7esi de iki t\u0131rla destek oldu.", "image": "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_amp.jpg", "medium": "news", "dateCreated": "2020-01-27T21:37:00+03:00", "dateUpdated": "2020-01-27T21:42:51+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Bafra'dan yard\u0131m t\u0131rlar\u0131 dualarla yola \u00e7\u0131kt\u0131", "description": "Elaz\u0131\u011f'da meydana gelen 6,8 b\u00fcy\u00fckl\u00fc\u011f\u00fcndeki depremin ard\u0131ndan \u00fclke genelinde ba\u015flayan yard\u0131m kampanyalar\u0131na Bafra il\u00e7esi de iki t\u0131rla destek oldu.", "url": "https://www.haberler.com/bafra-dan-yardim-tirlari-dualarla-yola-cikti-12858987-haberi/", "image": {"identifier": "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_amp.jpg", "secure_url": "https://foto.haberler.com/haber/2020/01/27/bafra-dan-yardim-tirlari-dualarla-yola-cikti-12858987_amp.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/bafra-dan-yardim-tirlari-dualarla-yola-cikti-12858987-haberi/"}