{"source_url": "https://wiadomosci.onet.pl", "url": "https://wiadomosci.onet.pl/kraj/koronawirus-w-polsce-goraca-debata-podczas-zmiany-regulaminu-sejmu/9mdhe6t", "title": "Koronawirus w Polsce. Gor\u0105ca debata podczas zmiany regulaminu Sejmu", "top_image": "https://ocdn.eu/pulscms-transforms/1/Sryk9kuTURBXy82M2MzN2VjOS01MjJmLTQwMTAtYjg0MC05MDM5NjMxZDIzNzcuanBlZ5OVAwDNAcLNGkDNDsWTCaZiYWVkYjYGkwXNAjrNASyBoTAB/koronawirus-w-polsce-goraca-debata-w-sejmie.jpg", "meta_img": "https://ocdn.eu/pulscms-transforms/1/Sryk9kuTURBXy82M2MzN2VjOS01MjJmLTQwMTAtYjg0MC05MDM5NjMxZDIzNzcuanBlZ5OVAwDNAcLNGkDNDsWTCaZiYWVkYjYGkwXNAjrNASyBoTAB/koronawirus-w-polsce-goraca-debata-w-sejmie.jpg", "images": ["https://ocdn.eu/pulscms-transforms/1/nERk9kuTURBXy81OGZlODBmYS0xYjM2LTQwOWUtODRkYS1kNmViZmU2OWVkOTAuanBlZ5KVAs0DFADCw5UCAM0C-MLDgaEwAQ", "https://ocdn.eu/pulscms-transforms/1/5j6k9kuTURBXy82ZjM4NDM3OC00MDA2LTRlY2YtYjFmOS00ZGYxNGM0Njk4ZjYuanBlZ5KVAs0DFADCw5UCAM0C-MLDgaEwAQ", "https://ocdn.eu/weather/weather_state_icons/1.svg", "https://ocdn.eu/pulscms-transforms/1/Sryk9kuTURBXy82M2MzN2VjOS01MjJmLTQwMTAtYjg0MC05MDM5NjMxZDIzNzcuanBlZ5OVAwDNAcLNGkDNDsWTCaZiYWVkYjYGkwXNAjrNASyBoTAB/koronawirus-w-polsce-goraca-debata-w-sejmie.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/2.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/TXyk9kuTURBXy82M2MzN2VjOS01MjJmLTQwMTAtYjg0MC05MDM5NjMxZDIzNzcuanBlZ5OVAwDNAcLNGkDNDsWTBc0DFM0BvJMJpmJhZWRiNgaBoTAB/koronawirus-w-polsce-goraca-debata-w-sejmie.jpg", "https://ocdn.eu/pulscms-transforms/1/t14k9kuTURBXy81MzRjZTFkYy00YjFiLTQzYzEtOWJjYS1mN2RkNTljYWUwOTUuanBlZ5KVAs0DFADCw5UCAM0C-MLDgaEwAQ"], "movies": [], "text": "- Oskar\u017cam was, wiedzieli\u015bcie, manipulowali\u015bcie, wprowadzili\u015bcie chaos i jeste\u015bcie po prostu tch\u00f3rzami - m\u00f3wi\u0142a Ma\u0142gorzata Kidawa-B\u0142o\u0144ska do rz\u0105dz\u0105cych\n\n- Dla was \u015bwi\u0119te s\u0105 regulaminy, a dla nas sprawy pracownik\u00f3w i przedsi\u0119biorc\u00f3w - m\u00f3wi\u0142 w stron\u0119 polityk\u00f3w PO W\u0142adys\u0142aw Kosiniak-Kamysz\n\n- My\u015bl\u0119, \u017ce czas jest na to, \u017ceby szybko przeprocedowa\u0107 wszystkie niezb\u0119dne akty prawne, kt\u00f3re s\u0105 potrzebne do tego, \u017ceby\u015bmy funkcjonowali jako pa\u0144stwo - zaznaczy\u0142 minister zdrowia \u0141ukasz Szumowski\n\nPrzyj\u0119te zmiany umo\u017cliwiaj\u0105 prowadzenie posiedzenia Sejmu i g\u0142osowanie \"z wykorzystaniem \u015brodk\u00f3w komunikacji elektronicznej\". Mog\u0105 one by\u0107 zastosowane w przypadku wprowadzenia stanu wyj\u0105tkowego, wojennego lub kl\u0119ski \u017cywio\u0142owej, ale tak\u017ce stanu epidemii.\n\nPos\u0142owie jednomy\u015blnie poparli poprawk\u0119 Lewicy, by z warunk\u00f3w og\u0142oszenia obrad zdalnych wykre\u015bli\u0107 stan zagro\u017cenia epidemicznego. Przyj\u0119to te\u017c poprawk\u0119 PSL-Kukiz'15, by ta zmiana regulaminu obowi\u0105zywa\u0142a tylko do 30 czerwca 2020 r.\n\nW my\u015bl zmian w regulaminie o przyj\u0119ciu trybu zdalnych obrad ma decydowa\u0107 marsza\u0142ek Sejmu po zasi\u0119gni\u0119ciu opinii Konwentu Senior\u00f3w. Kancelaria Sejmu ma zapewni\u0107 wszystkim pos\u0142om dost\u0119p do \u015brodk\u00f3w elektronicznych. Wz\u00f3r i tryb wniosku w tej sprawie marsza\u0142ek ma okre\u015bli\u0107 w zarz\u0105dzeniu - zak\u0142ada to druga przyj\u0119ta przez Sejm poprawka Lewicy.\n\nPos\u0142owie b\u0119d\u0105 mogli potwierdza\u0107 swoj\u0105 obecno\u015b\u0107 przez zalogowanie si\u0119 w systemie. Wyst\u0105pienia pos\u0142\u00f3w maj\u0105 by\u0107 ograniczone czasowo, w zale\u017cno\u015bci od typu do trzech, pi\u0119ciu lub pi\u0119tnastu minut (wyst\u0105pienie w imieniu klubu). W debacie nad dan\u0105 spraw\u0105 pose\u0142 b\u0119dzie m\u00f3g\u0142 zabra\u0107 g\u0142os tylko raz.\n\nZ wykorzystaniem \u015brodk\u00f3w komunikacji elektronicznej b\u0119d\u0105 te\u017c mog\u0142y odbywa\u0107 si\u0119 posiedzenia Prezydium Sejmu, Konwentu Senior\u00f3w, komisji i podkomisji. Urz\u0119dowym zapisem posiedze\u0144 Sejmu, komisji i podkomisji b\u0119dzie \"zapis audiowizualny\".\n\nZmiany w regulaminie wchodz\u0105 w \u017cycie z dniem podj\u0119cia. Poniewa\u017c jest to uchwa\u0142a, nie podlega trybowi ustawodawczemu i nie musi trafi\u0107 do Senatu i podpisu prezydenta.\n\nKidawa-B\u0142o\u0144ska: jeste\u015bcie tch\u00f3rzami\n\n- Oskar\u017cam was, wiedzieli\u015bcie, manipulowali\u015bcie, wprowadzili\u015bcie chaos i jeste\u015bcie po prostu tch\u00f3rzami - m\u00f3wi\u0142a Ma\u0142gorzata Kidawa-B\u0142o\u0144ska (KO) pod adresem rz\u0105dz\u0105cych. - Tysi\u0105ce ludzi codziennie nara\u017ca swoje \u017cycie bez sprz\u0119tu ochronnego, nie ma wystarczaj\u0105cej liczby test\u00f3w, a wy nie zrobili\u015bcie nic - powiedzia\u0142a wicemarsza\u0142ek Sejmu. Dlatego - wezwa\u0142a - \"zr\u00f3bmy dzisiaj szybko te ustawy, na kt\u00f3re czekaj\u0105 Polacy, bo one s\u0105 naprawd\u0119 bardzo wa\u017cne\".\n\n- Ka\u017cdy dzie\u0144 zw\u0142oki oskar\u017ca was, dlatego nie m\u00f3wcie nieprawdy, nie k\u0142amcie, tylko we\u017amy si\u0119 dzisiaj do pracy. Nie odk\u0142adajmy tego w niesko\u0144czono\u015b\u0107 - powiedzia\u0142 Kidawa-B\u0142o\u0144ska.\n\nBudka: przyjechali\u015bmy tu dlatego, \u017ce dzi\u015b miliony z was posz\u0142y do pracy\n\nSzef klubu KO Borys Budka powiedzia\u0142 z kolei, \u017ce pos\u0142owie KO przyjechali do Sejmu dla obywateli. - Bo wy nas wybrali\u015bcie - podkre\u015bli\u0142. Pokaza\u0142 plik projekt\u00f3w ustaw, kt\u00f3re maj\u0105 pom\u00f3c pracodawcom i pracownikom i zapewni\u0107 \"bezpiecze\u0144stwo milionom os\u00f3b\" w okresie epidemii i wynikaj\u0105cego z niej kryzysu.\n\n- My parlamentarzy\u015bci jeste\u015bmy od tego, \u017ceby przyj\u0105\u0107 takie regulacje. (...) A co proponuje obecna wi\u0119kszo\u015b\u0107 (parlamentarna - red.)? Chce, by\u015bmy zajmowali si\u0119 tylko i wy\u0142\u0105cznie komfortem pracy parlamentarzyst\u00f3w. My zostali\u015bmy wybrani na trudne czasy. Przyjechali\u015bmy tu dlatego, \u017ce dzi\u015b miliony z was posz\u0142y do pracy. (...) Nie uchylamy si\u0119 od pracy, ale nie chcemy pracowa\u0107 nad regulaminem Sejmu, chcemy pracowa\u0107 nad rozwi\u0105zanymi antykryzysowymi - podkre\u015bli\u0142 Budka. - Zjawili\u015bmy si\u0119 w Sejmie, bo nie tch\u00f3rzymy - o\u015bwiadczy\u0142.\n\nFoto: Leszek Szyma\u0144ski / PAP\n\nKosiniak-Kamysz: nie przygotowali\u015bcie pa\u0144stwa na czas epidemii\n\nLider PSL W\u0142adys\u0142aw Kosiniak-Kamysz powiedzia\u0142, \u017ce w czasach kryzysu kluczowa jest postawa solidarno\u015bci i odpowiedzialno\u015bci. - I to jest test dla ka\u017cdego z nas, dla ka\u017cdego z nas Polak\u00f3w, czy zdajemy sobie spraw\u0119 z odpowiedzialno\u015bci za siebie za rodzin\u0119, za najbli\u017cszych - podkre\u015bli\u0142.\n\nWed\u0142ug niego, instytucje pa\u0144stwa zawiod\u0142y. - I tu jest kilka s\u0142\u00f3w prawdy do PiS: nie przygotowali\u015bcie pa\u0144stwa na czas epidemii, na czas kryzysu. Jeszcze nie tak dawno G\u0142\u00f3wny Inspektor Sanitarny m\u00f3wi\u0142, \u017ce wirus jest w Chinach, a Chiny s\u0105 bardzo daleko. Okaza\u0142y si\u0119 by\u0107 jednak bardzo blisko - m\u00f3wi\u0142 Kosiniak-Kamysz.\n\n- Nie przygotowali\u015bcie s\u0142u\u017cby zdrowia, nie przygotowali\u015bcie schemat\u00f3w post\u0119powa\u0144 i dzia\u0142a\u0144. To jest gigantyczne zaniedbanie, ale dzisiaj nie jeste\u015bmy tutaj, \u017ceby sobie wytyka\u0107 b\u0142\u0119dy, ale \u017ceby zmieni\u0107 przepisy prawa i dostosowa\u0107 je do pomocy dla przedsi\u0119biorc\u00f3w i pracownik\u00f3w - doda\u0142 lider PSL. - Pakiet antykryzysowy jest na razie tarcz\u0105 tekturow\u0105, ale mo\u017ce by\u0107 tytanow\u0105 po wprowadzeniu naszych poprawek - doda\u0142.\n\n- S\u0142ysz\u0119 ze strony PO, \u017ce chce zako\u0144czy\u0107 wojenki, a jednocze\u015bnie sama szuka okazji do sporu politycznego. Chc\u0119 Was przed tym z \u017cyczliwo\u015bci\u0105 przestrzec. Dla was \u015bwi\u0119te s\u0105 regulaminy, a dla nas sprawy pracownik\u00f3w i przedsi\u0119biorc\u00f3w - m\u00f3wi\u0142 w stron\u0119 Borysa Budki i Ma\u0142gorzaty Kidawy-B\u0142o\u0144skiej.\n\nFoto: Leszek Szyma\u0144ski / PAP\n\nGawkowski: przedstawili\u015bmy pomys\u0142y, jak dzisiejsz\u0105 sytuacj\u0119 uzdrowi\u0107\n\nZ kolei szef klubu Lewicy Krzysztof Gawkowski podkre\u015bli\u0142, \u017ce pos\u0142owie zebrali si\u0119 w polskim parlamencie w poczuciu odpowiedzialno\u015bci za pa\u0144stwo.\n\n- Lewica by\u0142a, jest i zawsze b\u0119dzie do dyspozycji obywateli. Z\u0142o\u017cyli\u015bmy projekty ustaw i przedstawili\u015bmy pomys\u0142y, jak dzisiejsz\u0105 sytuacj\u0119 uzdrowi\u0107, co zrobi\u0107, \u017ceby miliony polskich przedsi\u0119biorc\u00f3w czu\u0142o, \u017ce nie zostali pozostawieni sami sobie - powiedzia\u0142 Gawkowski.\n\n- Jeste\u015bmy tutaj, bo pracownicy w ca\u0142ej Polsce zdaj\u0105 sobie spraw\u0119, \u017ce ju\u017c za kilka dni mog\u0105 nie dosta\u0107 pierwszych wynagrodze\u0144 - doda\u0142.\n\nBosak: nikt nie przewidzia\u0142 takiej okoliczno\u015bci\n\n- Odpowiedzmy sobie na pytanie, jak to si\u0119 sta\u0142o, \u017ce musimy spotka\u0107 si\u0119 tutaj, \u017ceby nowelizowa\u0107 w kryzysowej, epidemicznej sytuacji regulamin Sejmu? - pyta\u0142 kandydat Konfederacji na prezydenta, pose\u0142 Krzysztof Bosak. Jak zauwa\u017cy\u0142, \"nikt nie przewidzia\u0142 takiej okoliczno\u015bci, nikt nie przygotowa\u0142 systemu technologicznego do obrad online\".\n\nPodkre\u015bli\u0142, \u017ce Konfederacja jest opozycj\u0105 merytoryczn\u0105, dlatego przedstawi poprawki do zaproponowanego regulaminu Sejmu. - Poprawki, w my\u015bl kt\u00f3rych chcemy te nadzwyczajne przepisy powi\u0105za\u0107 ze stanem nadzwyczajnym. Uwa\u017camy, \u017ce zawieszenie normalnego obradowania Sejmu jest uzasadnione w sytuacji stanu nadzwyczajnego. Tak m\u00f3wi\u0105 konstytucjonali\u015bci, r\u00f3wnie\u017c si\u0119 z tym zgadzamy - zaznaczy\u0142 Bosak.\n\nZadeklarowa\u0142, \u017ce jego ugrupowanie chce \"pracy merytorycznej, efektywnej, skutecznej, nowoczesnej\". - Chcemy, \u017ceby\u015bmy mogli normalnie, legalnie obradowa\u0107, uchwala\u0107 prawo, na kt\u00f3re czekaj\u0105 obywatele. Bardzo apelujemy, uwzgl\u0119dnijcie wszystkie te poprawki, kt\u00f3re proponujemy i przejd\u017amy do dyskusji o tarczy antykryzysowej - m\u00f3wi\u0142.\n\nBosak zaapelowa\u0142 tak\u017ce do rz\u0105du, do prezydenta o przesuni\u0119cie terminu wybor\u00f3w prezydenckich. - Nie zmuszajmy nas do tego, \u017ceby\u015bmy w tej chwili, dalej pracowali nad wyborami. \u017bycie pos\u0142\u00f3w nie jest wi\u0119cej warte, ni\u017c \u017cycie cz\u0142onk\u00f3w komisji - podkre\u015bli\u0142.\n\nSzumowski: trzeba wsp\u00f3lnie wypracowa\u0107 jak najlepsze mechanizmy\n\n- My\u015bl\u0119, \u017ce czas jest na to, \u017ceby szybko przeprocedowa\u0107 wszystkie niezb\u0119dne akty prawne, kt\u00f3re s\u0105 potrzebne do tego, \u017ceby\u015bmy funkcjonowali jako pa\u0144stwo i my\u015bl\u0119, \u017ce dzi\u0119ki temu, dzi\u0119ki bardzo racjonalnej i odpowiedzialnej postawie b\u0119dziemy mogli funkcjonowa\u0107 jako Polska, jako polski nar\u00f3d w kolejnych latach - m\u00f3wi\u0142 minister zdrowia \u0141ukasz Szumowski.\n\nFoto: Leszek Szyma\u0144ski / PAP\n\nKoronawirus w Polsce. Zmiany w regulaminie Sejmu\n\nZmiany w regulaminie pracy Izby pozwol\u0105 na g\u0142osowanie zdalne, m.in. podczas pi\u0105tkowego posiedzenia, kt\u00f3re b\u0119dzie dotyczy\u0107 rz\u0105dowych projekt\u00f3w ustaw zwi\u0105zanych z tzw. tarcz\u0105 antykryzysow\u0105.\n\nPos\u0142owie pracowali w kilku salach. Posiedzenie mia\u0142o si\u0119 od razu odby\u0107 w trybie zdalnym, jednak politycy PO i Konfederacji podnosili, \u017ce bez zmian w regulaminie jest to sprzeczne z konstytucj\u0105.\n\nOstatecznie na sali plenarnej znalaz\u0142o si\u0119 41 pos\u0142\u00f3w podzielonych proporcjonalnie na kluby i ko\u0142a - 20 z PiS, 12 z KO, 4 z Lewicy, 3 z PSL, 1 z Konfederacji oraz 1 pose\u0142 niezrzeszony.\n\nZ PiS na sali plenarnej byli m.in. premier Mateusz Morawiecki, prezes Jaros\u0142aw Kaczy\u0144ski, wicemarsza\u0142ek Sejmu Ryszard Terlecki, wicepremierzy: Piotr Gli\u0144ski i Jaros\u0142aw Gowin, szef MON Mariusz B\u0142aszczak. Z KO by\u0142 m.in. Borys Budka, Ma\u0142gorzata Kidawa-B\u0142o\u0144ska, Grzegorz Schetyna, Tomasz Siemoniak. Z PSL-Kukiz'15: W\u0142adys\u0142aw Kosiniak-Kamysz, Marek Biernacki, Stanis\u0142aw Tyszka. Z Lewicy m.in. szef klubu Krzysztof Gawkowski, z Konfederacji - Krzysztof Bosak.\n\n\u0179r\u00f3d\u0142o: PAP, Onet\n\n(PG, mba)", "keywords": [], "meta_keywords": [""], "tags": [], "authors": ["Foto", "Leszek Szyma\u0144ski"], "publish_date": "Thu Mar 26 19:14:00 2020", "summary": "", "article_html": "", "meta_description": "Sejm zako\u0144czy\u0142 czwartkowe obrady. Pos\u0142owie uchwalili zmiany w regulaminie umo\u017cliwiaj\u0105ce prace w warunkach epidemii koronawirusa. W g\u0142osowaniu wzi\u0119\u0142o udzia\u0142 368 os\u00f3b. \"Za\" by\u0142o 250, \"przeciw\" 104, a 14 wstrzyma\u0142o si\u0119 od g\u0142osu. Podczas dyskusji nie oby\u0142o si\u0119 bez emocji.", "meta_lang": "pl", "meta_favicon": "", "meta_data": {"DC.Identifier": "e1cdd9f1-478f-4f19-bbf7-61a7a663d802", "pkg-uuid": "e1cdd9f1-478f-4f19-bbf7-61a7a663d802", "detailType": "article", "serviceUuid": "b177a2c9-166f-4113-9b28-185bbe554807", "description": "Sejm zako\u0144czy\u0142 czwartkowe obrady. Pos\u0142owie uchwalili zmiany w regulaminie umo\u017cliwiaj\u0105ce prace w warunkach epidemii koronawirusa. W g\u0142osowaniu wzi\u0119\u0142o udzia\u0142 368 os\u00f3b. \"Za\" by\u0142o 250, \"przeciw\" 104, a 14 wstrzyma\u0142o si\u0119 od g\u0142osu. Podczas dyskusji nie oby\u0142o si\u0119 bez emocji.", "og": {"title": "Koronawirus w Polsce. Gor\u0105ca debata podczas zmiany regulaminu Sejmu", "description": "Sejm zako\u0144czy\u0142 czwartkowe obrady. Pos\u0142owie uchwalili zmiany w regulaminie umo\u017cliwiaj\u0105ce prace w warunkach epidemii koronawirusa. W g\u0142osowaniu wzi\u0119\u0142o udzia\u0142 368 os\u00f3b. \"Za\" by\u0142o 250, \"przeciw\" 104, a 14 wstrzyma\u0142o si\u0119 od g\u0142osu. Podczas dyskusji nie oby\u0142o si\u0119 bez emocji.", "image": {"identifier": "https://ocdn.eu/pulscms-transforms/1/Sryk9kuTURBXy82M2MzN2VjOS01MjJmLTQwMTAtYjg0MC05MDM5NjMxZDIzNzcuanBlZ5OVAwDNAcLNGkDNDsWTCaZiYWVkYjYGkwXNAjrNASyBoTAB/koronawirus-w-polsce-goraca-debata-w-sejmie.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-03-26 19:14:00+0100"}, "fb": {"pages": 185265414715}, "twitter": {"card": "summary_large_image", "description": "Sejm zako\u0144czy\u0142 czwartkowe obrady. Pos\u0142owie uchwalili zmiany w regulaminie umo\u017cliwiaj\u0105ce prace w warunkach epidemii koronawirusa. W g\u0142osowaniu wzi\u0119\u0142o udzia\u0142 368 os\u00f3b. \"Za\" by\u0142o 250, \"przeciw\" 104, a 14 wstrzyma\u0142o si\u0119 od g\u0142osu. Podczas dyskusji nie oby\u0142o si\u0119 bez emocji.", "title": "Koronawirus w Polsce. Gor\u0105ca debata podczas zmiany regulaminu Sejmu", "site": "OnetWiadomosci", "image": "https://ocdn.eu/pulscms-transforms/1/HrUktkuTURBXy82M2MzN2VjOS01MjJmLTQwMTAtYjg0MC05MDM5NjMxZDIzNzcuanBlZ5KVAwDNAcLNGkDNDsWTBc0EsM0CWA"}}, "canonical_link": "https://wiadomosci.onet.pl/kraj/koronawirus-w-polsce-goraca-debata-podczas-zmiany-regulaminu-sejmu/9mdhe6t"}