{"source_url": "http://www.tvp.info", "url": "http://www.tvp.info/47654545/ludowcy-popra-glosowanie-w-maju-senator-psl-taka-pokusa-moze-sie-pojawic-wideo", "title": "Ludowcy popr\u0105 g\u0142osowanie w maju? Senator PSL: Taka pokusa mo\u017ce si\u0119 pojawi\u0107 [WIDEO]", "top_image": "https://s4.tvp.pl/images2/d/3/c/uid_d3cc7d29165551d01b7c2951e504a3421587401440610_width_960_play_0_pos_0_gs_0_height_540.jpg", "meta_img": "https://s4.tvp.pl/images2/d/3/c/uid_d3cc7d29165551d01b7c2951e504a3421587401440610_width_960_play_0_pos_0_gs_0_height_540.jpg", "images": ["https://s5.tvp.pl/images2/5/e/f/uid_5ef838589f547d6f13ca102f7a57d9e11587396575386_width_1373_play_0_pos_0_gs_0_height_779.jpg", "http://www.tvp.info/templates/xhtml/www.tvp.info/resources/images/logo/tvp-info.svg", "https://s5.tvp.pl/images2/5/9/6/uid_596ca099e52f85d97a061a3a8b344fe41587396415705_width_1373_play_0_pos_0_gs_0_height_779.jpg", "http://www.tvp.info/templates/xhtml/www.tvp.info/resources/images/icon/close-search.svg", "https://s1.tvp.pl/images2/a/f/2/uid_af2c1eb6487e38a79cccc11d501405f81587404591530_width_1373_play_0_pos_0_gs_0_height_779.jpg", "http://www.tvp.info/pub/sess/viewrequest?object_id=47654545", "https://s6.tvp.pl/images2/6/b/b/uid_6bb62f1842d9452b0a91018df4d535201587377852632_width_190_play_0_pos_0_gs_0_height_107.jpeg", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "http://www.tvp.info/pub/sess/initsession", "https://s5.tvp.pl/images2/e/c/5/uid_ec5d8a5c5ad44499cc66a7c6e38f73751587393446859_width_190_play_0_pos_0_gs_0_height_107.jpg", "https://s2.tvp.pl/images2/2/6/9/uid_26958676ea06aed9058cc9a1d745ed941587397430344_width_1373_play_0_pos_0_gs_0_height_779.jpg", "https://s4.tvp.pl/images2/d/3/c/uid_d3cc7d29165551d01b7c2951e504a3421587401440610_width_960_play_0_pos_0_gs_0_height_540.jpg", "https://s5.tvp.pl/images2/e/3/4/uid_e347539b2de4a07b9506a363eae2859d1587397971132_width_1373_play_0_pos_0_gs_0_height_779.jpg"], "movies": [], "text": "Cho\u0107 oficjalnie opozycja sprzeciwia si\u0119 wyborom prezydenckim w maju, to dla PSL lepszego terminu mo\u017ce nie by\u0107. Kandydat tej partii W\u0142adys\u0142aw Kosiniak-Kamysz zwi\u0119ksza przewag\u0119 nad rywalami z opozycji. Ludowcy zmieni\u0105 zdanie? \u2013 Taka pokusa mo\u017ce si\u0119 ze strony PSL-u pojawi\u0107. T\u0119 pokus\u0119 nale\u017cy jednak odrzuci\u0107, poniewa\u017c dla nas na pierwszym miejscu liczy si\u0119 zdrowie i bezpiecze\u0144stwo Polak\u00f3w, a nie w\u0142asny wynik wyborczy. To nie oznacza, \u017ce gdyby te wybory mia\u0142y si\u0119 odby\u0107 w maju, to my si\u0119 wycofujemy. Nie \u2013 powiedzia\u0142 portalowi tvp.info senator PSL Jan Filip Libicki.\n\nCZYTAJ WI\u0118CEJ W RAPORCIE\n\n\n\nAby g\u0142osowanie w maju by\u0142o mo\u017cliwe, Sejm musi odrzuci\u0107 prawdopodobn\u0105 uniemo\u017cliwiaj\u0105c\u0105 je poprawk\u0119 Senatu. Kluczowe b\u0119dzie tutaj zachowanie pos\u0142\u00f3w Porozumienia Jaros\u0142awa Gowina. Je\u015bli ponownie wi\u0119kszo\u015b\u0107 z nich zag\u0142osuje z Prawem i Sprawiedliwo\u015bci\u0105, to g\u0142osowanie w maju si\u0119 odb\u0119dzie. Je\u015bli by\u0142y wicepremier przekona dodatkowych pos\u0142\u00f3w, aby sprzeciwili si\u0119 g\u0142osowaniu majowemu, to PiS-owi mo\u017ce zabrakn\u0105\u0107 g\u0142os\u00f3w.\n\n\n\nChyba, \u017ce za majowym terminem opowie si\u0119 cz\u0119\u015b\u0107 ludowc\u00f3w. Maj\u0105 ku temu powody. Prezes PSL ma du\u017ce szanse na wej\u015bcie do drugiej tury. To by\u0142by dla tej partii historyczny sukces. W 2010 roku \u00f3wczesny kandydat PSL Waldemar Pawlak zdoby\u0142 w wyborach prezydenckich zaledwie 1,75 proc. g\u0142os\u00f3w. Za rok PO mo\u017ce mie\u0107 ju\u017c innego kandydata i PSL straci szans\u0119 na sukces.\n\n\n\nPolitycy Prawa i Sprawiedliwo\u015bci odrzucaj\u0105 alternatyw\u0119 wobec majowych wybor\u00f3w, czyli propozycj\u0119 przewodnicz\u0105cego Platformy Obywatelskiej Borysa Budki, kt\u00f3ry chce wprowadzenia stanu kl\u0119ski \u017cywio\u0142owej i przeprowadzania wybor\u00f3w prezydenckich za rok. \u2013 Wybory prezydenckie to nie wizyta w restauracji, gdzie z karty, menu wybiera si\u0119 danie, a w tym wypadku dat\u0119. Tam mo\u017cna wybra\u0107 zup\u0119 czy schabowego. Tutaj o datach decyduje konstytucja, kt\u00f3rej prawnik Borys Budka zawsze ma pe\u0142ne usta \u2013 powiedzia\u0142 nam eurodeputowany PiS Ryszard Czarnecki.\n\n\n\n\u2013 Platforma Obywatelska poszukuje za wszelk\u0105 cen\u0119 mo\u017cliwo\u015bci prze\u0142o\u017cenia tych wybor\u00f3w. Chocia\u017cby poprzez te propozycje Borysa Budki. Wszystko po to, \u017ceby podreperowa\u0107 upadaj\u0105ce notowania i wizerunek PO i znale\u017a\u0107 kandydata, kt\u00f3ry zast\u0105pi Ma\u0142gorzat\u0119 Kidaw\u0119-B\u0142o\u0144sk\u0105, kt\u00f3ra nie potrafi przebi\u0107 sufitu kilkunastu procent poparcia. Powoduje polityczny b\u00f3l g\u0142owy lider\u00f3w Platformy Obywatelskiej \u2013 m\u00f3wi\u0142 pose\u0142 PiS Jan Mosi\u0144ski.\n\n#wieszwiecej Polub nas\n\nTak\u017ce Lewica sceptycznie patrzy na pomys\u0142 Budki. \u2013 Nie wiem, kto doradza panu przewodnicz\u0105cemu Budce, ale po pierwsze, takiej mo\u017cliwo\u015bci formalnej nie ma. Po drugie, \u017ceby taka mo\u017cliwo\u015b\u0107 by\u0142a, to musia\u0142by Borys Budka zawrze\u0107 pakt z Jaros\u0142awem Kaczy\u0144skim. Dla nas, dla Lewicy, paktowanie z takim politycznym diab\u0142em, jakim jest Jaros\u0142aw Kaczy\u0144ski, jest niedopuszczalne. M\u00f3wienie o wyborach 16 maja 2021 roku to wr\u00f3\u017cenie z fus\u00f3w. A dlaczego nie 21 wrze\u015bnia 2021 albo 15 pa\u017adziernika 2021? Przecie\u017c to skrajnie nieodpowiedzialne, nieprzemy\u015blane \u2013 stwierdzi\u0142 Tomasz Trela, szef sztabu Roberta Biedronia.\n\n\n\nKoalicja Obywatelska nie chce jednak ust\u0105pi\u0107. \u2013 Polska nie jest republik\u0105 bananow\u0105, w kt\u00f3rej wybory mog\u0105 przeprowadzi\u0107 ministrowie rz\u0105du, a zorganizowa\u0107 de facto Poczta Polska. Nie b\u0119dzie wybor\u00f3w, wi\u0119c nie ma co bojkotowa\u0107. Je\u017celi b\u0119dzie jakie\u015b g\u0142osowanie, to na pewno nie b\u0119d\u0105 to wybory, tylko b\u0119dzie jaki\u015b sonda\u017c. Ja si\u0119 dziwi\u0119, \u017ce niekt\u00f3rzy przedstawiciele opozycji chc\u0105 bra\u0107 udzia\u0142 w takim ta\u0144cu Jaros\u0142awa Kaczy\u0144skiego \u2013 powiedzia\u0142 pose\u0142 KO Miros\u0142aw Sucho\u0144.\n\n\n\nZjednoczona Prawica ostrzega przed parali\u017cem i chaosem zwi\u0105zanym z brakiem wybor\u00f3w prezydenckich. \u2013 Niew\u0105tpliwie jest zagro\u017cenie kontynuacji i ci\u0105g\u0142o\u015bci naczelnych organ\u00f3w pa\u0144stwa polskiego. Zw\u0142aszcza w momencie, kiedy mamy pandemi\u0119 wirusa i mamy sytuacj\u0119 kryzysow\u0105, wa\u017cne jest, aby by\u0142a stabilizacja o\u015brodk\u00f3w w\u0142adzy \u2013 m\u00f3wi\u0142 senator PiS Jan Maria Jackowski.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s4.tvp.pl/images2/d/3/c/uid_d3cc7d29165551d01b7c2951e504a3421587401440610_width_960_play_0_pos_0_gs_0_height_540.jpg"}, "og": {"title": "Ludowcy popr\u0105 g\u0142osowanie w maju? Senator PSL: Taka pokusa mo\u017ce si\u0119 pojawi\u0107 [WIDEO]", "description": "Politycy PiS i Lewicy sceptyczni wobec propozycji szefa PO Borysa Budki.", "image": "https://s4.tvp.pl/images2/d/3/c/uid_d3cc7d29165551d01b7c2951e504a3421587401440610_width_960_play_0_pos_0_gs_0_height_540.jpg", "type": "article", "url": "http://www.tvp.info/47654545/ludowcy-popra-glosowanie-w-maju-senator-psl-taka-pokusa-moze-sie-pojawic-wideo"}, "fb": {"app_id": 825992797416546}}, "canonical_link": "https://www.tvp.info/47654545/ludowcy-popra-glosowanie-w-maju-senator-psl-taka-pokusa-moze-sie-pojawic-wideo"}