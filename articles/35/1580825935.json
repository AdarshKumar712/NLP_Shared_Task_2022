{"source_url": "https://www.gunes.com", "url": "https://www.gunes.com//ekonomi/mali-musavirlerden-tum-vergi-beyannameleri-icin-erteleme-talebi-1072177", "title": "Mali m\u00fc\u015favirlerden t\u00fcm vergi beyannameleri i\u00e7in erteleme talebi", "top_image": "https://cdngunes.turkmedya.com.tr/Documents/Gunes/images/2020/04/17/mali-musavirlerden-tum-ve-383.jpg", "meta_img": "https://cdngunes.turkmedya.com.tr/Documents/Gunes/images/2020/04/17/mali-musavirlerden-tum-ve-383.jpg", "images": ["https://cdngunes.turkmedya.com.tr/Documents/Gunes/images/2020/04/17/merkez-bankasi-koronaviru-874.jpg", "https://cdngunes.turkmedya.com.tr/Documents/Gunes/images/2020/04/17/merkez-bankasi-koronaviru-806_2-43.jpg", "https://cdngunes.turkmedya.com.tr/Documents/Gunes/images/2020/04/17/cumhurbaskani-yardimcisi--581_2-43.jpg", "https://cdngunes.turkmedya.com.tr/Documents/Gunes/images/2020/04/17/ambarli-gumrugu-icerisind-412_2-43.jpg", "https://cdngunes.turkmedya.com.tr/Documents/Gunes/images/2020/04/17/13-filistinli-gazeteci-is-474_2-43.jpg", "https://cdngunes.turkmedya.com.tr/Documents/Gunes/images/2020/04/17/uluslararasi-uzay-istasyo-596_2-43.jpg", "https://cdngunes.turkmedya.com.tr/Documents/Gunes/images/2020/04/17/abdde-korkunc-bir-rakam-d-502.jpg", "https://cdngunes.turkmedya.com.tr/Documents/Gunes/images/2020/04/17/trumpin-dsoye-actigi-sava-214.jpg", "https://cdngunes.turkmedya.com.tr/Documents/Gunes/images/2020/04/17/kuyrugu-gordu-cinlileri-s-113_2-43.jpg", "https://cdngunes.turkmedya.com.tr/Documents/Gunes/images/2020/04/17/rekor-ustune-rekor-kiran--912.jpg", "https://cdngunes.turkmedya.com.tr/Documents/Gunes/images/2020/04/17/koronavirus-sonrasi-afrik-665.jpg", "https://cdngunes.turkmedya.com.tr/Documents/Gunes/images/2020/04/17/kalp-hastaligi-olanlar-di-620.jpg", "https://cdngunes.turkmedya.com.tr/Documents/Gunes/images/2020/04/17/mali-musavirlerden-tum-ve-383_2-41.jpg", "https://cdngunes.turkmedya.com.tr/Documents/Gunes/images/2020/04/17/koronavirusten-olenlerin--153_2-43.jpg", "https://cdngunes.turkmedya.com.tr/Documents/Gunes/images/2020/04/17/favipiravir-nedir-favipir-941_2-43.jpg", "https://cdngunes.turkmedya.com.tr/Documents/Gunes/images/2020/04/17/kurumlar-vergisi-beyannam-334_2-43.jpg", "https://cdngunes.turkmedya.com.tr/Documents/Gunes/images/2020/04/17/koronavirusu-yenen-doktor-685.jpg", "https://cdngunes.turkmedya.com.tr/Documents/Gunes/images/2020/04/17/mali-musavirlerden-tum-ve-383.jpg", "https://cdngunes.turkmedya.com.tr/Documents/Gunes/images/2020/04/17/turgut-ozalin-olumunun-uz-738.jpg", "https://cdngunes.turkmedya.com.tr/Documents/Gunes/images/2020/04/17/putinden-korkutan-corona--613.jpg", "https://cdngunes.turkmedya.com.tr/Documents/Gunes/Images/2020/04/17/siperlikler-emniyete-tesl-527_2.jpg", "https://cdngunes.turkmedya.com.tr/Documents/Gunes/images/2020/04/17/rize-katili-gamzeyi-oldur-718.jpg", "https://cdngunes.turkmedya.com.tr/Documents/Gunes/images/2020/04/17/baskan-erdogandan-merhum--682.jpg", "https://www.gunes.com/images/gunes_logo-footer.png", "https://cdngunes.turkmedya.com.tr/Documents/Gunes/images/2020/04/17/saglik-bakani-koca-artan--548_2-43.jpg", "https://cdngunes.turkmedya.com.tr/Documents/Gunes/images/2020/04/17/istanbullularin-sosyal-me-147_2-43.jpg", "https://cdngunes.turkmedya.com.tr/Documents/Gunes/images/2020/04/17/ibbnin-yapmadigi-yolu-bak-735_2-43.jpg", "https://cdngunes.turkmedya.com.tr/Documents/Gunes/images/2020/04/17/koronavirusu-yenen-doktor-452_2-43.jpg", "https://cdngunes.turkmedya.com.tr/Documents/Gunes/images/2020/04/17/mario-jardel-topa-vurmayi-445_2-43.jpg", "https://cdngunes.turkmedya.com.tr/Documents/Gunes/Images/2020/04/17/dunyanin-en-kalabalik-seh-935_2.jpg", "https://cdngunes.turkmedya.com.tr/Documents/Gunes/Images/2020/04/17/rize-katili-gamzeyi-oldur-718_2.jpg", "https://cdngunes.turkmedya.com.tr/Documents/Gunes/images/2020/04/17/jandarmadan-koronavirus-d-198_2-43.jpg", "https://cdngunes.turkmedya.com.tr/Documents/Gunes/images/2020/04/17/turkiyenin-koronavirus-ba-221.jpg", "https://cdngunes.turkmedya.com.tr/Documents/Gunes/Images/2020/04/17/ebru-sallinin-aci-gunuogl-402_2.jpg", "https://cdngunes.turkmedya.com.tr/Documents/Gunes/images/2020/04/17/karabukte-koronavirusu-ye-711_2-43.jpg", "https://cdngunes.turkmedya.com.tr/Documents/Gunes/images/2020/04/17/azerbaycanda-57-kiside-da-868_2-43.jpg", "https://cdngunes.turkmedya.com.tr/Documents/Gunes/Images/2020/04/17/sivasta-18-yerlesim-yerin-525_2.jpg", "https://cdngunes.turkmedya.com.tr/Documents/Gunes/images/2020/04/17/bursanin-iznik-ilcesinde--124_2-43.jpg", "https://cdngunes.turkmedya.com.tr/Documents/Gunes/images/2020/04/17/fransanin-umit-yok-dedigi-265.jpg", "https://cdngunes.turkmedya.com.tr/Documents/Gunes/images/2020/04/17/bakan-pakdemirli-duyurdu--411.jpg", "https://cdngunes.turkmedya.com.tr/Documents/Gunes/images/2020/04/17/gamze-palanin-ablasi-tula-477_2-43.jpg", "https://cdngunes.turkmedya.com.tr/Documents/Gunes/images/2020/04/17/sehir-hastanesinin-insasi-781.jpg", "https://cdngunes.turkmedya.com.tr/Documents/Gunes/images/2020/04/17/putinden-korkutan-corona--265_2-43.jpg", "https://cdngunes.turkmedya.com.tr/Documents/Gunes/images/2020/04/17/ebru-sallinin-aci-gunuogl-328.jpg", "https://cdngunes.turkmedya.com.tr/Documents/Gunes/images/2020/04/17/dunyada-koronavirusten-iy-988_2-43.jpg", "https://cdngunes.turkmedya.com.tr/Documents/Gunes/images/2020/04/17/israil-hapishanelerinde-1-280_2-43.jpg", "https://certify.alexametrics.com/atrk.gif?account=puc9s1P8cT20VR", "https://cdngunes.turkmedya.com.tr/Documents/Gunes/images/2020/04/17/bakan-kocadan-onemli-acik-456.jpg", "https://cdngunes.turkmedya.com.tr/Documents/Gunes/images/2020/04/17/kandile-hava-harekati-18--531.jpg", "https://cdngunes.turkmedya.com.tr/Documents/Gunes/images/2020/04/17/tarihci-orhan-kologlu-vef-777_2-43.jpg", "https://cdngunes.turkmedya.com.tr/Documents/Gunes/images/2020/04/17/bakan-kocadan-onemli-acik-488_2-43.jpg", "https://cdngunes.turkmedya.com.tr/Documents/Gunes/images/2020/04/17/schneider-electric-orta-a-372_2-43.jpg", "https://cdngunes.turkmedya.com.tr/Documents/Gunes/images/2020/04/17/sus-isareti-yapan-hemsire-204.jpg", "https://cdngunes.turkmedya.com.tr/Documents/Gunes/images/2020/04/17/baraj-suyunun-harran-ovas-349_2-43.jpg", "https://cdngunes.turkmedya.com.tr/Documents/Gunes/images/2020/04/17/bakan-akar-aciklai-solunu-288.jpg", "https://cdngunes.turkmedya.com.tr/Documents/Gunes/images/2020/04/17/ab-ticaret-hacminin-525-m-763_2-43.jpg", "https://cdngunes.turkmedya.com.tr/Documents/Gunes/images/2020/04/17/eski-dypli-vekil-topraga--215_2-43.jpg", "https://cdngunes.turkmedya.com.tr/Documents/Gunes/images/2020/04/17/99-yasindaki-fatma-nine-k-648_2-43.jpg"], "movies": [], "text": "T\u00fcrkiye Serbest Muhasebeci Mali M\u00fc\u015favirler ve Yeminli Mali M\u00fc\u015favirler Odalar\u0131 Birli\u011fi (T\u00dcRMOB) Ba\u015fkan\u0131 Emre Kartalo\u011flu, AA muhabirine, mali m\u00fc\u015favir ve muhasebecilerin yeni tip koronavir\u00fcs (Kovid-19) salg\u0131n\u0131 nedeniyle maruz kald\u0131\u011f\u0131 riske ili\u015fkin de\u011ferlendirmede bulundu.\n\nYakla\u015f\u0131k 120 bin mali m\u00fc\u015favirin yan\u0131 s\u0131ra \u00e7al\u0131\u015fanlar\u0131yla birlikte toplam 500 bin ki\u015finin bu s\u00fcre\u00e7te risk alt\u0131nda oldu\u011funu belirten Kartalo\u011flu, 7 meslek mensubunun salg\u0131nda hayat\u0131n\u0131 kaybetmesinden b\u00fcy\u00fck \u00fcz\u00fcnt\u00fc duyduklar\u0131n\u0131 s\u00f6yledi. Kartalo\u011flu, Kovid-19 nedeniyle \u00fclkede ger\u00e7ekle\u015fen vefat say\u0131s\u0131 ile meslek mensuplar\u0131n\u0131n vefat\u0131 k\u0131yasland\u0131\u011f\u0131nda, sekt\u00f6rlerindeki oran\u0131n y\u00fcksek oldu\u011funa dikkati \u00e7ekerek, mali m\u00fc\u015favirler olarak \u00e7ok b\u00fcy\u00fck risk alt\u0131nda \u00e7al\u0131\u015ft\u0131klar\u0131n\u0131 dile getirdi.\n\nBu ay i\u00e7inde verilmesi gereken \u00e7ok say\u0131da beyanname oldu\u011funu hat\u0131rlatan Kartalo\u011flu, \u015f\u00f6yle konu\u015ftu:\n\n\"24 Nisan'da \u015fubat ay\u0131na ait KDV beyannameleri, 26 Nisan'da m\u00fccbir sebep kapsam\u0131na girmeyen m\u00fckelleflerin mart ay\u0131 muhtasar ve KDV beyannameleri, nisan sonunda da 2019 y\u0131l\u0131 gelir vergisi beyannameleri ve 2019 y\u0131l\u0131 kurumlar vergisi beyannameleri verilecek. Yine bu ay\u0131n sonunda m\u00fccbir sebep kapsam\u0131na girmeyen m\u00fckelleflerin Ba-Bs formlar\u0131 verilmek zorunda. Bu yo\u011fun s\u00fcre\u00e7 nedeniyle meslek mensuplar\u0131 evde kalam\u0131yorlar, toplu ta\u015f\u0131ma kullanmak zorundalar, m\u00fckelleflerle, defterle, belgeyle ve evrakla temasta bulunuyorlar. \u00d6ncelikle bu d\u00f6nemde sa\u011fl\u0131kl\u0131 kalabilmek ve vir\u00fcsten etkilenmemek i\u00e7in bunlar\u0131n ertelenmesi gerekiyor.\"\n\nMeslek mensuplar\u0131n\u0131n her g\u00fcn elden ele dola\u015fan \u00e7ok say\u0131da fatura ve fi\u015fle i\u015flem yapt\u0131\u011f\u0131na i\u015faret eden Kartalo\u011flu, \"\u0130nsanlar \u015fu anda posta kutusundaki elektrik ve su faturas\u0131n\u0131 dahi almaya teredd\u00fct ediyor ancak mali m\u00fc\u015favirler her g\u00fcn binlerce evrakla temas halinde i\u015flem yapmak zorunda kal\u0131yor. B\u00fcy\u00fck risk alt\u0131ndalar.\" dedi.\n\nKartalo\u011flu, ekonomik a\u00e7\u0131dan da y\u00fcz binlerce i\u015fletmenin faaliyetine ara verildi\u011fini, esnaf, sanayici ve t\u00fcccar\u0131n k\u00f6t\u00fc durumda oldu\u011funu aktararak, \u015fu de\u011ferlendirmede bulundu:\n\n\"Bu beyannameler verilse bile tahsilat \u00e7ok d\u00fc\u015f\u00fck kalacak, bu konuda ciddi sorun ya\u015fanacak. Bu nedenle devletimizin g\u00fcc\u00fcn\u00fc kullanarak bu vergileri s\u00fcrecin sonuna, sa\u011fl\u0131kl\u0131 g\u00fcnlere kadar ertelemesi hem i\u015fveren kesimine bir can suyu olacak hem de bu s\u00fcre\u00e7te mali m\u00fc\u015favirler ile t\u00fcm vatanda\u015flar\u0131n sa\u011fl\u0131kl\u0131 kalmas\u0131n\u0131 sa\u011flayacak. Bu aydan ba\u015flayarak sa\u011fl\u0131kl\u0131 g\u00fcnlere kadar verilmesi gereken t\u00fcm beyan ve bildirimler ertelenmeli.\"\n\n\"GE\u00c7\u0130C\u0130 VERG\u0130 ERTELENMEL\u0130\"\n\n\n\nOcak-mart d\u00f6nemine ait ge\u00e7ici vergi beyannamelerinin de 17 May\u0131s'ta verilmesi gerekti\u011fini vurgulayan Kartalo\u011flu, bu hususta da hen\u00fcz ertelemeye gidilmedi\u011fini s\u00f6yledi.\n\nKartalo\u011flu, m\u00fccbir sebep kapsam\u0131ndaki m\u00fckelleflerin mart ay\u0131 KDV'lerinin ertelenmesi nedeniyle ge\u00e7ici verginin de \u00f6telenmesi gerekti\u011fine dikkati \u00e7ekerek, \u015funlar\u0131 kaydetti:\n\n\"Ge\u00e7ici vergi de t\u00fcm firmalar i\u00e7in ertelenmeli. Gelir vergisi m\u00fckellefleri, 16 sekt\u00f6r, i\u015f yeri kapananlar ve 65 ya\u015f\u0131n \u00fczerinde olanlar\u0131n m\u00fccbir sebep kapsam\u0131nda say\u0131larak KDV ve muhtasar beyannameleri ertelenmi\u015fti. Bunun yerine hi\u00e7bir ayr\u0131m yapmadan t\u00fcm m\u00fckelleflerin t\u00fcm beyannamelerinin m\u00fccbir sebep kapsam\u0131nda de\u011ferlendirilmesi en do\u011frusu olacakt\u0131r.\"\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "T\u00dcRMOB Ba\u015fkan\u0131 Kartalo\u011flu, bu aydan ba\u015flayarak verilmesi gereken t\u00fcm beyan ve bildirimlerin sa\u011fl\u0131kl\u0131 g\u00fcnlere kadar ertelenmesini talep etti.", "meta_lang": "", "meta_favicon": "/assets/images/favicon.ico", "meta_data": {"description": "T\u00dcRMOB Ba\u015fkan\u0131 Kartalo\u011flu, bu aydan ba\u015flayarak verilmesi gereken t\u00fcm beyan ve bildirimlerin sa\u011fl\u0131kl\u0131 g\u00fcnlere kadar ertelenmesini talep etti.", "keyword": "T\u00dcRMOB Ba\u015fkan\u0131 Kartalo\u011flu, bu aydan ba\u015flayarak verilmesi gereken t\u00fcm beyan ve bildirimlerin sa\u011fl\u0131kl\u0131 g\u00fcnlere kadar ertelenmesini talep etti.", "robots": "index,follow", "og": {"title": "Mali m\u00fc\u015favirlerden t\u00fcm vergi beyannameleri i\u00e7in erteleme talebi", "type": "article", "url": "https://www.gunes.com/ekonomi/mali-musavirlerden-tum-vergi-beyannameleri-icin-erteleme-talebi-1072177", "site_name": "gunes.com", "image": {"identifier": "https://cdngunes.turkmedya.com.tr/Documents/Gunes/images/2020/04/17/mali-musavirlerden-tum-ve-383.jpg", "type": "image/png", "width": 300, "height": 300}, "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "title": "Mali m\u00fc\u015favirlerden t\u00fcm vergi beyannameleri i\u00e7in erteleme talebi EKONOM\u0130  Haberi | G\u00dcNE\u015e", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "image": {"src": "https://cdngunes.turkmedya.com.tr/Documents/Gunes/images//2020/04/17/mali-musavirlerden-tum-ve-383_2.jpg"}, "domain": "https://www.gunes.com/ekonomi/mali-musavirlerden-tum-vergi-beyannameleri-icin-erteleme-talebi-1072177"}, "viewport": "width=device-width, initial-scale=1, maximum-scale=1"}, "canonical_link": "https://www.gunes.com/ekonomi/mali-musavirlerden-tum-vergi-beyannameleri-icin-erteleme-talebi-1072177"}