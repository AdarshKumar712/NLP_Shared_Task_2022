{"source_url": "https://wiadomosci.onet.pl", "url": "https://wiadomosci.onet.pl/swiat/libia-rosyjscy-najemnicy/mvtk5b5", "title": "ONZ: w Libii si\u0142y gen. Haftara wspiera do 1,2 tys. rosyjskich najemnik\u00f3w", "top_image": "https://ocdn.eu/pulscms-transforms/1/Msok9kpTURBXy81ODU2ZjVmZTAzZTc3ZjNmZjdlMzhkNjBiYmU0NGFkNS5qcGeTlQMCAM0D_M0CPpMJpjI5OWJjMQaTBc0COs0BLIGhMAE/libijskie-sily-przed-atakiem-milicji-gen-haftara.jpg", "meta_img": "https://ocdn.eu/pulscms-transforms/1/Msok9kpTURBXy81ODU2ZjVmZTAzZTc3ZjNmZjdlMzhkNjBiYmU0NGFkNS5qcGeTlQMCAM0D_M0CPpMJpjI5OWJjMQaTBc0COs0BLIGhMAE/libijskie-sily-przed-atakiem-milicji-gen-haftara.jpg", "images": ["https://ocdn.eu/weather/weather_state_icons/2.svg", "https://ocdn.eu/pulscms-transforms/1/9jVk9kpTURBXy81ODU2ZjVmZTAzZTc3ZjNmZjdlMzhkNjBiYmU0NGFkNS5qcGeTlQMCAM0D_M0CPpMFzQMUzQG8kwmmMjk5YmMxBoGhMAE/libijskie-sily-przed-atakiem-milicji-gen-haftara.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/Msok9kpTURBXy81ODU2ZjVmZTAzZTc3ZjNmZjdlMzhkNjBiYmU0NGFkNS5qcGeTlQMCAM0D_M0CPpMJpjI5OWJjMQaTBc0COs0BLIGhMAE/libijskie-sily-przed-atakiem-milicji-gen-haftara.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/21.svg"], "movies": [], "text": "Raport, do kt\u00f3rego dotar\u0142y agencje, zosta\u0142 przygotowany przez ekspert\u00f3w na zlecenie komitetu Rady Bezpiecze\u0144stwa ONZ monitoruj\u0105cego przestrzeganie sankcji na\u0142o\u017conych na Libi\u0119.\n\nDokument zaznacza, \u017ce zagraniczni najemnicy skutecznie wzmocnili potencja\u0142 militarny si\u0142 Haftara, cz\u0119sto zajmuj\u0105c si\u0119 specjalistycznymi dzia\u0142aniami, takimi jak pomoc w atakach lotniczych i artyleryjskich, walka elektroniczna czy dzia\u0142ania snajperskie.\n\nKonflikt w Libii toczy si\u0119 od 2011 kiedy obalono wieloletniego dyktatora Muammara Kadafiego, a kraj zosta\u0142 podzielony mi\u0119dzy dwa konkuruj\u0105ce ze sob\u0105 o\u015brodki w\u0142adzy, wspierane przez w\u0142asne armie.\n\nKontroluj\u0105ce wsch\u00f3d kraju i wspierane przez Francj\u0119, Rosj\u0119, Egipt, ZEA i inne pa\u0144stwa arabskie si\u0142y gen. Haftara od ponad roku prowadz\u0105 ofensyw\u0119 zmierzaj\u0105c\u0105 do zaj\u0119cia stolicy kraju Trypolisu, kt\u00f3ry jest siedzib\u0105 rz\u0105du uznawanego przez ONZ i wspieranego m.in. przez Turcj\u0119 i W\u0142ochy.\n\nPrezydent Rosji W\u0142adimir Putin zapytany w styczniu o obecno\u015b\u0107 \u017co\u0142nierzy grupy Wagnera w Libii odpowiedzia\u0142, \u017ce je\u017celi w tym kraju walcz\u0105 Rosjanie, to nie reprezentuj\u0105 oni tego pa\u0144stwa, ani nie s\u0105 przez nie op\u0142acani - przypomina Reuters dodaj\u0105c, \u017ce prywatne rosyjskie firmy militarne wspiera\u0142y wojska tego kraju w walkach w Syrii i na Ukrainie.\n\nZ oenzetowskiej analizy wynika, \u017ce wielu zatrudnianych przez grup\u0119 Wagnera bojownik\u00f3w walczy\u0142o wcze\u015bniej w Syrii, a pierwsze doniesienia o ich obecno\u015bci w Libii datuje si\u0119 na stycze\u0144 tego roku.\n\nRaport wspomina tak\u017ce o ok. 5 tys. Syryjczyk\u00f3w walcz\u0105cych po stronie rz\u0105du w Trypolisie, kt\u00f3rzy zostali zrekrutowani przez Turcj\u0119.\n\nKonflikt w Libii gwa\u0142townie nasili\u0142 si\u0119 w kwietniu; zaci\u0119te walki rozgrywa\u0142y si\u0119 na kilku r\u00f3\u017cnych frontach na zachodzie kraju, pomimo pilnych wezwa\u0144 ze strony USA i agencji pomocowych do zawieszenia broni w celu rozwi\u0105zania kryzysu zwi\u0105zanego z koronawirusem.", "keywords": [], "meta_keywords": [""], "tags": [], "authors": [], "publish_date": "Thu May  7 15:21:28 2020", "summary": "", "article_html": "", "meta_description": "Wed\u0142ug raportu ekspert\u00f3w ONZ od 800 do 1200 najemnik\u00f3w zatrudnionych przez tzw. grup\u0119 Wagnera wspiera prowadzon\u0105 przez gen. Chalifa Haftara ofensyw\u0119 na stolic\u0119 kraju Trypolis - donosi w czwartek agencja Associated Press.", "meta_lang": "pl", "meta_favicon": "", "meta_data": {"DC.Identifier": "bc9d936b-9802-424e-945b-8df9cae9b601", "pkg-uuid": "bc9d936b-9802-424e-945b-8df9cae9b601", "detailType": "article", "serviceUuid": "b177a2c9-166f-4113-9b28-185bbe554807", "description": "Wed\u0142ug raportu ekspert\u00f3w ONZ od 800 do 1200 najemnik\u00f3w zatrudnionych przez tzw. grup\u0119 Wagnera wspiera prowadzon\u0105 przez gen. Chalifa Haftara ofensyw\u0119 na stolic\u0119 kraju Trypolis - donosi w czwartek agencja Associated Press.", "og": {"title": "ONZ: w Libii si\u0142y gen. Haftara wspiera do 1,2 tys. rosyjskich najemnik\u00f3w", "description": "Wed\u0142ug raportu ekspert\u00f3w ONZ od 800 do 1200 najemnik\u00f3w zatrudnionych przez tzw. grup\u0119 Wagnera wspiera prowadzon\u0105 przez gen. Chalifa Haftara ofensyw\u0119 na stolic\u0119 kraju Trypolis - donosi w czwartek agencja Associated Press.", "image": {"identifier": "https://ocdn.eu/pulscms-transforms/1/Msok9kpTURBXy81ODU2ZjVmZTAzZTc3ZjNmZjdlMzhkNjBiYmU0NGFkNS5qcGeTlQMCAM0D_M0CPpMJpjI5OWJjMQaTBc0COs0BLIGhMAE/libijskie-sily-przed-atakiem-milicji-gen-haftara.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-05-07 15:21:28+0200"}, "fb": {"pages": 185265414715}, "twitter": {"card": "summary_large_image", "description": "Wed\u0142ug raportu ekspert\u00f3w ONZ od 800 do 1200 najemnik\u00f3w zatrudnionych przez tzw. grup\u0119 Wagnera wspiera prowadzon\u0105 przez gen. Chalifa Haftara ofensyw\u0119 na stolic\u0119 kraju Trypolis - donosi w czwartek agencja Associated Press.", "title": "ONZ: w Libii si\u0142y gen. Haftara wspiera do 1,2 tys. rosyjskich najemnik\u00f3w", "site": "OnetWiadomosci", "image": "https://ocdn.eu/pulscms-transforms/1/RZhktkpTURBXy81ODU2ZjVmZTAzZTc3ZjNmZjdlMzhkNjBiYmU0NGFkNS5qcGeSlQMCAM0D_M0CPpMFzQSwzQJY"}}, "canonical_link": "https://wiadomosci.onet.pl/swiat/libia-rosyjscy-najemnicy/mvtk5b5"}