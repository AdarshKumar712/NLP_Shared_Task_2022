{"source_url": "https://www.wirtualnemedia.pl", "url": "https://www.wirtualnemedia.pl/artykul/do-wszystkich-chlopcow-ktorych-kochalam-za-darmo-na-netflixie-wideo", "title": "\"Do wszystkich ch\u0142opc\u00f3w, kt\u00f3rych kocha\u0142am\" za darmo na Netflixie (wideo)", "top_image": "https://static.wirtualnemedia.pl/media/top/netflix-dowszystkichch\u0142opc\u00f3wkt\u00f3rychkocha\u0142am.png", "meta_img": "https://static.wirtualnemedia.pl/media/top/netflix-dowszystkichch\u0142opc\u00f3wkt\u00f3rychkocha\u0142am.png", "images": ["https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/top/300/thecave-dokument655.jpg", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://static.wirtualnemedia.pl/media/100x80/plecakpapierowylidl150.jpg", "https://static.wirtualnemedia.pl/media/top/300/Oscary2016_655.png", "https://www.wirtualnemedia.pl/new_wm_view/img/newsletter.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/100x80/Dowszystkichchlopcow-serial150.png", "https://static.wirtualnemedia.pl/media/top/300/mike-hopkins655.jpg", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/100x80/RobertFelus2019-150.png", "https://static.wirtualnemedia.pl/media/top/300/KellyLuegenbiehl-655.jpg", "https://www.wirtualnemedia.pl/new_wm_view/img/search_icon.png", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/100x80/tiktok-nowe-150.png", "https://static.wirtualnemedia.pl/media/top/netflix-dowszystkichch\u0142opc\u00f3wkt\u00f3rychkocha\u0142am.png", "https://static.wirtualnemedia.pl/media/100x80/ReedHastings2016-150.png", "https://www.wirtualnemedia.pl/new_wm_view/img/social/mail-medium.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/top/300/SexEducation-655_1581365111.jpg", "https://static.wirtualnemedia.pl/media/top/300/altered-carbon-2-655.jpg", "https://static.wirtualnemedia.pl/media/100x80/Evobox_Cyfrowy_Polsat_mini.png"], "movies": ["https://www.youtube.com/embed/cLDfq3H3SJ4", "https://www.youtube.com/embed/XClMuUeSnpc"], "text": "\"Do wszystkich ch\u0142opc\u00f3w, kt\u00f3rych kocha\u0142am\" (\"To All The Boys I've Loved Before\") to film, kt\u00f3ry mia\u0142 swoj\u0105 premier\u0119 na platformie Netflix w 2018 roku. Obraz powsta\u0142 na podstawie powie\u015bci Han Jenny o tym samym tytule. Lara Jean, g\u0142\u00f3wna bohaterka, pisze sekretne listy mi\u0142osne, kt\u00f3re omy\u0142kowo trafiaj\u0105 do pi\u0119ciu ch\u0142opak\u00f3w, kt\u00f3rzy jej si\u0119 podobaj\u0105.\n\nNetflix przygotowa\u0142 niespodziank\u0119 i udost\u0119pni\u0142 film bezp\u0142atnie. Do jego obejrzenia nie jest nawet wymagana rejestracja. Wystarczy wej\u015b\u0107 pod ten adres i klikn\u0105\u0107 przycisk \"Odtw\u00f3rz teraz\".\n\nA w \u015brod\u0119 12 lutego na Netflixie debiutuje druga cz\u0119\u015b\u0107 filmu pt. \"Do wszystkich ch\u0142opc\u00f3w: P.S. Wci\u0105\u017c ci\u0119 kocham\" (\"To All the Boys: P.S. I Still Love You\").\n\nPonad 17,3 mld na oryginalne tre\u015bci\n\nW czwartym kwartale ub.r. liczba subskrybent\u00f3w Netflixa wzros\u0142a o 8,76 mln do 167,09 mln. Platforma zanotowa\u0142a 5,47 mld dolar\u00f3w wp\u0142yw\u00f3w i 587 mln dolar\u00f3w zysku netto. W USA pozyska\u0142a jedynie 420 tys. nowych klient\u00f3w (wobec 1,53 mln rok wcze\u015bniej), co uzasadnia rosn\u0105c\u0105 konkurencj\u0105. Podkre\u015bla te\u017c, \u017ce \u201eWied\u017amin\u201d okaza\u0142 si\u0119 najpopularniejszym z pierwszych sezon\u00f3w jej seriali.\n\nW 2019 roku Netflix wyda\u0142 na zawarto\u015b\u0107 programow\u0105 rekordow\u0105 kwot\u0119 15 mld dolar\u00f3w - wynika z danych firmy analitycznej BMO Capital Markets. Wed\u0142ug prognoz ekspert\u00f3w serwis nie zamierza ogranicza\u0107 si\u0119 w przysz\u0142o\u015bci w inwestowaniu w tre\u015bci. W 2020 roku mo\u017ce to by\u0107 kwota 17,3 mld, za\u015b w 2028 - 26 mld dolar\u00f3w.\n\nPlatforma nie ujawnia, ilu p\u0142ac\u0105cych u\u017cytkownik\u00f3w ma w Polsce. Z szacunk\u00f3w Amper Analysis wynika, \u017ce mo\u017ce ich by\u0107 800 tys. Wed\u0142ug badania Gemius/PBI w grudniu ub.r. Netflix mia\u0142 w Polsce 5,3 mln realnych u\u017cytkownik\u00f3w i odnotowa\u0142 77 mln ods\u0142on.", "keywords": [], "meta_keywords": ["film", "kino", "nowo\u015bci filmowe", "zapowiedzi", "wirtualnemedia"], "tags": ["To All The Boys I've Loved Before", "Netflix", "Do wszystkich ch\u0142opc\u00f3w", "Kt\u00f3rych kocha\u0142am"], "authors": [], "publish_date": null, "summary": "", "article_html": "", "meta_description": "Film, nowo\u015bci, wiadomo\u015bci w WirtualneMedia.pl, zapowiedzi filmowe", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Film, nowo\u015bci, wiadomo\u015bci w WirtualneMedia.pl, zapowiedzi filmowe", "keywords": "film, kino, nowo\u015bci filmowe, zapowiedzi, wirtualnemedia", "og": {"image": "https://static.wirtualnemedia.pl/media/top/netflix-dowszystkichch\u0142opc\u00f3wkt\u00f3rychkocha\u0142am.png", "type": "article", "url": "https://www.wirtualnemedia.pl/artykul/do-wszystkich-chlopcow-ktorych-kochalam-za-darmo-na-netflixie-wideo", "title": "'Do wszystkich ch\u0142opc\u00f3w, kt\u00f3rych kocha\u0142am' za darmo na Netflixie (wideo)", "description": "Netflix udost\u0119pni\u0142 do obejrzenia za darmo film"}, "thumbnail": "https://static.wirtualnemedia.pl/media/top/netflix-dowszystkichch\u0142opc\u00f3wkt\u00f3rychkocha\u0142am.png", "fb": {"app_id": 374642499236485}}, "canonical_link": "https://www.wirtualnemedia.pl/artykul/do-wszystkich-chlopcow-ktorych-kochalam-za-darmo-na-netflixie-wideo"}