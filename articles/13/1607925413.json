{"source_url": "https://biznes.wprost.pl", "url": "https://biznes.wprost.pl/gospodarka/10325777/koronawirus-wsrod-gornikow-potwierdzono-1147-przypadkow.html?utm_source=Bizneswprost.pl&utm_medium=feed&utm_campaign=rss", "title": "Koronawirus w\u015br\u00f3d g\u00f3rnik\u00f3w. Potwierdzono 1147 przypadk\u00f3w", "top_image": "https://biznes.wprost.pl/_thumb/8a/7d/a174bc9cdf351017d9d17d55405b.jpeg", "meta_img": "https://biznes.wprost.pl/_thumb/8a/7d/a174bc9cdf351017d9d17d55405b.jpeg", "images": ["https://biznes.wprost.pl/_thumb/f4/07/bb6dec5972dafc262e6863a39e15.jpeg", "https://biznes.wprost.pl/_i/pusty.png", "https://biznes.wprost.pl/_i/pixel.png", "https://biznes.wprost.pl/_thumb/0f/90/0dae36628cd6a5d31651ddb481b2.jpeg", "https://biznes.wprost.pl/_i/logos/pap.png", "https://biznes.wprost.pl/_thumb/8a/7d/a174bc9cdf351017d9d17d55405b.jpeg"], "movies": [], "text": "Najwi\u0119cej zaka\u017ce\u0144 (574) wykryto w rybnickiej kopalni Jankowice (cz\u0119\u015b\u0107 kopalni ROW). To o 124 wi\u0119cej ni\u017c jeszcze w pi\u0105tek rano. W gliwickiej kopalni So\u015bnica liczba zaka\u017conych wzros\u0142a do 351 (od rana ta liczba nie zmieni\u0142a si\u0119), a w katowickiej kopalni Murcki-Staszic jest zaka\u017conych 205 os\u00f3b (wzrost o 33).\n\nOd jednego do o\u015bmiu przypadk\u00f3w koronawirusa potwierdzono te\u017c w innych kopalniach PGG: Marcel, Bielszowice, Ziemowit, Mys\u0142owice-Weso\u0142a, Boles\u0142aw \u015amia\u0142y oraz dw\u00f3ch innych zak\u0142adach nale\u017c\u0105cych do Grupy.\n\nKopalnie Jankowice i Murcki-Staszic trzeci tydzie\u0144 nie wydobywaj\u0105 w\u0119gla, So\u015bnica \u2013 od przesz\u0142o tygodnia. W ostatnich dniach prezes PGG Tomasz Rogala zapowiedzia\u0142, \u017ce firma liczy na mo\u017cliwo\u015b\u0107 stopniowego wznawiania wydobycia w tych trzech kopalniach od najbli\u017cszego wtorku.\n\nW\u0119gla od poniedzia\u0142ku nie wydobywa te\u017c nale\u017c\u0105ca do Jastrz\u0119bskiej Sp\u00f3\u0142ki W\u0119glowej (JSW) kopalnia Pni\u00f3wek w Paw\u0142owicach, gdzie wed\u0142ug ostatnich danych, z pi\u0105tkowego rana, potwierdzono 385 zaka\u017ce\u0144 (wobec 233 dob\u0119 wcze\u015bniej). Przez ca\u0142y czas kopalnia kontynuuje jednak wysy\u0142k\u0119 wydobytego wcze\u015bniej w\u0119gla. \u0141\u0105cznie w kopalniach JSW potwierdzono dot\u0105d 399 zaka\u017ce\u0144 (wobec 245 do czwartku rano) \u2013 opr\u00f3cz Pni\u00f3wka, 10 przypadk\u00f3w w kopalni Zofi\u00f3wka i 4 w kopalni Jastrz\u0119bie-Bzie. W kwarantannie jest 376 pracownik\u00f3w JSW.\n\nPi\u0105t\u0105 kopalni\u0105, w kt\u00f3rej potwierdzono du\u017c\u0105 liczb\u0119 przypadk\u00f3w, i kt\u00f3rej ca\u0142\u0105 za\u0142og\u0119 obj\u0119to badaniami przesiewowymi, jest nale\u017c\u0105ca do sp\u00f3\u0142ki W\u0119glokoks Kraj kopalnia Bobrek w Bytomiu. Do czwartku potwierdzono tam 359 zaka\u017ce\u0144. Sp\u00f3\u0142ka jak dot\u0105d nie zaktualizowa\u0142a danych o liczbie zaka\u017ce\u0144. Zak\u0142ad przymierza si\u0119 do cz\u0119\u015bciowego wznowienia wydobycia w najbli\u017cszy poniedzia\u0142ek. Pracowa\u0107 maj\u0105 jedynie osoby, u kt\u00f3rych podw\u00f3jne testy nie wykaza\u0142y koronawirusa.\n\nW pi\u0105tek rozpocz\u0105\u0142 si\u0119 zaplanowany na kilka najbli\u017cszych dni drugi etap bada\u0144 przesiewowych w\u015br\u00f3d g\u00f3rnik\u00f3w z pi\u0119ciu kopal\u0144, w kt\u00f3rych odnotowano najwi\u0119cej przypadk\u00f3w zaka\u017cenia. Badani b\u0119d\u0105 pracownicy, u kt\u00f3rych badania w pierwszym etapie nie potwierdzi\u0142y obecno\u015bci koronawirusa. Chodzi o uzyskanie pewno\u015bci, \u017ce g\u00f3rnicy ci s\u0105 zdrowi i mog\u0105 wr\u00f3ci\u0107 do pracy.\n\nOd pi\u0105tku do niedzieli jest planowane pobranie blisko 7 tys. wymaz\u00f3w od pracownik\u00f3w trzech kopal\u0144 PGG (Jankowice, Murcki-Staszic i So\u015bnica), blisko 1,8 tys. od g\u00f3rnik\u00f3w bytomskiej kopalni Bobrek oraz \u2013 tylko w pi\u0105tek \u2013 od 1,4 tys. g\u00f3rnik\u00f3w z kopalni Pni\u00f3wek w Paw\u0142owicach. \u0141\u0105cznie kolejne testy maj\u0105 obj\u0105\u0107 ok. 13,5 tys. g\u00f3rnik\u00f3w. Testy g\u00f3rnik\u00f3w PGG odbywaj\u0105 si\u0119 w formie drive-thru \u2013 pracownicy kopal\u0144 podje\u017cd\u017caj\u0105 do punkt\u00f3w pobierania wymaz\u00f3w swoimi samochodami.\n\nW pi\u0105tek po po\u0142udniu Ministerstwo Zdrowia poinformowa\u0142o o 89 nowych zaka\u017ceniach w woj. \u015bl\u0105skim, cz\u0119\u015b\u0107 z nich to pracownicy kopal\u0144. W \u015al\u0105skiem potwierdzono ju\u017c 4994 przypadki zaka\u017cenia SARS-CoV-2, zmar\u0142y ju\u017c 173 osoby. Ostatni\u0105 \u015bmierteln\u0105 ofiar\u0105 jest 63-letni mieszkaniec powiatu miko\u0142owskiego.\n\nW regionie w zwi\u0105zku z koronawirusem s\u0105 hospitalizowane obecnie 402 osoby, ponad 7,5 tys. jest poddanych kwarantannie domowej, a blisko 8,5 tys. jest pod nadzorem epidemiologicznym. Od pocz\u0105tku epidemii w regionie zbadano ju\u017c ponad 50 tys. pr\u00f3bek w kierunku SARS-CoV-2. (PAP)\n\nautorzy: Krzysztof Konopka, Marek B\u0142o\u0144ski\n\nCzytaj tak\u017ce:\n\nMinister Szumowski dla Wprost: Nie mo\u017cna por\u00f3wna\u0107 \u015al\u0105ska do Lombardii", "keywords": [], "meta_keywords": ["koronawirus", "kopalnie", "\u015bl\u0105sk", "", "Energetyka", "Koronawirus w biznesie", "Firma", "wprost"], "tags": ["Gie\u0142da", "Bran\u017ce", "Handel", "Finanse i inwestycje", "Kursy walut", "Energetyka", "Infrastruktura", "Koronawirus w biznesie", "15 maja 2020 , 22:07", "Rolnictwo", "Przemys\u0142", "Tarcza antykryzysowa", "Firma", "Technologie", "WPROST.pl", "Transport", "Gospodarka", "Firmy i rynki", "Internet", "Susza"], "authors": [], "publish_date": "Fri May 15 22:07:00 2020", "summary": "", "article_html": "", "meta_description": "Liczba g\u00f3rnik\u00f3w z kopal\u0144 Polskiej Grupy G\u00f3rniczej (PGG), u kt\u00f3rych badania potwierdzi\u0142y zaka\u017canie koronawirusem wzros\u0142a do 1147. To o 157 wi\u0119cej...", "meta_lang": "pl", "meta_favicon": "https://biznes.wprost.pl/wprost/_i/icons/wprost-favicon-02-57x57.png", "meta_data": {"description": "Liczba g\u00f3rnik\u00f3w z kopal\u0144 Polskiej Grupy G\u00f3rniczej (PGG), u kt\u00f3rych badania potwierdzi\u0142y zaka\u017canie koronawirusem wzros\u0142a do 1147. To o 157 wi\u0119cej...", "keywords": "koronawirus, kopalnie, \u015bl\u0105sk, , Energetyka, Koronawirus w biznesie, Firma, wprost", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#2A70B3", "application-name": "Biznes Wprost", "msapplication-tooltip": "Biznes Wprost", "msapplication-TileColor": "#01AAAD", "msapplication-wide310x150logo": "https://biznes.wprost.pl/wprost/_i/icons/wprost-favicon-02-310x150.png", "msapplication-square70x70logo": "https://biznes.wprost.pl/wprost/_i/icons/wprost-favicon-02-70x70.png", "msapplication-square150x150logo": "https://biznes.wprost.pl/wprost/_i/icons/wprost-favicon-02-150x150.png", "msapplication-square310x310logo": "https://biznes.wprost.pl/wprost/_i/icons/wprost-favicon-02-310x310.png", "HandheldFriendly": "true", "apple-mobile-web-app-capable": "true", "apple-mobile-web-app-status-bar-style": "black", "DC.title": "Koronawirus w\u015br\u00f3d g\u00f3rnik\u00f3w. Potwierdzono 1147 przypadk\u00f3w", "DC.subject": "Biznes Wprost", "DC.description": "Liczba g\u00f3rnik\u00f3w z kopal\u0144 Polskiej Grupy G\u00f3rniczej (PGG), u kt\u00f3rych badania potwierdzi\u0142y zaka\u017canie koronawirusem wzros\u0142a do 1147. To o 157 wi\u0119cej ni\u017c jeszcze w pi\u0105tek rano. 2188 pracownik\u00f3w PGG jest na kwarantannie \u2013 poda\u0142a sp\u00f3\u0142ka.", "DC.identifier": "https://biznes.wprost.pl/10325777", "DC.date": "2020-05-15", "DC.type": "Text", "DC.creator": "PAP", "DC.publisher": "Natalia Rzewi\u0144ska", "twitter": {"card": "summary_large_image", "site": "@TygodnikWPROST", "url": "https://biznes.wprost.pl/gospodarka/10325777/koronawirus-wsrod-gornikow-potwierdzono-1147-przypadkow.html", "title": "Koronawirus w\u015br\u00f3d g\u00f3rnik\u00f3w. Potwierdzono 1147 przypadk\u00f3w", "description": "Liczba g\u00f3rnik\u00f3w z kopal\u0144 Polskiej Grupy G\u00f3rniczej (PGG), u kt\u00f3rych badania potwierdzi\u0142y zaka\u017canie koronawirusem wzros\u0142a do 1147. To o 157 wi\u0119cej ni\u017c jeszcze w pi\u0105tek rano. 2188 pracownik\u00f3w PGG jest na kwarantannie \u2013 poda\u0142a sp\u00f3\u0142ka.", "image": "https://biznes.wprost.pl/_thumb/8a/7d/a174bc9cdf351017d9d17d55405b.jpeg"}, "article": {"published_time": "2020-05-15T22:07:00+02:00"}, "og": {"title": "Koronawirus w\u015br\u00f3d g\u00f3rnik\u00f3w. Potwierdzono 1147 przypadk\u00f3w", "description": "Liczba g\u00f3rnik\u00f3w z kopal\u0144 Polskiej Grupy G\u00f3rniczej (PGG), u kt\u00f3rych badania potwierdzi\u0142y zaka\u017canie koronawirusem wzros\u0142a do 1147. To o 157 wi\u0119cej ni\u017c jeszcze w pi\u0105tek rano. 2188 pracownik\u00f3w PGG jest na kwarantannie \u2013 poda\u0142a sp\u00f3\u0142ka.", "url": "https://biznes.wprost.pl/gospodarka/10325777/koronawirus-wsrod-gornikow-potwierdzono-1147-przypadkow.html", "image": "https://biznes.wprost.pl/_thumb/8a/7d/a174bc9cdf351017d9d17d55405b.jpeg", "type": "article", "site_name": "Biznes Wprost", "locale": "pl_PL"}, "fb": {"app_id": 119818731519670}}, "canonical_link": "https://biznes.wprost.pl/gospodarka/10325777/koronawirus-wsrod-gornikow-potwierdzono-1147-przypadkow.html"}