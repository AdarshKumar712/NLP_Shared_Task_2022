{"source_url": "https://fakty.interia.pl", "url": "https://fakty.interia.pl/raporty/raport-wybory-prezydenckie-2020/aktualnosci/news-wybory-prezydenckie-sad-najwyzszy-niedzielnej-uchwaly-pkw-ni,nId,4489435", "title": "Wybory prezydenckie. S\u0105d Najwy\u017cszy: Niedzielnej uchwa\u0142y PKW nie mo\u017cna oprotestowa\u0107", "top_image": "https://i.iplsc.com/-/0009MA4JF49X1BIN-C411.jpg", "meta_img": "https://i.iplsc.com/-/0009MA4JF49X1BIN-C411.jpg", "images": ["https://fakty.interia.pl/p.gif", "https://i.iplsc.com/siedziba-sn-zdj-ilustracyjne/0009MA4JF49X1BIN-C122-F4.jpg", "https://i.iplsc.com/pap/0009A6098CYXTC6T-C301.jpg", "https://i.iplsc.com/-/0009MA4JF49X1BIN-C411.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. Niedzielna uchwa\u0142a PKW nie jest to\u017csama z uchwa\u0142\u0105, w kt\u00f3rej podaje si\u0119 wyniki - przekaza\u0142 w poniedzia\u0142ek SN.\n\nZdj\u0119cie Siedziba SN, zdj. ilustracyjne /Piotr Molecki /East News\n\nPa\u0144stwowa Komisja Wyborcza stwierdzi\u0142a w przyj\u0119tej w niedziel\u0119 uchwale , \u017ce \"w wyborach Prezydenta Rzeczypospolitej Polskiej zarz\u0105dzonych na dzie\u0144 10 maja 2020 r. brak by\u0142o mo\u017cliwo\u015bci g\u0142osowania na kandydat\u00f3w\". PKW wskaza\u0142a, \u017ce fakt ten \"r\u00f3wnowa\u017cny jest w skutkach z przewidzianym w art. 293 ust. 3 Kodeksu wyborczego brakiem mo\u017cliwo\u015bci g\u0142osowania ze wzgl\u0119du na brak kandydat\u00f3w\".\n\nReklama\n\nArt. 293 ust. 1 Kodeksu wyborczego stanowi, \u017ce je\u017celi w wyborach prezydenta g\u0142osowanie mia\u0142oby by\u0107 przeprowadzone tylko na jednego kandydata, Pa\u0144stwowa Komisja Wyborcza stwierdza ten fakt w drodze uchwa\u0142y, kt\u00f3r\u0105 przekazuje marsza\u0142kowi Sejmu, podaje do publicznej wiadomo\u015bci i og\u0142asza w Dzienniku Ustaw Rzeczypospolitej Polskiej.\n\n\n\nZgodnie z ust\u0119pem 2 tego przepisu marsza\u0142ek Sejmu ponownie zarz\u0105dza wybory nie p\u00f3\u017aniej ni\u017c w 14 dniu od dnia og\u0142oszenia uchwa\u0142y Pa\u0144stwowej Komisji Wyborczej w Dzienniku Ustaw. Art. 293 ust. 3 stanowi, \u017ce przepis ten stosuje si\u0119 odpowiednio w przypadku braku kandydat\u00f3w. Kodeks wyborczy stanowi, \u017ce w takiej sytuacji stosuje si\u0119 przepisy m\u00f3wi\u0105ce r\u00f3wnie\u017c o tym, \u017ce marsza\u0142ek Sejmu wyznacza dat\u0119 wybor\u00f3w na dzie\u0144 wolny od pracy przypadaj\u0105cy w ci\u0105gu 60 dni od dnia zarz\u0105dzenia wybor\u00f3w.\n\n\n\nSN: Niedzielnej uchwa\u0142y PKW nie mo\u017cna oprotestowa\u0107\n\nNatomiast w poniedzia\u0142kowym komunikacie przygotowanym przez Izb\u0119 Kontroli Nadzwyczajnej SN, kt\u00f3ra zajmuje si\u0119 m.in. kwestiami protest\u00f3w wyborczych, przypomniano, \u017ce zgodnie z Kodeksem wyborczym SN rozpatruje protesty przeciwko wyborowi Prezydenta RP wniesione na pi\u015bmie \"nie p\u00f3\u017aniej ni\u017c w ci\u0105gu 14 dni od dnia podania wynik\u00f3w wybor\u00f3w do publicznej wiadomo\u015bci przez PKW\".\n\n\"Zgodnie z art. 324 \u00a7 2 Kodeksu wyborczego SN rozstrzyga o wa\u017cno\u015bci wyboru Prezydenta RP w terminie 30 dni od dnia podania wynik\u00f3w wybor\u00f3w do publicznej wiadomo\u015bci przez PKW, na podstawie opinii wydanych w wyniku rozpoznania protest\u00f3w oraz sprawozdania z wybor\u00f3w przedstawionego przez PKW. Sprawozdanie to inicjuje post\u0119powanie przed S\u0105dem Najwy\u017cszym w przedmiocie wa\u017cno\u015bci wyboru Prezydenta RP\" - napisa\u0142 SN.\n\n\"Mo\u017cliwo\u015b\u0107 sk\u0142adania protest\u00f3w i kompetencja SN do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. SN pozostawia bez dalszego biegu protest wniesiony przez osob\u0119 do tego nieuprawnion\u0105 lub niespe\u0142niaj\u0105cy warunk\u00f3w okre\u015blonych w art. 321 Kodeksu wyborczego\" - podkre\u015blono w komunikacie na stronie SN.\n\nZaznaczono ponadto, \u017ce uchwa\u0142a PKW, w kt\u00f3rej stwierdzi\u0142a ona, \u017ce w wyborach Prezydenta RP zarz\u0105dzonych na 10 maja 2020 r. brak by\u0142o mo\u017cliwo\u015bci g\u0142osowania na kandydat\u00f3w \"nie jest to\u017csama z uchwa\u0142\u0105, na podstawie kt\u00f3rej nast\u0119puje podanie wynik\u00f3w wybor\u00f3w do publicznej wiadomo\u015bci przez PKW\".\n\nSzef PKW Sylwester Marciniak m\u00f3wi\u0142 PAP, \u017ce przyj\u0119ta w niedziel\u0119 uchwa\u0142a Komisji jest ostateczna, prawomocna i nie podlega zaskar\u017ceniu do S\u0105du Najwy\u017cszego. Jednocze\u015bnie Marciniak poinformowa\u0142, \u017ce nie zostanie sporz\u0105dzone sprawozdanie do SN, gdy\u017c koncepcja sprawozdania i ustalenia zerowego wyniku wybor\u00f3w nie spotka\u0142a si\u0119 z aprobat\u0105 ze strony cz\u0142onk\u00f3w PKW.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Mo\u017cliwo\u015b\u0107, sk\u0142adania, protest\u00f3w, kompetencja, S\u0105du, Najwy\u017cszego, rozpatrywania, otwiera, dopiero, chwil\u0105, podania, wynik\u00f3w, g\u0142osowania, publicznej, wiadomo\u015bci, Niedzielna, uchwa\u0142a, jest, to\u017csama, uchwa\u0142\u0105, kt\u00f3rej, podaje, wyniki, przekaza\u0142", "Description": "Wybory prezydenckie. S\u0105d Najwy\u017cszy: Niedzielnej uchwa\u0142y PKW nie mo\u017cna oprotestowa\u0107 - fakty.interia.pl - Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej", "twitter": {"description": "Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. Niedzielna uchwa\u0142a PKW nie jest to\u017csama z uchwa\u0142\u0105, w kt\u00f3rej podaje si\u0119 wyniki - przekaza\u0142 w poniedzia\u0142ek SN.", "card": "summary_large_image"}, "og": {"type": "article", "title": "SN: Nie mo\u017cna sk\u0142ada\u0107 protest\u00f3w w sprawie uchwa\u0142y PKW", "description": "Kliknij i zobacz wi\u0119cej.", "image": "https://i.iplsc.com/-/0009MA4JF49X1BIN-C411.jpg", "url": "https://fakty.interia.pl/raporty/raport-wybory-prezydenckie-2020/aktualnosci/news-wybory-prezydenckie-sad-najwyzszy-niedzielnej-uchwaly-pkw-ni,nId,4489435"}, "news_keywords": "fakty.interia.pl, Wybory prezydenckie 2020, aktualno\u015bci, fakty dnia, polska", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-wybory-prezydenckie-2020/aktualnosci/news-wybory-prezydenckie-sad-najwyzszy-niedzielnej-uchwaly-pkw-ni,nId,4489435"}