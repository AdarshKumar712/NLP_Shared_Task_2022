{"source_url": "https://www.polsatnews.pl", "url": "https://www.polsatnews.pl/wiadomosc/2020-01-01/indonezja-powodzie-zabily-co-najmniej-cztery-osoby/", "title": "Powodzie w Indonezji zabi\u0142y co najmniej cztery osoby", "top_image": "https://r.dcs.redcdn.pl/http/o2/redefine/cp/sp/spnxyg9din8m14n14ffaxekrg474g321.jpg", "meta_img": "https://r.dcs.redcdn.pl/http/o2/redefine/cp/sp/spnxyg9din8m14n14ffaxekrg474g321.jpg", "images": ["https://r.dcs.redcdn.pl/http/o2/redefine/cp/sp/spnxyg9din8m14n14ffaxekrg474g321.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://s.redefine.pl/file/o2/redefine/cp/fe/fere1vivntqh81zysh8dm5nkqopapyfk.jpg", "https://r.dcs.redcdn.pl/http/o2/redefine/cp/od/odzpred31493aksbx1fu3jevrrkaxa4b.jpg"], "movies": [], "text": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe, zamkni\u0119te jest jedno lotnisko.\n\nJedna z ofiar to 16-letni ch\u0142opiec, kt\u00f3ry zosta\u0142 \u015bmiertelnie pora\u017cony pr\u0105dem. Wskutek hipotermii zmar\u0142y trzy inne osoby, m.in. dwoje starszych ludzi, uwi\u0119zionych w swoim domu przez wod\u0119 z miejscowej rzeki, kt\u00f3ra wyla\u0142a z koryta po tym, jak jej poziom podwy\u017cszy\u0142 si\u0119 o cztery metry.\n\nZOBACZ: W Indonezji autokar wypad\u0142 z drogi i spad\u0142 do w\u0105wozu. Kilkadziesi\u0105t ofiar\n\n- Mamy nadziej\u0119, \u017ce pow\u00f3d\u017a wkr\u00f3tce ust\u0105pi, ale je\u015bli deszcz nie przestanie pada\u0107, sytuacja nadal b\u0119dzie bardzo trudna - powiedzia\u0142 szef indonezyjskiej agencji zarz\u0105dzania kryzysowego.\n\nGro\u017ane osuwiska\n\nWed\u0142ug miejscowej prasy \u015bmiertelnych ofiar jest wi\u0119cej ni\u017c cztery. Medialne doniesienia m\u00f3wi\u0105 o trzech innych osobach w stolicy Indonezji, kt\u00f3re zgin\u0119\u0142y pod osuwiskami w po\u0142udniowej cz\u0119\u015bci miasta.\n\nSp\u00f3\u0142ka dostarczaj\u0105ca do miasta energi\u0119 elektryczn\u0105 poinformowa\u0142a o zawieszeniu dostaw pr\u0105du w wielu lokalizacjach. - Odci\u0119li\u015bmy zasilanie (w wielu obszarach), aby unikn\u0105\u0107 dalszych pora\u017ce\u0144 pr\u0105dem - zakomunikowano.\n\nMinisterstwo transportu poinformowa\u0142o z kolei, \u017ce powodu zalanych pas\u00f3w startowych odwo\u0142ane zosta\u0142y loty z lotniska Halim Perdanakusuma, kt\u00f3re obs\u0142uguje samoloty komercyjne i wojskowe. Wiele po\u0142\u0105cze\u0144 zosta\u0142o przeniesionych na g\u0142\u00f3wne mi\u0119dzynarodowe lotnisko w D\u017cakarcie.\n\nW Indonezji trwa obecnie pora deszczowa, kt\u00f3ra rozpocz\u0119\u0142a si\u0119 w listopadzie.\n\nWIDEO - Kobieta przyci\u0105gn\u0119\u0142a do siebie papie\u017ca. Franciszek musia\u0142 u\u017cy\u0107 si\u0142y, by si\u0119 oswobodzi\u0107 [WIDEO] Twoja przegl\u0105darka nie wspiera odtwarzacza wideo...\n\nemi/ PAP", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Emi"], "publish_date": "Wed Jan  1 00:00:00 2020", "summary": "", "article_html": "", "meta_description": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe, zamkni\u0119te jest jedno lotnisko.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe, zamkni\u0119te jest jedno lotnisko.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-01-01/indonezja-powodzie-zabily-co-najmniej-cztery-osoby/", "title": "Powodzie w Indonezji zabi\u0142y co najmniej cztery osoby - Polsat News", "description": "Co najmniej cztery osoby zmar\u0142y w wyniku powodzi w stolicy Indonezji D\u017cakarcie - poinformowa\u0142a w \u015brod\u0119 miejscowa agencja ds. kryzysowych. W wielu miejscach aglomeracji odci\u0119ty zosta\u0142 dop\u0142yw pr\u0105du, zawieszone s\u0105 niekt\u00f3re po\u0142\u0105czenia kolejowe, zamkni\u0119te jest jedno lotnisko.", "image": "https://r.dcs.redcdn.pl/http/o2/redefine/cp/sp/spnxyg9din8m14n14ffaxekrg474g321.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-01-01/indonezja-powodzie-zabily-co-najmniej-cztery-osoby/"}