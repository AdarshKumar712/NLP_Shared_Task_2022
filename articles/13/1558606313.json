{"source_url": "https://www.haberler.com", "url": "https://www.haberler.com/yurt-disindan-turkiye-ye-getirilen-ogrenciler-bu-13052994-haberi/", "title": "Yurt d\u0131\u015f\u0131ndan T\u00fcrkiye'ye getirilen \u00f6\u011frenciler: \"Bu bir vefa borcudur, \u00f6demeye haz\u0131r\u0131z\" (2) -...", "top_image": "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg", "meta_img": "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Yurt d\u0131\u015f\u0131ndan T\u00fcrkiye'ye getirilen \u00f6\u011frenciler: \"Bu bir vefa borcudur, \u00f6demeye haz\u0131r\u0131z\" (2) -... Yurt d\u0131\u015f\u0131nda okuyan \u00f6\u011frencilerden koronavir\u00fcs tedbirleri kapsam\u0131nda T\u00fcrkiye'ye getirilen \u0130ngiltere Newcastle \u00dcniversitesi Makine M\u00fchendisli\u011fi b\u00f6l\u00fcm\u00fcnde lisans \u00f6\u011frencisi \u00dcsame Yusuf G\u00fcrb\u00fcz, \"Bu, ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi.\n\nYurt d\u0131\u015f\u0131nda okuyan \u00f6\u011frencilerden koronavir\u00fcs tedbirleri kapsam\u0131nda T\u00fcrkiye'ye getirilen \u0130ngiltere Newcastle \u00dcniversitesi Makine M\u00fchendisli\u011fi b\u00f6l\u00fcm\u00fcnde lisans \u00f6\u011frencisi \u00dcsame Yusuf G\u00fcrb\u00fcz, \"Bu, ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi. Duygusal olarak anlat\u0131lmaz ya\u015fan\u0131r derler ya tam da \u00f6yle bir durum. Bu bir vefa borcudur ve sonuna kadar \u00f6demeye haz\u0131r\u0131z.\" dedi.\n\nYeni tip koronavir\u00fcs (Kovid-19) salg\u0131n\u0131 nedeniyle u\u00e7u\u015f yasa\u011f\u0131 konulan \u00fclkeler aras\u0131ndaki 7 \u00fclkede bulunan T\u00fcrk \u00f6\u011frenciler, T\u00fcrkiye'ye getiriliyor. T\u00fcrkiye'ye d\u00f6nen \u00f6\u011frencilerden \u00dcsame Yusuf G\u00fcrb\u00fcz, Cumhurba\u015fkan\u0131 Yard\u0131mc\u0131s\u0131 Fuat Oktay'\u0131n T\u00fcrkiye'ye d\u00f6nmek isteyen \u00f6\u011frencilerin ba\u015fvuru yapmas\u0131 a\u00e7\u0131klamas\u0131n\u0131n ard\u0131ndan konsolosluk ve b\u00fcy\u00fckel\u00e7ilikle ileti\u015fime ge\u00e7erek d\u00f6nmek istedi\u011fini iletti\u011fini s\u00f6yledi.\n\nDi\u011fer \u00f6\u011frencilerle birlikte T\u00fcrkiye'ye getirildiklerini belirten G\u00fcrb\u00fcz, \"Havaliman\u0131ndan u\u00e7akla tahliye edildik. U\u00e7aktan indikten sonra ate\u015fimiz \u00f6l\u00e7\u00fcld\u00fc, her \u015fey \u00e7ok profesyonel bir \u015fekilde, otob\u00fcsler e\u015fli\u011finde bizi Sakarya'daki KYK yurduna getirdiler.\" ifadelerini kulland\u0131.\n\nT\u00fcrkiye'ye d\u00f6nd\u00fc\u011f\u00fc i\u00e7in \u00e7ok mutlu oldu\u011funu s\u00f6yleyen G\u00fcrb\u00fcz, duygular\u0131n\u0131 \u015f\u00f6yle dile getirdi:\n\n\"Bu ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi. Duygusal olarak anlat\u0131lmaz ya\u015fan\u0131r derler ya tam da \u00f6yle bir durum. \u00c7\u00fcnk\u00fc ger\u00e7ekten orada kalm\u0131\u015ft\u0131k. Benim t\u00fcm ailem T\u00fcrkiye'de, ben ise orada tek ba\u015f\u0131nayd\u0131m. Devletimizin b\u00f6yle bir \u015feyle beni aileme, vatan\u0131ma geri getirmesi \u00e7ok g\u00fczel bir duygu. \u0130ngiltere'deki durum \u00e7ok vahim bir durumda. Ben korkuyordum \u015fahsen. Devletimize ve yetkililere \u00e7ok te\u015fekk\u00fcr ediyoruz. Bu bir vefa borcudur ve sonuna kadar \u00f6demeye haz\u0131r\u0131z. Gece yar\u0131s\u0131ndan sabaha kadar bizi tahliye ile u\u011fra\u015fan sa\u011fl\u0131k g\u00f6revlileri ve polis ekiplerine de sonsuz te\u015fekk\u00fcr ediyoruz.\"\n\n\u0130sko\u00e7ya'dan Z\u00fcrih'e ard\u0131ndan Sivas'a getirildiler\n\nDoktora \u00f6\u011frencisi olan Cafer Deniz de e\u015fi ve \u00e7ocu\u011fuyla birlikte \u0130sko\u00e7ya'dan kalkan THY u\u00e7a\u011f\u0131yla Z\u00fcrih aktarmal\u0131 olarak Sivas'a getirildiklerini belirtti. Z\u00fcrih'ten de T\u00fcrk \u00f6\u011frencilerinin al\u0131nd\u0131\u011f\u0131n\u0131 anlatan Deniz, T\u00fcrkiye'ye d\u00f6nme konusunda \u0130ngiltere'deki b\u00fcy\u00fckel\u00e7ili\u011fin T\u00fcrk \u00f6\u011frencilerle irtibat kurdu\u011funu ve daha sonra h\u0131zl\u0131 bir organizasyonla d\u00f6n\u00fc\u015flerinin sa\u011fland\u0131klar\u0131n\u0131 aktard\u0131.\n\nDeniz, \"Konsolosluktan g\u00f6revliler bizlerle \u00e7ok iyi ilgilendiler. Edinburg'ta ilgi ve alaka \u00fcst seviyedeydi, herhangi bir s\u0131k\u0131nt\u0131 ya\u015famad\u0131k. U\u00e7akta \u00e7ocuklu vatanda\u015flar\u0131 business classa ald\u0131lar. Sterilizasyon \u00fcst seviyedeydi, bize sa\u011fl\u0131k kontrolleri yap\u0131ld\u0131. Sivas'ta yurtlara yerle\u015ftirilirken de \u00e7ocuklu aileleri hususi bir kata yerle\u015ftirdiler. Geldi\u011fimiz gece hemen yemek servisi yapt\u0131lar. Sterilizasyon, nezaket, ilgi, alaka hepsi \u00fcst seviyedeydi hem havaliman\u0131nda hem de yurtta.\" \u015feklinde konu\u015ftu.\n\n\"D\u00fcnyan\u0131n neresinde olursak olal\u0131m devletimizin bize sahip \u00e7\u0131kaca\u011f\u0131n\u0131 hissettik\"\n\nT\u00fcrkiye'ye d\u00f6nmenin tarif edilemez bir duygu oldu\u011funu dile getiren Deniz, s\u00f6zlerini \u015f\u00f6yle s\u00fcrd\u00fcrd\u00fc:\n\n\"B\u00f6yle bir durumda devlete aidiyetiniz daha \u00e7ok art\u0131yor. \u00d6zellikle bir \u015feyin k\u0131ymeti yoklu\u011funda daha iyi anla\u015f\u0131l\u0131yor. \u0130ngiltere bile Wuhan'daki vatanda\u015flar\u0131n\u0131 getirmekte zorlan\u0131yordu. Her \u00fclke vatanda\u015flar\u0131n\u0131 getirtemiyor, bu y\u00f6nde haberler okumu\u015ftuk. Ama T\u00fcrkiye bizim i\u00e7in u\u00e7ak g\u00f6nderdi. Tarif edilemez bir sevin\u00e7. Devletimize olan aidiyetin artmas\u0131, d\u00fcnyan\u0131n neresinde olursak olal\u0131m s\u0131k\u0131nt\u0131ya d\u00fc\u015ft\u00fc\u011f\u00fcm\u00fczde devletimizin bize sahip \u00e7\u0131kaca\u011f\u0131n\u0131 hissettik.\"\n\n\"Yurtlarda di\u015f f\u0131r\u00e7as\u0131ndan havluya kadar her \u015fey d\u00fc\u015f\u00fcn\u00fclm\u00fc\u015f ve yerle\u015ftirilmi\u015fti\"\n\nYurt d\u0131\u015f\u0131ndan T\u00fcrkiye'ye getirilen \u00f6\u011frencilerden y\u00fcksek lisans \u00f6\u011frencisi Abdulkerim Duman ise tahliye u\u00e7a\u011f\u0131n\u0131n gelece\u011fine dair bilgiyi edindikten sonra d\u00f6nmek i\u00e7in ba\u015fvuru yapt\u0131\u011f\u0131n\u0131 s\u00f6yledi.\n\n\u0130ngiltere'deki Gatwick Havaliman\u0131ndan kalkan THY u\u00e7a\u011f\u0131yla T\u00fcrkiye'ye d\u00f6nen Duman, \"U\u00e7a\u011f\u0131n i\u00e7inde ate\u015fimiz \u00f6l\u00e7\u00fcld\u00fc, termal kamerayla g\u00f6r\u00fcnt\u00fclendik. Yurda gelince de tekrar kontrollerimiz yap\u0131ld\u0131 ve odalara yerle\u015ftirildik. Yurtlarda di\u015f f\u0131r\u00e7as\u0131ndan havluya kadar her \u015fey d\u00fc\u015f\u00fcn\u00fclm\u00fc\u015f ve yerle\u015ftirilmi\u015fti. Yemekler de da\u011f\u0131t\u0131l\u0131yor, odalardan \u00e7\u0131km\u0131yoruz.\" diye konu\u015ftu.\n\n\"\u0130ngiltere'de durum \u00e7ok s\u0131k\u0131nt\u0131l\u0131\"\n\nT\u00fcrkiye'ye d\u00f6n\u00fcp d\u00f6nmeme konusunda ilk ba\u015fta karars\u0131zl\u0131\u011fa d\u00fc\u015ft\u00fc\u011f\u00fcn\u00fc belirten Duman, s\u00f6zlerini \u015f\u00f6yle tamamlad\u0131:\n\n\"Baz\u0131 arkada\u015flar\u0131m\u0131z d\u00f6nmek istemedi, kendilerine izolasyon alan\u0131 olu\u015fturdular. Ben de bir izolasyon alan\u0131 olu\u015fturmu\u015ftum asl\u0131nda. D\u00f6nme konusunda karars\u0131zd\u0131m ancak \u0130ngiltere'de \u015fu an karantina uygulay\u0131p uygulamama konusunda karars\u0131zlar, durum \u00e7ok s\u0131k\u0131nt\u0131l\u0131. T\u00fcrkiye'de sa\u011fl\u0131k konusunda hastanelerle daha h\u0131zl\u0131 ileti\u015fime ge\u00e7ebiliyoruz. Ben ilik nakli oldu\u011fum i\u00e7in riskli gruptay\u0131m. Ailem de d\u00f6nmemi istiyordu. Olas\u0131 bir hastal\u0131k durumunda burada daha etkin ve h\u0131zl\u0131 bir \u015fekilde tedavi uygulanabilece\u011fini d\u00fc\u015f\u00fcnd\u00fc\u011f\u00fcm i\u00e7in d\u00f6nmeye karar verdim.\"\n\nYurt d\u0131\u015f\u0131nda okuyup T\u00fcrkiye'ye d\u00f6n\u00fc\u015f i\u00e7in ba\u015fvuran \u00f6\u011frencilerin, T\u00fcrkiye'ye d\u00f6n\u00fc\u015fleri D\u0131\u015fi\u015fleri Bakanl\u0131\u011f\u0131, \u0130\u00e7i\u015fleri Bakanl\u0131\u011f\u0131, Sa\u011fl\u0131k Bakanl\u0131\u011f\u0131, Ula\u015ft\u0131rma ve Altyap\u0131 Bakanl\u0131klar\u0131n\u0131n koordinasyonuyla sa\u011flan\u0131yor. THY ile T\u00fcrkiye'ye getirilen \u00f6\u011frenciler, Bilim Kurulu'nun koronavir\u00fcs tedbirleri kapsam\u0131nda 14 g\u00fcn boyunca karantina alt\u0131nda tutuluyor.\n\nKaynak: AA", "keywords": [], "meta_keywords": ["Yusuf G\u00fcrb\u00fcz", "\u0130ngiltere", "T\u00fcrkiye", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Yurt d\u0131\u015f\u0131nda okuyan \u00f6\u011frencilerden koronavir\u00fcs tedbirleri kapsam\u0131nda T\u00fcrkiye'ye getirilen \u0130ngiltere Newcastle \u00dcniversitesi Makine M\u00fchendisli\u011fi b\u00f6l\u00fcm\u00fcnde lisans \u00f6\u011frencisi \u00dcsame Yusuf G\u00fcrb\u00fcz, 'Bu, ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi.", "meta_lang": "tr", "meta_favicon": "/touch-icon-iphone.png", "meta_data": {"description": "Yurt d\u0131\u015f\u0131nda okuyan \u00f6\u011frencilerden koronavir\u00fcs tedbirleri kapsam\u0131nda T\u00fcrkiye'ye getirilen \u0130ngiltere Newcastle \u00dcniversitesi Makine M\u00fchendisli\u011fi b\u00f6l\u00fcm\u00fcnde lisans \u00f6\u011frencisi \u00dcsame Yusuf G\u00fcrb\u00fcz, 'Bu, ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi.", "keywords": "Yusuf G\u00fcrb\u00fcz, \u0130ngiltere, T\u00fcrkiye, G\u00fcncel", "image": "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg", "robots": "index, follow", "medium": "news", "dateCreated": "2020-03-25T16:53:24+03:00", "dateUpdated": "2020-03-25T20:01:06+03:00", "msapplication-starturl": "https://www.haberler.com", "article": {"id": 13052994, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Yusuf G\u00fcrb\u00fcz, \u0130ngiltere, T\u00fcrkiye, G\u00fcncel"}, "og": {"url": "https://www.haberler.com/yurt-disindan-turkiye-ye-getirilen-ogrenciler-bu-13052994-haberi/", "site_name": "Haberler.com", "locale": "tr_TR", "type": "article", "title": "Yurt d\u0131\u015f\u0131ndan T\u00fcrkiye'ye getirilen \u00f6\u011frenciler: 'Bu bir vefa borcudur, \u00f6demeye haz\u0131r\u0131z' (2) -...", "description": "Yurt d\u0131\u015f\u0131nda okuyan \u00f6\u011frencilerden koronavir\u00fcs tedbirleri kapsam\u0131nda T\u00fcrkiye'ye getirilen \u0130ngiltere Newcastle \u00dcniversitesi Makine M\u00fchendisli\u011fi b\u00f6l\u00fcm\u00fcnde lisans \u00f6\u011frencisi \u00dcsame Yusuf G\u00fcrb\u00fcz, 'Bu, ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi.", "image": {"identifier": "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg", "secure_url": "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg", "width": 640, "height": 360}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/yurt-disindan-turkiye-ye-getirilen-ogrenciler-bu-13052994-haberi/", "card": "summary_large_image", "site": "Haberler", "title": "Yurt d\u0131\u015f\u0131ndan T\u00fcrkiye'ye getirilen \u00f6\u011frenciler: 'Bu bir vefa borcudur, \u00f6demeye haz\u0131r\u0131z' (2) -...", "description": "Yurt d\u0131\u015f\u0131nda okuyan \u00f6\u011frencilerden koronavir\u00fcs tedbirleri kapsam\u0131nda T\u00fcrkiye'ye getirilen \u0130ngiltere Newcastle \u00dcniversitesi Makine M\u00fchendisli\u011fi b\u00f6l\u00fcm\u00fcnde lisans \u00f6\u011frencisi \u00dcsame Yusuf G\u00fcrb\u00fcz, 'Bu, ger\u00e7ekten devletimizin ne kadar k\u00f6kl\u00fc ve b\u00fcy\u00fck bir devlet oldu\u011funu tekrar hissettirdi.", "image": "https://foto.haberler.com/haber/2020/03/25/yurt-disindan-turkiye-ye-getirilen-ogrenciler-13052994_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/yurt-disindan-turkiye-ye-getirilen-ogrenciler-bu-13052994-haberi/"}