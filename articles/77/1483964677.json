{"source_url": "https://www.wirtualnemedia.pl", "url": "https://www.wirtualnemedia.pl/artykul/sylwester-marzen-w-tvp2-z-6-mln-widzow-sylwester-polsat-z-2-1-mln-a-sylwester-tvn-z-1-3-mln", "title": "Jacek Kurski: sylwester w TVP2 z 6 mln widz\u00f3w, w Polsacie z 2,1 mln, a w TVN z 1,3 mln", "top_image": "https://static.wirtualnemedia.pl/media/top/nataliaoreiro-sylwester2020-655.png", "meta_img": "https://static.wirtualnemedia.pl/media/top/nataliaoreiro-sylwester2020-655.png", "images": ["https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/top/300/Jacek-Kurski-8-2019-siedzibaTVP.jpg", "https://www.wirtualnemedia.pl/new_wm_view/img/default_avatar.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://www.wirtualnemedia.pl/new_wm_view/img/newsletter.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/300/kolofortunynorbi-655.jpg", "https://static.wirtualnemedia.pl/media/100x80/mjakmiloscczolowka2018-150.png", "https://static.wirtualnemedia.pl/media/100x80/thevoicekids3jury-150.jpg", "https://www.wirtualnemedia.pl/new_wm_view/img/social/facebook.png", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/100x80/Mjakmilosc042019-150.jpg", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/top/300/MarylaRodowiczSylwesterMarzen2019-655.png", "https://static.wirtualnemedia.pl/media/100x80/michalkolodziejczyk2019-150.png", "https://static.wirtualnemedia.pl/media/top/300/thevoicekids3jury-655.jpg", "https://static.wirtualnemedia.pl/media/100x80/robertkubica2018-williams150.png", "https://www.wirtualnemedia.pl/new_wm_view/img/social/mail-medium.png", "https://static.wirtualnemedia.pl/media/100x80/nataliaoreiro-sylwester2020-150.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/100x80/zeznmartyniukbenefis-150.jpg", "https://static.wirtualnemedia.pl/media/top/nataliaoreiro-sylwester2020-655.png"], "movies": ["https://www.youtube.com/embed/q19Hg_wDs9k", "https://www.youtube.com/embed/OHk_59PFB90"], "text": "Z danych opublikowanych przez Kurskiego wynika, \u017ce w szczytowym momencie sylwestra w Polsacie ogl\u0105da\u0142o 2,8 mln os\u00f3b, a w TVN - 2,08 mln. W przypadku TVP2 pik ogl\u0105dalno\u015bci wyni\u00f3s\u0142 8,01 mln widz\u00f3w - o godz. 22:43 podczas jednej z piosenek Zenona Martyniuka.\n\n- T\u0142umy pod scen\u0105 w Zakopanem i rekord przed telewizorami - skomentowa\u0142 prezes Telewizji Polskiej. - #SylwesterMarze\u0144 to nowa polska tradycja. Dzi\u0119kujemy widzom TVP za to wspania\u0142e zwyci\u0119stwo! - doda\u0142.\n\nWyniki ogl\u0105dalno\u015bci koncert\u00f3w sylwestrowych z badania Nielsen Audience Measurement b\u0119d\u0105 znane w czwartek. Wed\u0142ug Modelu Ogl\u0105dalno\u015bci Rzeczywistej, opartym na danych od ponad 180 tys. klient\u00f3w us\u0142ugi telewizyjnej Netii, programy TVP uzyskuj\u0105 najcz\u0119\u015bciej wy\u017csz\u0105 ogl\u0105dalno\u015b\u0107 ni\u017c w badaniu Nielsen Audience Measurement.\n\nT\u0142umy pod scen\u0105 w Zakopanem i rekord przed telewizorami: pik 8,015 mln o 22.43 na Z. Martyniuku. Sylwester \u015br: TVP2 6,06 mln (pik 8,015); Polsat 2,1 (pik 2,8 mln); TVN 1,3; (pik 2,08 mln). #SylwesterMarze\u0144 to nowa polska tradycja. Dzi\u0119kujemy widzom TVP za to wspania\u0142e zwyci\u0119stwo! pic.twitter.com/GL6JPidqtq \u2014 Jacek Kurski PL (@KurskiPL) January 1, 2020\n\nSylwester TVP2 od kilku lat mocno wygrywa z koncertami Polsatu i TVP\n\nOd trzech lat koncerty sylwestrowe Telewizji Polskiej s\u0105 organizowane w Zakopanem na R\u00f3wni Krupowej. W\u015br\u00f3d wykonawc\u00f3w jest sporo piosenkarzy disco polo, na czele z Zenonem Martyniukiem.\n\nOd sylwestra 2016/2017 TVP zdecydowanie wygrywa pod wzgl\u0119dem ogl\u0105dalno\u015bci z konkurencyjnymi koncertami Polsatu (od dw\u00f3ch lat w Chorzowie) i TVN (w Warszawie). Przyk\u0142adowo przed rokiem \u201eSylwester Marze\u0144\u201d TVP2 wed\u0142ug Modelu Ogl\u0105dalno\u015bci Rzeczywistej mia\u0142 \u015brednio 6,4 mln widz\u00f3w, koncert Polsatu - 1,75 mln, a sylwester TVN - 1,6 mln. Natomiast wed\u0142ug danych Nielsen Audience Measurement koncert emitowany w TVP2 ogl\u0105da\u0142o 5,6 mln os\u00f3b, w Polsacie - 1,9 mln, a w TVN - 1,4 mln.\n\n\u201eSylwester marze\u0144\u201d TVP2 w Zakopanem: \u201ePrzepis na sukces\u201d\n\nTelewizja Polska przygotowa\u0142 ju\u017c po raz czwarty sw\u00f3j \u201eSylwester Marze\u0144 z Dw\u00f3jk\u0105\u201d w Zakopanem. W tym roku sporo kontrowersji wzbudzi\u0142o miejsce, w kt\u00f3rym mia\u0142a odby\u0107 si\u0119 zabawa. Kilka tygodni temu pojawi\u0142a si\u0119 informacja, \u017ce zamiast na R\u00f3wni Krupowej (jak co roku), Sylwester ma by\u0107 zorganizowany pod Wielk\u0105 Krokwi\u0105. Przeciwko tej opcji \u2013 nigdy nie usankcjonowanej umowami przez TVP \u2013protestowa\u0142 \u201eTygodnik Podhala\u0144ski\u201d, koncentruj\u0105c wok\u00f3\u0142 siebie niezadowolonych ekolog\u00f3w, pracownik\u00f3w Nadgopla\u0144skiego parku narodowego i mieszka\u0144c\u00f3w Zakopanego. Ostatecznie pod koniec listopada br. okaza\u0142o si\u0119, \u017ce impreza odb\u0119dzie si\u0119 w dotychczasowym miejscu.\n\nPubliczna telewizja stawia jak co roku na miks disco polo i muzyki tanecznej z r\u00f3\u017cnych okres\u00f3w. Na scenie wyst\u0105pili Maryla Rodowicz, Zenek Martyniuk i Akcent, Viki Gabor, Golec uOrkiestra, Gromee, Boys z liderem Marcinem Millerem, Rados\u0142aw Liszewski i Weekend, Kombi, Stefano Terrazino, Bayer Full oraz Milano, Viki Gabor (tegoroczna zwyci\u0119\u017cczyni Eurowizji Junior), Mateusz Mijal z zespo\u0142em, Jorrgus, Playboys, Pi\u0119kni i M\u0142odzi, Chico & The Gypsies i Pupo.\n\nPojawi\u0142a si\u0119 te\u017c latynoska gwiazda Natalia Oreiro, popularna w Polsce g\u0142\u00f3wnie z pokazywanej dwie dekady temu telenoweli \u201eZbuntowany anio\u0142\u201d.\n\nPrezes TVP Jacek Kurski zapewni\u0142, \u017ce arty\u015bci, kt\u00f3rzy pojawi\u0105 si\u0119 w Zakopanem to \"najlepszy mix przeboj\u00f3w r\u00f3\u017cnych gatunk\u00f3w muzyki rozrywkowej i popowej\". - To jest przepis na sukces. Od kr\u00f3la disco polo Zenona Martyniuka i siedmiu innych zespo\u0142\u00f3w z absolutnej czo\u0142\u00f3wki. W\u0142a\u015bciwie wszystkie te zespo\u0142y s\u0105 czo\u0142owe, nie ma poza nimi lepszych. Do tego kr\u00f3lowa polskiej muzyki rozrywkowej Maryla Rodowicz. Jak jest kr\u00f3l i kr\u00f3lowa, to jest i kr\u00f3lestwo - i ono jest w Zakopanem. Kr\u00f3lestwo muzyki tanecznej przy kt\u00f3rej ludzie fantastycznie si\u0119 bawi\u0105 i witaj\u0105 nowy rok \u2013 m\u00f3wi\u0142 na spotkaniu z dziennikarzami szef TVP.\n\nSylwestrowy koncert Dw\u00f3jki poprowadzili Ida Nowakowska, Marcelina Zawadzka, Aleksander Sikora oraz Rafa\u0142 Brzozowski. Jak poinformowa\u0142 serwis TVP.Info, zabawa sylwestrowa na R\u00f3wni Krupowej zosta\u0142a zg\u0142oszona na 30 tys. os\u00f3b, ale policja spodziewa si\u0119, \u017ce we wtorek wieczorem wok\u00f3\u0142 wyznaczonego terenu zgromadzi si\u0119 kolejne 30 tys. sylwestrowicz\u00f3w \u2013 w zwi\u0105zku z tym w mie\u015bcie na czas imprezy pojawi si\u0119 dodatkowych 280 funkcjonariuszy.\n\nSylwester Polsatu w Chorzowie: \u201eNoc niezwyk\u0142ych koncepcji\u201d\n\nTelewizja Polsat w wiecz\u00f3r sylwestrowy zaprosi\u0142a widz\u00f3w na \u201eSylwestrow\u0105 moc przeboj\u00f3w\u201d, kt\u00f3ra odby\u0142a si\u0119 na Stadionie \u015al\u0105skim w Chorzowie. Na scenie wyst\u0105pili m.in. wyst\u0105pi\u0105: Ronnie Ferrari, DJ-a Bobo, Mikolas Josef, La Bouche, Captain Jack, LayZee aka. Mr. President, S\u0142awomir, Micha\u0142 Szpak, Maciej Male\u0144czuk, Cleo, Daj to g\u0142o\u015bniej, Piersi, Ich Troje, Feel, Enej, Future Folk z wokalist\u0105 Staszkiem Karpielem-Bu\u0142eck\u0105, Long&Junior, MiG, After Party i Defis Mi\u0142y Pan.\n\nTransmisja by\u0142a emitowana w Polsacie, Polsacie 2 i Polsacie News. Poprowadzi\u0142o j\u0105 w sumie siedem os\u00f3b, w tym m.in. Barbara Kurdej-Szatan z Krzysztofem Ibiszem.\n\n- Polacy kochaj\u0105 sp\u0119dza\u0107 Sylwestra z Telewizj\u0105 Polsat i my\u015bl\u0119, \u017ce ta dobra energia, kt\u00f3ra p\u0142ynie od wielomilionowej aglomeracji \u015bl\u0105skiej przenosi si\u0119 potem do milion\u00f3w polskich dom\u00f3wi. Cieszymy si\u0119, \u017ce mo\u017cemy tu po raz kolejny by\u0107 \u2013 m\u00f3wi\u0142 w listopadzie br. podczas konferencji prasowej prezentuj\u0105cej gwiazdy imprezy Ibisz. - Mamy dla Pa\u0144stwa takie smaczki, takie sekrety, kt\u00f3re eksploduj\u0105 na scenie. Uwierzcie nam, \u017ce to b\u0119dzie niezwyk\u0142a noc, pe\u0142na niezwyk\u0142ych koncepcji - powiedzia\u0142 z kolei w \"Nowym Dniu z Polsat News\" w pi\u0105tek, 27 grudnia. Jedn\u0105 z atrakcji b\u0119dzie to, ze swoje umiej\u0119tno\u015bci taneczne zaprezentuj\u0105 dwie pary, wy\u0142onione w konkursie og\u0142oszonym w fina\u0142owym odcinku \"Ta\u0144ca z Gwiazdami\".\n\nSylwester TVN w Warszawie: \u201eBarwne, kolorowe show\u201d\n\nTelewizja TVN przygotowa\u0142a sylwestra ju\u017c po raz pi\u0105ty wesp\u00f3\u0142 z Miastem Warszawa. Na scenie pojawili si\u0119: Sylwia Grzeszczak, Bajm, Edyta G\u00f3rniak, Perfect, Natalia Szroeder, Kombii, Grzegorz Hy\u017cy, Blue Cafe, Patrycja Markowska, Pectus, S\u0142awek Uniatowski, Reni Jusis, Ewelina Lisowska, Ania Karwan, Liber, Baranovski oraz Aleksandra Gintrowska.\n\n- Tegoroczny Sylwester na Placu Bankowym to b\u0119dzie barwne, kolorowe show. Wyst\u0105pi\u0105 wspaniali arty\u015bci. Us\u0142yszymy przeboje polskie i zagraniczne, a opraw\u0119 choreograficzn\u0105 widowiska stworzy Agustin Egurrola. Wraz z widzami TVN wejdziemy w Nowy Rok tanecznym krokiem i w dobrych humorach \u2013 skomentowa\u0142a producentka imprezy, Bo\u017cena Janik.\n\nImpreza na Placu Bankowym zacz\u0119\u0142a si\u0119 ju\u017c o godz. 19.00, natomiast wej\u015bcie na anten\u0119 zaplanowano na godz. 19.45. Emisja by\u0142a jednocze\u015bnie na antenie TVN i w Player.pl. - Na pewno b\u0119dzie bardzo dynamicznie, tanecznie i pozytywnie \u2013 powiedzia\u0142a serwisowi TVN24.pl prowadz\u0105ca wtorkow\u0105 imprez\u0119 Gabi Drzewiecka.", "keywords": [], "meta_keywords": ["tvp", "tvp info", "telewizja publiczna", "wiadomo\u015bci", "informacje", "programy", "filmy", "prezenterzy", "wirtualnemedia.pl", "zmiany kadrowe"], "tags": ["Sylwester", "TVP2", "Telewizja Polska", "Polsat", "TVN", "Jacek Kurski"], "authors": [], "publish_date": null, "summary": "", "article_html": "", "meta_description": "Najnowsze wiadomo\u015bci na temat TVP, telewizji publicznej, zmiany kadrowe, wyniki ogl\u0105dalno\u015bci, zapowiedzi programowe, prezenterzy TVP. WirtualneMedia.pl", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Najnowsze wiadomo\u015bci na temat TVP, telewizji publicznej, zmiany kadrowe, wyniki ogl\u0105dalno\u015bci, zapowiedzi programowe, prezenterzy TVP. WirtualneMedia.pl", "keywords": "tvp, tvp info, telewizja publiczna, wiadomo\u015bci, informacje, programy, filmy, prezenterzy, wirtualnemedia.pl, zmiany kadrowe", "og": {"image": "https://static.wirtualnemedia.pl/media/top/nataliaoreiro-sylwester2020-655.png", "type": "article", "url": "https://www.wirtualnemedia.pl/artykul/sylwester-marzen-w-tvp2-z-6-mln-widzow-sylwester-polsat-z-2-1-mln-a-sylwester-tvn-z-1-3-mln", "title": "Jacek Kurski: sylwester w TVP2 z 6 mln widz\u00f3w, w Polsacie z 2,1 mln, a w TVN z 1,3 mln", "description": "Wed\u0142ug danych z Modelu Ogl\u0105dalno\u015bci Rzeczywistej, kt\u00f3re poda\u0142 prezes TVP Jacek Kurski, \u201eSylwester Marze\u0144\u201d w TVP2 ogl\u0105da\u0142o przeci\u0119tnie 6,06 mln os\u00f3b, a w szczytowym momencie - 8,01 mln. Koncert sylwestrowy w Polsacie mia\u0142 \u015brednio 2,1 mln widz\u00f3w, a w TVN - 1,3 mln."}, "thumbnail": "https://static.wirtualnemedia.pl/media/top/nataliaoreiro-sylwester2020-655.png", "fb": {"app_id": 374642499236485}}, "canonical_link": "https://www.wirtualnemedia.pl/artykul/sylwester-marzen-w-tvp2-z-6-mln-widzow-sylwester-polsat-z-2-1-mln-a-sylwester-tvn-z-1-3-mln"}