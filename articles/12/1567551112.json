{"source_url": "https://www.yenialanya.com", "url": "https://www.yenialanya.com/haber/4130637/harputlu-alanyalilari-uyardi-valilik-talimatiyla-harekete-gectik", "title": "Harputlu Alanyal\u0131lar\u0131 uyard\u0131! \u201cValilik talimat\u0131yla harekete ge\u00e7tik\u201d", "top_image": "https://static.daktilo.com/sites/496/uploads/2020/04/03/large/61f68d5e-1e1f-4bdf-b41d-cd59ddb396d9-1585906541.jpg", "meta_img": "https://static.daktilo.com/sites/496/uploads/2020/04/03/large/61f68d5e-1e1f-4bdf-b41d-cd59ddb396d9-1585906541.jpg", "images": ["https://file.daktilo.com/themes/enerjik/assets/img/mask-16-9.png", "https://file.daktilo.com/themes/enerjik/assets/img/bos.png", "https://certify.alexametrics.com/atrk.gif?account=NVwvu1Fx9f207i", "https://static.daktilo.com/sites/496/uploads/2020/04/03/large/61f68d5e-1e1f-4bdf-b41d-cd59ddb396d9-1585906541.jpg", "https://static.daktilo.com/sites/496/uploads/2020/03/19/large/mobil-1.png", "https://static.daktilo.com/sites/496/uploads/2020/03/19/large/desktop-1.png"], "movies": [], "text": "G\u00dcL\u015eAH ANAK\n\nKOV\u0130D-19\u2019UN yay\u0131lmas\u0131n\u0131n \u00f6nlenmesi amac\u0131yla \u0130\u00e7i\u015fleri Bakanl\u0131\u011f\u0131\u2019n\u0131n valiliklere g\u00f6nderdi\u011fi talimat kapsam\u0131nda, 65 ya\u015f \u00fcst\u00fc ve kronik hastal\u0131\u011f\u0131 bulunan vatanda\u015flar\u0131n emekli maa\u015flar\u0131 konutlar\u0131nda \u00f6denecek. Bu \u00e7al\u0131\u015fmalarda Alanya Emniyet M\u00fcd\u00fcrl\u00fc\u011f\u00fc ile Alanya Jandarma Komutanl\u0131\u011f\u0131 ve PTT de \u00f6nemli bir g\u00f6rev \u00fcstlendi. Antalya Valili\u011fi talimat\u0131yla harekete ge\u00e7tiklerini a\u00e7\u0131klayan Alanya Kaymakam\u0131 Mustafa Harputlu, Alanya\u2019da bu kapsama giren t\u00fcm vatanda\u015flar\u0131n evlerine gidilerek \u00f6deme yap\u0131ld\u0131\u011f\u0131n\u0131 s\u00f6yledi. \u00d6zellikle ya\u015fl\u0131 vatanda\u015flar\u0131 ve yak\u0131nlar\u0131n\u0131 uyaran Kaymakam Harputlu, \u201cBaz\u0131 ki\u015filer telefonla ya\u015fl\u0131 vatanda\u015flar\u0131m\u0131z\u0131 arayarak\n\n\u201cEvinize gelece\u011fiz, bize ki\u015fisel bilgilerinizi \u00f6nden vermeniz gerekiyor\u201d diyerek doland\u0131r\u0131c\u0131l\u0131k giri\u015fiminde bulunduklar\u0131na y\u00f6nelik ihbarlar al\u0131yoruz. Vatanda\u015flar\u0131m\u0131z kesinlikle telefonla arayan ki\u015filere \u015fahsi bilgilerini vermesin. Alanya Kaymakaml\u0131\u011f\u0131\u2019n\u0131n g\u00f6revlendirdi\u011fi resmi memurlar evlere bizzat giderek \u00f6demeyi sosyal mesafeyi de koruyarak evde yap\u0131yor. Bu konuda ya\u015fl\u0131 vatanda\u015flar\u0131m\u0131z\u0131n ve yak\u0131nlar\u0131n\u0131n dikkatli olmalar\u0131n\u0131 \u00f6zellikle rica ediyoruz\u201d dedi.\n\nEkonomik \u0130stikrar Kalkan\u0131 Paketi kapsam\u0131nda Antalyal\u0131 38 bin 714 ki\u015fiye destek \u00f6demeleri, Antalya Valisi M\u00fcnir Karalo\u011flu'nun talimat\u0131yla PTT \u015fubesi yerine 19 il\u00e7ede evlere gidilerek ba\u015flad\u0131. Bin liral\u0131k \u00f6demeler, g\u00f6revliler taraf\u0131ndan imza kar\u015f\u0131l\u0131\u011f\u0131 evlerde yap\u0131l\u0131yor.\n\nCumhurba\u015fkan\u0131 Recep Tayyip Erdo\u011fan'\u0131n koronavir\u00fcs salg\u0131n\u0131 nedeniyle a\u00e7\u0131klad\u0131\u011f\u0131 100 milyar liral\u0131k Ekonomik \u0130stikrar Kalkan\u0131 Paketi i\u00e7inde yer alan 1000 liral\u0131k destek \u00f6demeleri Antalya'da da ba\u015flad\u0131. Antalya Valisi M\u00fcnir Karalo\u011flu'nun talimat\u0131yla programa ba\u015fvuran 38 bin 714 ki\u015fiye 1000'er liral\u0131k \u00f6demeler PTT yerine evlerinde yap\u0131l\u0131yor.\n\n'EVDE KAL! YARDIM KAPINI \u00c7ALSIN'\n\nAile \u00c7al\u0131\u015fma ve Sosyal Hizmetler Bakanl\u0131\u011f\u0131'n\u0131n a\u00e7\u0131klamas\u0131na g\u00f6re vatanda\u015flar PTT Kart, kamu bankalar\u0131 ATM'leri veya PTT \u015fubelerine giderek destekten faydalanabileceklerdi. Vali M\u00fcnir Karalo\u011flu, vatanda\u015flar\u0131n yard\u0131m almaya giderken olas\u0131 vir\u00fcs tehdidiyle kar\u015f\u0131 kar\u015f\u0131ya kalmamas\u0131 i\u00e7in yard\u0131mlar\u0131n evlere teslim edilece\u011fini a\u00e7\u0131klad\u0131. Jandarma, emniyet personeli ve Vefa Sosyal Destek Grubu G\u00f6revlileri ailelere yard\u0131mlar\u0131n\u0131 evlerinde teslim ediyor. G\u00f6revliler ayr\u0131ca market ihtiya\u00e7lar\u0131n\u0131 da kar\u015f\u0131la\u015f\u0131yor.\n\nANTALYA'DA 38 B\u0130N 714 K\u0130\u015e\u0130YE\n\n38 M\u0130LYON 714 B\u0130N L\u0130RA\n\nEkonomik \u0130stikrar Kalkan\u0131 Paketi kapsam\u0131nda 81 ille e\u015f zamanl\u0131 olarak Antalya'da da tespit edilen ihtiya\u00e7 sahiplerine \u00f6demeler yap\u0131lmaya ba\u015flad\u0131. Bu kapsamda Antalya merkez ve 19 il\u00e7esinden tespit edilen 38 bin 714 ki\u015fiye 38 milyon 714 bin liral\u0131k destek \u00f6demesi yap\u0131l\u0131yor. Do\u011fum tarihlerinin son rakamlar\u0131 dikkate al\u0131narak yap\u0131lacak \u00f6demeler tarihleri ise \u015fu \u015fekilde a\u00e7\u0131kland\u0131. 0-5 ile bitenler 1 Nisan 2020, 1-6 ile bitenler 2 Nisan 2020, 2-7 ile bitenler 3 Nisan 2020, 3-8 ile bitenler 4 Nisan 2020, 4-9 ile bitenler 5 Nisan 2020.\n\nHANG\u0130 \u0130L\u00c7E NE KADAR DESTEK ALDI\n\nAkseki 527, Aksu 1442, Alanya 4620, Demre, 816, D\u00f6\u015femealt\u0131 666, Elmal\u0131 980, Finike 1280, Gazipa\u015fa 2206, G\u00fcndo\u011fmu\u015f 788, \u0130brad\u0131 157, Ka\u015f 2665, Kemer 378, Kepez 8862, Konyaalt\u0131 893, Korkuteli 866, Kumluca 1328, Manavgat 3404, Muratpa\u015fa 3954 ve Serik 2882 ki\u015fi. (DHA)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "ANTALYA Valili\u011fi\u2019nin talimat\u0131 \u00fczerine harekete ge\u00e7tiklerini belirten Alanya Kaymakam\u0131 Mustafa Harputlu, yapt\u0131\u011f\u0131 a\u00e7\u0131klada vatanda\u015flar\u0131 uyard\u0131.", "meta_lang": "tr", "meta_favicon": "https://static.daktilo.com/sites/496/uploads/2020/03/19/favicon.ico", "meta_data": {"viewport": "width=device-width,initial-scale=1,maximum-scale=1", "description": "ANTALYA Valili\u011fi\u2019nin talimat\u0131 \u00fczerine harekete ge\u00e7tiklerini belirten Alanya Kaymakam\u0131 Mustafa Harputlu, yapt\u0131\u011f\u0131 a\u00e7\u0131klada vatanda\u015flar\u0131 uyard\u0131.", "apple-mobile-web-app-status-bar-style": "rgb(255, 255, 255)", "msapplication-navbutton-color": "rgb(255, 255, 255)", "theme-color": "rgb(255, 255, 255)", "google-site-verification": "OgJA761WtgxMsCbaZXl_fg1iXjW2uVgnf-bTnqRXPyQ", "yandex-verification": "c6f54ef1638ab8a2", "msvalidate.01": "67AA483CB54C83F65650079934433B1F", "fb": {"app_id": 525179734855622}, "og": {"site_name": "Yeni Alanya Gazetesi", "title": "Harputlu Alanyal\u0131lar\u0131 uyard\u0131! \u201cValilik talimat\u0131yla harekete ge\u00e7tik\u201d", "description": "ANTALYA Valili\u011fi\u2019nin talimat\u0131 \u00fczerine harekete ge\u00e7tiklerini belirten Alanya Kaymakam\u0131 Mustafa Harputlu, yapt\u0131\u011f\u0131 a\u00e7\u0131klada vatanda\u015flar\u0131 uyard\u0131.", "type": "article", "url": "https://www.yenialanya.com/haber/4130637/harputlu-alanyalilari-uyardi-valilik-talimatiyla-harekete-gectik", "image": {"identifier": "https://static.daktilo.com/sites/496/uploads/2020/04/03/large/61f68d5e-1e1f-4bdf-b41d-cd59ddb396d9-1585906541.jpg", "width": 800, "height": 450, "alt": "Harputlu Alanyal\u0131lar\u0131 uyard\u0131! \u201cValilik talimat\u0131yla harekete ge\u00e7tik\u201d"}}, "twitter": {"card": "summary_large_image", "site": "@yenialanya", "title": "Harputlu Alanyal\u0131lar\u0131 uyard\u0131! \u201cValilik talimat\u0131yla harekete ge\u00e7tik\u201d", "description": "ANTALYA Valili\u011fi\u2019nin talimat\u0131 \u00fczerine harekete ge\u00e7tiklerini belirten Alanya Kaymakam\u0131 Mustafa Harputlu, yapt\u0131\u011f\u0131 a\u00e7\u0131klada vatanda\u015flar\u0131 uyard\u0131.", "image": "https://static.daktilo.com/sites/496/uploads/2020/04/03/large/61f68d5e-1e1f-4bdf-b41d-cd59ddb396d9-1585906541.jpg"}}, "canonical_link": "https://www.yenialanya.com/haber/4130637/harputlu-alanyalilari-uyardi-valilik-talimatiyla-harekete-gectik"}