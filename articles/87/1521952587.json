{"source_url": "http://www.haberler.com", "url": "http://www.haberler.com/judo-gencler-turkiye-finali-afyonkarahisar-da-12922385-haberi/", "title": "Judo Gen\u00e7ler T\u00fcrkiye Finali, Afyonkarahisar'da ba\u015flad\u0131", "top_image": "https://foto.haberler.com/haber/2020/02/15/judo-gencler-turkiye-finali-afyonkarahisar-da-12922385_local.jpg", "meta_img": "https://foto.haberler.com/haber/2020/02/15/judo-gencler-turkiye-finali-afyonkarahisar-da-12922385_local.jpg", "images": ["http://www.haberler.com/static/images/blank.gif", "https://b.scorecardresearch.com/p?c1=2&c2=11114222&cv=2.0&cj=1", "http://www.haberler.com/static/images/footer-logo.png", "http://www.haberler.com/static/images/sosyal/icons/google-news-icon-white.png", "http://www.haberler.com/static/images/sosyal/icons/instagram.png", "https://foto.haberler.com/haber/2020/02/15/judo-gencler-turkiye-finali-afyonkarahisar-da-12922385_local.jpg", "http://www.haberler.com/static/images/sosyal/icons/facebook.png", "http://mc.yandex.ru/watch/14231362", "https://www.haberler.com/static/images/blank.gif", "http://www.haberler.com/static/reklam/advertisement.gif?ads=1", "http://www.haberler.com/static/images/sosyal/icons/whatsapp.png", "http://www.haberler.com/static/spor-haberler-ana.png", "http://www.haberler.com/static/images/sosyal/icons/twitter.png", "http://www.haberler.com/static/spor-haberler-logo-3.png"], "movies": [], "text": "15.02.2020 16:40 | Son G\u00fcncelleme: 15.02.2020 17:12\n\nJudo Gen\u00e7ler T\u00fcrkiye Finali, Afyonkarahisar'da ba\u015flad\u0131.\n\nGen\u00e7lik ve Spor Bakanl\u0131\u011f\u0131 ile Milli E\u011fitim Bakanl\u0131\u011f\u0131n\u0131n ortakla\u015fa d\u00fczenledi\u011fi organizasyona, 50 ilden 232 sporcu kat\u0131l\u0131yor.\n\nT\u00fcrkiye Judo Federasyonu Teknik Kurul \u00dcyesi Mustafa Bilici, AA muhabirine yapt\u0131\u011f\u0131 a\u00e7\u0131klamada, Judo Gen\u00e7ler T\u00fcrkiye Finali'nin iki g\u00fcn boyunca Afyonkarahisar'da devam edece\u011fini s\u00f6yledi.\n\nFinallerin k\u0131z ve erkekler kategorilerinde 16 s\u0131klette yap\u0131ld\u0131\u011f\u0131n\u0131 aktaran Bilici, \"\u015eampiyonaya, 50 ilden 232 sporcumuz kat\u0131l\u0131yor. M\u00fcsabakalara kat\u0131lan gen\u00e7lerimiz \u00f6nce kendi illerinde, daha sonra da yar\u0131 finallerde m\u00fccadele etti. Oradaki yar\u0131\u015flarda kendilerini ispat ederek buradaki final yar\u0131\u015flar\u0131na geldiler. \u0130ki g\u00fcn boyunca da \u015fampiyonlar\u0131 burada belirleyece\u011fiz.\" diye konu\u015ftu.\n\nFinallerde yar\u0131\u015fan sporcular\u0131n, ald\u0131klar\u0131 derecelerle gelecekte kendilerine milli tak\u0131mda yer bulaca\u011f\u0131n\u0131 vurgulayan Bilici, \u015funlar\u0131 kaydetti:\n\n\"2024 y\u0131l\u0131n\u0131n kemik kadrolar\u0131 bu gruplardan \u00e7\u0131kacak. 2019 y\u0131l\u0131 T\u00fcrkiye Judo Federasyonunun iyi bir madalya senesi oldu. \u00d6zellikle \u00fcmitler ve gen\u00e7ler kategorisinde d\u00fcnya ve Avrupa klasman\u0131nda \u00e7ok de\u011ferli sporcular yeti\u015fti ve madalyalar kazand\u0131k. Avrupa \u015fampiyonu olan tak\u0131m\u0131m\u0131z var. D\u00fcnyada derece alan sporcular\u0131m\u0131z var. \u015eu anda olimpiyatlarda yar\u0131\u015facak b\u00fcy\u00fck tak\u0131m\u0131m\u0131z\u0131n kota m\u00fcsabakalar\u0131 yap\u0131l\u0131yor. \u0130n\u015fallah, 7-8 s\u0131klette olimpiyatlara gitmeyi d\u00fc\u015f\u00fcn\u00fcyoruz. \u00dclkemizi en iyi \u015fekilde temsil edip olimpiyat madalyas\u0131 almak istiyoruz. Buradaki gen\u00e7lerimizin de bu ya\u015f grubundaki di\u011fer sporcular\u0131m\u0131zla in\u015fallah \u00fclkemizi yurt d\u0131\u015f\u0131ndaki m\u00fcsabakalarda en iyi \u015fekilde temsil edece\u011fini d\u00fc\u015f\u00fcn\u00fcyoruz.\"\n\n\u0130l Gen\u00e7lik ve Spor M\u00fcd\u00fcr\u00fc Feyzullah Derici ise Judo Gen\u00e7ler T\u00fcrkiye Finali m\u00fcsabakalar\u0131n\u0131 Afyonkarahisar'da yapmaktan b\u00fcy\u00fck mutluluk duyduklar\u0131n\u0131 belirtti.\n\nKaynak: AA", "keywords": [], "meta_keywords": [""], "tags": ["T\u00fcrkiye", "Spor"], "authors": [], "publish_date": null, "summary": "", "article_html": "", "meta_description": "Judo Gen\u00e7ler T\u00fcrkiye Finali, Afyonkarahisar'da ba\u015flad\u0131 Judo Gen\u00e7ler T\u00fcrkiye Finali, Afyonkarahisar'da ba\u015flad\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "Judo Gen\u00e7ler T\u00fcrkiye Finali, Afyonkarahisar'da ba\u015flad\u0131 Judo Gen\u00e7ler T\u00fcrkiye Finali, Afyonkarahisar'da ba\u015flad\u0131.", "image": "https://foto.haberler.com/haber/2020/02/15/judo-gencler-turkiye-finali-afyonkarahisar-da-12922385_local.jpg", "medium": "news", "dateCreated": "2020-02-15T16:40:09+03:00", "dateUpdated": "2020-02-15T17:12:34+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Judo Gen\u00e7ler T\u00fcrkiye Finali, Afyonkarahisar'da ba\u015flad\u0131", "description": "Judo Gen\u00e7ler T\u00fcrkiye Finali, Afyonkarahisar'da ba\u015flad\u0131.", "url": "https://www.haberler.com/judo-gencler-turkiye-finali-afyonkarahisar-da-12922385-haberi/", "image": {"identifier": "https://foto.haberler.com/haber/2020/02/15/judo-gencler-turkiye-finali-afyonkarahisar-da-12922385_local.jpg", "secure_url": "https://foto.haberler.com/haber/2020/02/15/judo-gencler-turkiye-finali-afyonkarahisar-da-12922385_local.jpg", "width": 1200, "height": 798}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/judo-gencler-turkiye-finali-afyonkarahisar-da-12922385-haberi/"}