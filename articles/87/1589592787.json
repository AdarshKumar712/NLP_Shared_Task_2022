{"source_url": "https://to.com.pl", "url": "https://to.com.pl/ostroleka-piatnica-krytykowana-przez-rzad-prezes-spoldzielni-mleczarskiej-odpowiada-resortowi-rolnictwa/ar/c1-14938464", "title": "Ostro\u0142\u0119ka. \"Pi\u0105tnica\" krytykowana przez rz\u0105d. Prezes sp\u00f3\u0142dzielni mleczarskiej odpowiada resortowi rolnictwa", "top_image": "https://d-art.ppstatic.pl/kadry/k/r/1/58/ec/5ea596903e72c_o_original.jpg", "meta_img": "https://d-art.ppstatic.pl/kadry/k/r/1/58/ec/5ea596903e72c_o_original.jpg", "images": ["https://s-nsk.ppstatic.pl/assets/nsk/v1.69.4/images/_sites/logo/svg/polskapress.svg", "https://s-nsk.ppstatic.pl/assets/nsk/v1.69.4/images/_sites/logo/svg/gratka.svg", "https://s-nsk.ppstatic.pl/assets/nsk/v1.69.4/images/_sites/logo/svg/strefabiznesu.svg", "https://s-nsk.ppstatic.pl/assets/nsk/v1.69.4/images/_defaults/tutorials/plachta/loading.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://s-nsk.ppstatic.pl/assets/nsk/v1.69.4/images/_sites/logo/svg/motofakty.svg", "https://s-nsk.ppstatic.pl/assets/nsk/v1.69.4/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.69.4/images/_sites/logo/svg/stronakobiet.svg", "https://d-art.ppstatic.pl/kadry/k/r/1/58/ec/5ea596903e72c_o_original.jpg", "https://s-nsk.ppstatic.pl/assets/nsk/v1.69.4/images/_sites/logo/svg/gol24.svg", "https://s-nsk.ppstatic.pl/assets/nsk/v1.69.4/images/_sites/logo/svg/strefaagro.svg", "https://d-pa.ppstatic.pl/frames/pa-def/b4/6a/1_551827043_small.jpg", "https://s-nsk.ppstatic.pl/assets/nsk/v1.69.4/images/_sites/logo/svg/sportowy24.svg"], "movies": [], "text": "Ostro\u0142\u0119ka. To do\u015b\u0107 kuriozalna sytuacja. Ministerstwo rolnictwa stworzy\u0142o \u201eczarn\u0105 list\u0119\u201d firm z bran\u017cy mleczarskiej, kt\u00f3re \u2013 zdaniem resortu \u2013 nie wykazuj\u0105 si\u0119 \u201epatriotyzmem gospodarczym\u201d. Na li\u015bcie znalaz\u0142a si\u0119 mi\u0119dzy innymi OSM \u201ePi\u0105tnica\u201d maj\u0105ca jeden z zak\u0142ad\u00f3w w Ostro\u0142\u0119ce.\n\n\u201eJedni wspieraj\u0105, a dla innych liczy si\u0119 tylko zysk\u201d \u2013 taki tytu\u0142 nosi informacja zamieszczona na stronie Ministerstwa Rolnictwa i Rozwoju Wsi. W notce czytamy: W trudnych dniach epidemii Polacy wykazuj\u0105 si\u0119 odpowiedzialnymi postawami. Zdaj\u0105 sobie spraw\u0119, \u017ce tylko wsp\u00f3lnie mo\u017cemy sobie poradzi\u0107 ze skutkami koronawirusa. S\u0142u\u017cba zdrowia z po\u015bwi\u0119ceniem wype\u0142nia zadania. Polacy w zdecydowanej wi\u0119kszo\u015bci staraj\u0105 si\u0119 wspiera\u0107 siebie nawzajem m.in. kupuj\u0105c polskie produkty, bo to s\u0142u\u017cy naszej gospodarce. I dalej: Niepokoj\u0105ce ruchy wida\u0107 na rynku mleka. Spadaj\u0105 ceny skupu, ale w sklepach tego nie wida\u0107. Gorzej bo niekt\u00f3re z zak\u0142ad\u00f3w tej bran\u017cy zamiast kupowa\u0107 od polskich rolnik\u00f3w, kt\u00f3rzy zapewniaj\u0105 nam wszystkim bezpiecze\u0144stwo \u017cywno\u015bciowe, sprowadzaj\u0105 surowiec z zagranicy. W warunkach jednolitego rynku nie ma tu oczywi\u015bcie z\u0142amania prawa, ale kwestia patriotyzmu gospodarczego tych podmiot\u00f3w budzi w\u0105tpliwo\u015bci. Dzia\u0142aj\u0105c w interesie tych wszystkich, kt\u00f3rym na sercu le\u017cy wspieranie polskiej gospodarki publikujemy list\u0119 zak\u0142ad\u00f3w sprowadzaj\u0105cych mleko i jego przetwory z zagranicy, ograniczaj\u0105c tym samym zakupy od polskich rolnik\u00f3w.\n\nPod artyku\u0142em znajduje si\u0119 wspomniana lista, a na niej mi\u0119dzy innymi Okr\u0119gowa Sp\u00f3\u0142dzielnia Mleczarska \u201ePi\u0105tnica\u201d maj\u0105ca du\u017cy zak\u0142ad w Ostro\u0142\u0119ce. Nieco starszym ju\u017c sam styl i charakter tej publikacji na stronach ministerstwa mo\u017ce przypomina\u0107 pi\u0119tnowanie wszelkiej ma\u015bci \u201espekulant\u00f3w\u201d w okresie PRL-u. Prezes odpowiada resortowi rolnictwa Nie dziwi wi\u0119c, \u017ce OSM \u201ePi\u0105tnica\u201d szybko zareagowa\u0142a na t\u0119 publikacj\u0119. Stanowisko \u2013 podpisane przez prezesa OSM \u201ePi\u0105tnica\u201d \u2013 zosta\u0142o opublikowane na stronie sp\u00f3\u0142dzielni. Jasno i rzeczowo wyja\u015bnia dlaczego \u201ePi\u0105tnica\u201d importuje mleko. Publikujemy je w ca\u0142o\u015bci (podkre\u015blenia pochodz\u0105 od redakcji): OSM Pi\u0105tnica to polska sp\u00f3\u0142dzielnia mleczarska nale\u017c\u0105ca do ponad 2 tysi\u0119cy rolnik\u00f3w, kt\u00f3rzy prowadz\u0105 swoje gospodarstwa na Podlasiu, p\u00f3\u0142nocy Mazowsza i Kurpiach. 97,3% mleka wykorzystywanego do produkcji wyrob\u00f3w z Pi\u0105tnicy pochodzi od polskich rolnik\u00f3w zrzeszonych w Sp\u00f3\u0142dzielni.\n\nChc\u0105c oferowa\u0107 konsumentom \u017cywno\u015b\u0107 ekologiczn\u0105, Sp\u00f3\u0142dzielnia w 2012 roku uruchomi\u0142a program pozyskiwania tego surowca, kt\u00f3ry obejmuje kompleksowe wsparcie dla rolnik\u00f3w decyduj\u0105cych si\u0119 na przej\u015bcie na rolnictwo ekologiczne. Mimo tych dzia\u0142a\u0144 rozw\u00f3j produkcji mleka ekologicznego u naszych dostawc\u00f3w nie nad\u0105\u017ca za popytem na ekologiczne produkty. Surowca ekologicznego nie ma te\u017c w kraju, st\u0105d decyzja o jego sprowadzaniu z ekologicznych gospodarstw zlokalizowanych na Litwie. Skup mleka ekologicznego z Litwy wynosi nieca\u0142e 2,7% ca\u0142ego skupowanego mleka.\n\nOSM Pi\u0105tnica od lat aktywnie wspiera lokalnych rolnik\u00f3w w zakresie produkcji mleka i od blisko 20 lat p\u0142aci im najwy\u017csz\u0105 cen\u0119 w Polsce. W pierwszym kwartale 2020 roku Sp\u00f3\u0142dzielnia p\u0142aci\u0142a swoim rolnikom 1,66 z\u0142 netto za 1 litr mleka, podczas gdy \u015brednia cena w kraju wynios\u0142a 1,37 z\u0142 netto za litr. Mimo trwaj\u0105cej epidemii koronawirusa, Sp\u00f3\u0142dzielnia nie obni\u017cy\u0142a i nie planuje obni\u017ca\u0107 ceny p\u0142aconej za mleko swoim rolnikom.\n\nZbigniew Kalinowski, Prezes Okr\u0119gowej Sp\u00f3\u0142dzielni Mleczarskiej w Pi\u0105tnicy\n\nDodajmy te\u017c, \u017ce ju\u017c sam tytu\u0142 notki na stronie ministerstwa \u2013 \u201eJedni wspieraj\u0105, a dla innych liczy si\u0119 tylko zysk\u201d \u2013 nijak si\u0119 nie ma do dzia\u0142alno\u015bci OSM \u201ePi\u0105tnica\u201d. Sp\u00f3\u0142dzielnia ju\u017c na pocz\u0105tku epidemii w Polsce \u2013 w pierwszych dniach kwietnia \u2013 wspar\u0142a szpitale w \u0141om\u017cy i Ostro\u0142\u0119ce finansowo \u2013 dosta\u0142y one od tej firmy po 360 tys. z\u0142. Pisali\u015bmy o tym, cho\u0107 sama sp\u00f3\u0142dzielnia publicznie si\u0119 tym nie chwali\u0142a. Na ich stronie nie ma o tym informacji\u2026\n\nNajnowsze informacje o epidemii koronawirusa", "keywords": [], "meta_keywords": [""], "tags": ["wiadomo\u015bci iostro\u0142\u0119k...", "sp\u00f3\u0142dzielnia pi\u0105tnic...", "osm w ostro\u0142\u0119ce", "osm pi\u0105tnica ostro\u0142\u0119...", "koronawirus ostro\u0142\u0119k...", "osm pi\u0105tnica"], "authors": ["Piotr Ossowski"], "publish_date": "Sun Apr 26 16:05:00 2020", "summary": "", "article_html": "", "meta_description": "Ostro\u0142\u0119ka. To do\u015b\u0107 kuriozalna sytuacja. Ministerstwo rolnictwa stworzy\u0142o \u201eczarn\u0105 list\u0119\u201d firm z bran\u017cy mleczarskiej, kt\u00f3re \u2013 zdaniem resortu \u2013 nie wykazuj\u0105 si\u0119 \u201epatriotyzmem gospodarczym\u201d. Na li\u015bcie znalaz\u0142a si\u0119 mi\u0119dzy innymi OSM \u201ePi\u0105tnica\u201d maj\u0105ca jeden z zak\u0142ad\u00f3w w Ostro\u0142\u0119ce.", "meta_lang": "pl", "meta_favicon": "https://s-nsk.ppstatic.pl/assets/nsk/v1.69.4/images/_sites/favicon/png/180/to.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Tygodnik Ostro\u0142\u0119cki", "fb": {"pages": 183339841676738}, "description": "Ostro\u0142\u0119ka. To do\u015b\u0107 kuriozalna sytuacja. Ministerstwo rolnictwa stworzy\u0142o \u201eczarn\u0105 list\u0119\u201d firm z bran\u017cy mleczarskiej, kt\u00f3re \u2013 zdaniem resortu \u2013 nie wykazuj\u0105 si\u0119 \u201epatriotyzmem gospodarczym\u201d. Na li\u015bcie znalaz\u0142a si\u0119 mi\u0119dzy innymi OSM \u201ePi\u0105tnica\u201d maj\u0105ca jeden z zak\u0142ad\u00f3w w Ostro\u0142\u0119ce.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/58/ec/5ea596903e72c_o_small.jpg", "og": {"title": "Ostro\u0142\u0119ka. \"Pi\u0105tnica\" krytykowana przez rz\u0105d. Prezes sp\u00f3\u0142dzielni mleczarskiej odpowiada resortowi rolnictwa", "description": "&nbsp;", "type": "article", "locale": "pl_PL", "site_name": "Tygodnik Ostro\u0142\u0119cki", "image": {"identifier": "https://d-art.ppstatic.pl/kadry/k/r/1/58/ec/5ea596903e72c_o_original.jpg", "height": 519, "width": 780, "type": "image/jpeg"}, "url": "https://to.com.pl/ostroleka-piatnica-krytykowana-przez-rzad-prezes-spoldzielni-mleczarskiej-odpowiada-resortowi-rolnictwa/ar/c1-14938464"}, "twitter": {"description": "&nbsp;", "card": "summary_large_image", "title": "Ostro\u0142\u0119ka. \"Pi\u0105tnica\" krytykowana przez rz\u0105d. Prezes sp\u00f3\u0142dzielni mleczarskiej odpowiada resortowi rolnictwa", "image": "https://d-art.ppstatic.pl/kadry/k/r/1/58/ec/5ea596903e72c_o_full.jpg"}, "article": {"published_time": "2020-04-26T16:05:00.000000+02:00", "modified_time": "2020-04-26T23:12:32.000000+02:00", "publisher": "https://www.facebook.com/TygodnikOstrolecki/", "author": "Piotr Ossowski", "tag": "osm w ostro\u0142\u0119ce"}, "msapplication-TileColor": "#265aff", "theme-color": "#265aff"}, "canonical_link": "https://to.com.pl/ostroleka-piatnica-krytykowana-przez-rzad-prezes-spoldzielni-mleczarskiej-odpowiada-resortowi-rolnictwa/ar/c1-14938464"}