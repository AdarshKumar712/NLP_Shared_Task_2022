{"source_url": "https://motoryzacja.interia.pl", "url": "https://motoryzacja.interia.pl/raporty/raport-rynek-paliw/wiadomosci/news-kiedy-ceny-benzyny-spadna-ponizej-4-zl-za-litr,nId,4393032", "title": "Kiedy ceny benzyny spadn\u0105 poni\u017cej 4 z\u0142 za litr?", "top_image": "https://i.iplsc.com/-/0009Y1151977FLNH-C411.jpg", "meta_img": "https://i.iplsc.com/-/0009Y1151977FLNH-C411.jpg", "images": ["https://motoryzacja.interia.pl/i/interia_logo_b.svg", "https://motoryzacja.interia.pl/i/service_logo_b.svg", "https://motoryzacja.interia.pl/p.gif", "https://motoryzacja.interia.pl/i/interia-logo-2-0.svg", "https://i.iplsc.com/pap/0009A6098CYXTC6T-C301.jpg", "https://i.iplsc.com/-/0009Y1151977FLNH-C411.jpg", "https://i.iplsc.com/prezes-orlenu-zapowiada-obnizki-ale-najtansze-paliwo-jest-na/0009Y1151977FLNH-C122-F4.jpg", "https://e.hub.com.pl/images/adx_fixed/close.svg"], "movies": [], "text": "\u200bCeny nadal spadaj\u0105 i zapewne b\u0119d\u0105 spada\u0107, co jest skutkiem tendencji na rynku \u015bwiatowym, zwi\u0105zanej z pandemi\u0105 koronawirusa - oceniaj\u0105 analitycy e-petrol.pl. Analitycy BM Reflex uwa\u017caj\u0105, \u017ce spadaj\u0105ce ceny, kt\u00f3re wida\u0107 w hurcie i detalu, mog\u0105 by\u0107 jeszcze ni\u017csze.\n\nZdj\u0119cie Prezes Orlenu zapowiada obni\u017cki, ale najta\u0144sze paliwo jest na stacjach przymarketowych /Wojciech Str\u00f3\u017cyk /Reporter\n\nJak zaznaczyli analitycy e-petrol.pl, ostatnie dni wiele tysi\u0119cy Polak\u00f3w sp\u0119dza w domu, co skutkuje spadkiem sprzeda\u017cy paliw. Ich zdaniem obecny spadek cen mo\u017ce si\u0119 utrzyma\u0107, co - jak ocenili - jest efektem jednoznacznej tendencji na rynku \u015bwiatowym.\n\nReklama\n\n\"Spadkowe rekordy w cenie surowca s\u0105 stymulatorem ci\u0119\u0107 tak\u017ce w naszych rafineriach. Spadki popytu natomiast nie pozwalaj\u0105 mie\u0107 nadziei na jakie\u015b d\u0142ugotrwa\u0142e i znacz\u0105ce odbicie. Przynajmniej kilka s\u0142abych sprzeda\u017cowo tygodni z niskimi cenami - tak chyba nale\u017cy oceni\u0107 perspektyw\u0119 rysuj\u0105c\u0105 si\u0119 przed operatorami stacji paliw w Polsce\" - dodali.\n\n\n\nAnalitycy zauwa\u017cyli, \u017ce ceny w rafineriach si\u0119gaj\u0105 poziom\u00f3w niewidzianych niemal od 10 lat. \"Aktualnie \u015brednia cena benzyny Pb95 to 2879,20 z\u0142/m sze\u015bc. - czyli o ponad 207 z\u0142 mniej ni\u017c w miniony weekend. W cenie \u015bredniej oleju nap\u0119dowego w analogicznym okresie zaobserwowali\u015bmy spadek o 127,40 z\u0142 na metrze sze\u015bc. - do poziomu 3177,80 z\u0142/m sze\u015bc. W przypadku oleju opa\u0142owego zmiana spadkowa jest mniejsza i wynosi nieca\u0142e 83 z\u0142, natomiast \u015brednia cena tego paliwa wynosi 1844,60 z\u0142/m sze\u015bc.\" - dodali.\n\n\n\nOcenili, \u017ce w okresie mi\u0119dzy 23 i 29 marca na stacjach mo\u017ce doj\u015b\u0107 do dalszej obni\u017cki cen \"nawet przy zachowaniu wysokich mar\u017c operator\u00f3w plac\u00f3wek stacyjnych\".\n\n\n\nZaznaczyli, \u017ce dla benzyny Pb98 oczekuj\u0105 ulokowania si\u0119 cen w przedziale 4,49-4,70 z\u0142/l. Wed\u0142ug nich, w przypadku benzyny Pb95 na wielu stacjach cena mo\u017ce znale\u017a\u0107 si\u0119 nawet na poziomie ni\u017cszym ni\u017c 4 z\u0142/l. \"Oczekujemy tutaj wide\u0142ek 3,99-4,30 z\u0142/l\" - dodali.\n\n\n\nOcenili, \u017ce w przypadku cen oleju nap\u0119dowego tak\u017ce nast\u0105pi obni\u017cka, ale poziom cen b\u0119dzie odczuwalnie wy\u017cszy ni\u017c w przypadku benzyny - ich zdaniem \u015brednia w kolejnym tygodniu wyniesie 4,30-4,55 z\u0142/l. Dodali, \u017ce spadki dotyczy\u0107 b\u0119d\u0105 tak\u017ce autogazu, kt\u00f3ry mo\u017ce kosztowa\u0107 1,97-2,06 z\u0142/l.\n\n\n\nJak zaznaczyli analitycy BM Reflex, tak du\u017cych obni\u017cek w kr\u00f3tkim czasie na detalicznym i hurtowym rynku paliw nie notowali \"praktycznie nigdy\". Zauwa\u017cyli, \u017ce ceny paliw s\u0105 ni\u017csze ni\u017c przed rokiem: benzyna ta\u0144sza o 32 gr/l, diesel o 49 gr/l i LPG o 12 gr/l.\n\n\n\nZaznaczyli, \u017ce za paliwa w kraju p\u0142acimy odpowiednio: za benzyn\u0119 bezo\u0142owiow\u0105 95 - 4,52 z\u0142/l, bezo\u0142owiow\u0105 98 - 4,85 z\u0142/l, olej nap\u0119dowy- 4,60 z\u0142/l i autogaz 2,04 z\u0142/l. \"Oznacza to w skali tygodnia spadki o 22-23 gr/l benzyn, 24 gr/l oleju nap\u0119dowego i 5 gr/l autogazu\" - ocenili. Dodali, \u017ce ceny benzyn s\u0105 najni\u017csze od sierpnia 2017 r., oleju nap\u0119dowego od marca 2018 r., a ceny autogazu na obecnym poziomie by\u0142y po raz ostatni w listopadzie 2019 r.\n\n\n\nIch zdaniem, tak gwa\u0142towne obni\u017cki cen w hurcie daj\u0105 du\u017c\u0105 szanse na pog\u0142\u0119bienie spadk\u00f3w cen na stacjach w kolejnych dniach, jednak skala obni\u017cek b\u0119dzie ju\u017c prawdopodobnie du\u017co mniejsza.\n\n\n\n\"Odbicie na rynku ropy naftowej i os\u0142abienie z\u0142otego spowoduj\u0105 odbicie cen hurtowych na rynku krajowym, co mo\u017ce ogranicza\u0107 sk\u0142onno\u015b\u0107 do g\u0142\u0119bokich korekt na stacjach w d\u00f3\u0142\" - dodali.\n\n\n\n\"Wydaje si\u0119, \u017ce dzisiaj problemem dla wszystkich staje si\u0119 nie poziom cen, a poziom sprzeda\u017cy paliw. Oznacza to przede wszystkim problemy w\u0142a\u015bcicieli stacji, z kolei dla klient\u00f3w indywidualnych niskie ceny paliw nie przynios\u0105 prawie \u017cadnych efekt\u00f3w. Ograniczenie wyjazd\u00f3w s\u0142u\u017cbowych i prywatnych, pozostanie w domach i praca zdalna b\u0119d\u0105 przek\u0142ada\u0142y si\u0119 na ni\u017csze zapotrzebowanie na paliwa\" - wskazali.\n\n\n\nJak zauwa\u017cyli analitycy e-petrol.pl, kombinacja spadku popytu spowodowanego pandemi\u0105 koronawirusa i przewidywanego wzrostu poda\u017cy w zwi\u0105zku z wojn\u0105 cenow\u0105 pomi\u0119dzy kluczowymi eksporterami sprowadzi\u0142a w tym tygodniu notowania ropy w Londynie do poziomu nienotowanego od blisko 20 lat. \"W \u015brod\u0119 bary\u0142k\u0119 ropy mo\u017cna by\u0142o kupi\u0107 za jedyne 24,52 USD. W drugiej po\u0142owie tygodnia notowania surowca odrabiaj\u0105 jednak straty i w pi\u0105tkowe przedpo\u0142udnie cena ropy waha si\u0119 w okolicach poziomu 30 dolar\u00f3w\" - dodali.\n\n\n\nOcenili, \u017ce impulsem do odbicia na rynku naftowym by\u0142y zapowiedzi ze strony Donalda Trumpa o mo\u017cliwym zaanga\u017cowaniu si\u0119 w wypracowanie porozumienia pomi\u0119dzy Arabi\u0105 Saudyjsk\u0105 i Rosj\u0105. \"Amerykanie mog\u0105 z jednej strony zacz\u0105\u0107 wywiera\u0107 presj\u0119 na sojusznik\u00f3w z Rijadu w sprawie powstrzymania plan\u00f3w zwi\u0119kszenia saudyjskiego wydobycia, a z drugiej postraszy\u0107 Moskw\u0119 sankcjami, je\u015bli rosyjskie wydobycie nie spadnie. Taka si\u0142owa taktyka mo\u017ce jednak by\u0107 nieskuteczna, bo szczeg\u00f3lnie rosyjski prezydent mo\u017ce by\u0107 odporny na zewn\u0119trzn\u0105 presj\u0119\" - dodali.\n\n\n\nZdaniem analityk\u00f3w e-petrol, kluczowym problemem dla rynku naftowego ca\u0142y czas pozostaje spadek popytu spowodowany epidemi\u0105 koronawirusa, a bez widocznych globalnych post\u0119p\u00f3w w walce z chorob\u0105, pr\u00f3by trwa\u0142ego odwr\u00f3cenia spadkowego trendu mog\u0105 by\u0107 nieskuteczne.\n\n\n\nJak podali analitycy BM Reflex, spadki cen ropy naftowej WTI (ang. West Texas Intermediate) wyhamowa\u0142y w okolicach 20 dolar\u00f3w za bary\u0142k\u0119 ropy naftowej (USD/bbl) i by\u0142 to najni\u017cszy poziom cen od lutego 2002 roku. W pi\u0105tek rano ropa WTI kosztuje 27,50 USD/bbl.\n\n\n\nZdaniem analityk\u00f3w, w odbiciu cen ropy naftowej w ko\u0144c\u00f3wce mijaj\u0105cego tygodnia, poza uspokojeniem sytuacji na rynkach akcji, pom\u00f3g\u0142 nieco prezydent USA, kt\u00f3ry zasugerowa\u0142 w czwartek podj\u0119cie w odpowiednim czasie mediacji mi\u0119dzy Rosj\u0105 i Arabi\u0105 Saudyjsk\u0105. \"Oczywi\u015bcie celem prezydenta USA jest ocalenie ameryka\u0144skich \u0142upk\u00f3w. Niestety cel Rosji i Arabii Saudyjskiej, w cieniu rzekomego konfliktu, mo\u017ce by\u0107 ten sam - doprowadzenie do spadku produkcji ropy naftowej z \u0142upk\u00f3w w USA. Poza tym im d\u0142u\u017cej ceny ropy naftowej pozostan\u0105 na niskich poziomach, tym wi\u0119ksze ryzyko problem\u00f3w z produkcj\u0105 i wzrostu cen ropy w d\u0142u\u017cszym okresie\" - ocenili.\n\n\n\nDodali, \u017ce Arabia Saudyjska poinformowa\u0142a w mijaj\u0105cym tygodniu, \u017ce w kwietniu - maju br. zwi\u0119kszy eksport ropy naftowej powy\u017cej 10 mln bbl/d (bary\u0142ek ropy naftowej dziennie - PAP), czyli o blisko 3 mln bbl/d.\n\n\n\n\"Wszystko wskazuje wi\u0119c na to, \u017ce oczekiwana rekordowa nadwy\u017cka poda\u017cy ropy naftowej w II kwartale stanie si\u0119 faktem. Goldman Sachs spodziewa si\u0119 utrzymania \u015bredniej ceny ropy Brent w drugim kwartale na poziomie 20 USD/bbl\" - dodali.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/interia_moto_144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#ff7800", "referrer": "unsafe-url", "robots": "index,follow,all,noarchive", "Author": "INTERIA.PL", "GOOGLEBOT": "NOODP", "Keywords": "Ceny, nadal, spadaj\u0105, zapewne, b\u0119d\u0105, spada\u0107, jest, skutkiem, tendencji, rynku, \u015bwiatowym, zwi\u0105zanej, pandemi\u0105, koronawirusa, oceniaj\u0105, analitycy, epetrolpl, Analitycy, Reflex, uwa\u017caj\u0105, spadaj\u0105ce, ceny, kt\u00f3re, wida\u0107, hurcie", "Description": "Kiedy ceny benzyny spadn\u0105 poni\u017cej 4 z\u0142 za litr? - motoryzacja.interia.pl - \u200bCeny nadal spadaj\u0105 i zapewne b\u0119d\u0105 spada\u0107, co jest skutkiem tendencji na rynku \u015bwiatowym, zwi\u0105zanej z pandemi\u0105 koronawirusa - oceniaj\u0105 analitycy e-petrol.pl. Analitycy BM Reflex", "twitter": {"description": "\u200bCeny nadal spadaj\u0105 i zapewne b\u0119d\u0105 spada\u0107, co jest skutkiem tendencji na rynku \u015bwiatowym, zwi\u0105zanej z pandemi\u0105 koronawirusa - oceniaj\u0105 analitycy e-petrol.pl. Analitycy BM Reflex uwa\u017caj\u0105, \u017ce spadaj\u0105ce ceny, kt\u00f3re wida\u0107 w hurcie i detalu, mog\u0105 by\u0107 jeszcze ni\u017csze.", "card": "summary_large_image"}, "og": {"type": "article", "title": "Kiedy ceny benzyny spadn\u0105 poni\u017cej 4 z\u0142 za litr?", "description": "Kliknij i zobacz wi\u0119cej.", "image": "https://i.iplsc.com/-/0009Y1151977FLNH-C411.jpg", "url": "https://motoryzacja.interia.pl/raporty/raport-rynek-paliw/wiadomosci/news-kiedy-ceny-benzyny-spadna-ponizej-4-zl-za-litr,nId,4393032"}, "news_keywords": "motoryzacja.interia.pl, Rynek paliw, rynek paliw, wiadomo\u015bci, wiadomo\u015bci", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://motoryzacja.interia.pl/raporty/raport-rynek-paliw/wiadomosci/news-kiedy-ceny-benzyny-spadna-ponizej-4-zl-za-litr,nId,4393032"}