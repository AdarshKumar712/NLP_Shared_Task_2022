{"source_url": "http://www.trthaber.com", "url": "http://www.trthaber.com/haber/spor/mustafa-cengiz-bende-hicbir-belirti-yok-470109.html", "title": "Mustafa Cengiz: Bende hi\u00e7bir belirti yok", "top_image": "https://www.trthaber.com/resimler/1178000/1178739.jpg", "meta_img": "https://www.trthaber.com/resimler/1178000/1178739.jpg", "images": ["http://www.trthaber.com/static/images/google-news-button.png", "http://www.trthaber.com/static/images/e-mail.png", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/haber/spor/resimler/1234000/1235679.jpg", "http://www.trthaber.com/static/images/play-button-2.png", "https://www.trthaber.com/resimler/1178000/1178739.jpg", "https://www.trthaber.com/static/images/header-compact-logo.png", "http://www.trthaber.com/haber/spor/resimler/1234000/1235597.jpg", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "Galatasaray Ba\u015fkan\u0131 Mustafa Cengiz kul\u00fcp televizyonundan a\u00e7\u0131klamalarda bulundu.\n\nAbdurrahim Albayrak ve Fatih Terim'in durumuyla ilgili bilgiler veren Cengiz, liglerin ertelenmesi s\u00fcrecinde ya\u015fananlar\u0131 da anlatt\u0131.\n\n\"Hocamla g\u00f6r\u00fc\u015ft\u00fcm, sa\u011fl\u0131\u011f\u0131 \u00e7ok iyi\"\n\n\"Abdurrahim bey ve e\u015finin yan\u0131nda o\u011fullar\u0131 say\u0131n Hikmet beyin de sonucu pozitif \u00e7\u0131kt\u0131, karantinada \u015fu anda. Onun da sa\u011fl\u0131k durumu iyi \u015fu anda. Yusuf beyin de durumu iyi, test sonu\u00e7lar\u0131 gelecek. Hocamla g\u00f6r\u00fc\u015ft\u00fcm, sa\u011fl\u0131\u011f\u0131 \u00e7ok iyi, ma\u015fallah yerinde. Kar\u015f\u0131l\u0131kl\u0131 espriler yapt\u0131k. Sa\u011fl\u0131\u011f\u0131 yerinde, sevenleri sevinsin.\"\n\n\"Bende hi\u00e7bir belirti yok, ate\u015f yok, \u00f6ks\u00fcr\u00fck yok\"\n\n\"Bende hi\u00e7bir belirti yok, ate\u015f yok, \u00f6ks\u00fcr\u00fck yok. Test yapt\u0131rd\u0131k ve sonu\u00e7lar\u0131n\u0131 bekliyoruz. \u0130n\u015fallah hay\u0131rl\u0131s\u0131 gelir. Velev ki korona geldi, bizim ald\u0131\u011f\u0131m\u0131z bilgi \u015fu, kesinlikle \u015fu ya da bu \u015fekilde herkes bu vir\u00fcs\u00fc kapacak. Y\u00fczde 80 oran\u0131nda iddia ediliyor. Devlet neredeyse Ulusal Kurtulu\u015f Sava\u015f\u0131 gibi bir m\u00fccadele i\u00e7inde. Bizim fertler olarak ilgili makamlar\u0131n talimatlar\u0131na titizlikle uymam\u0131z gerekiyor.\"\n\n\"Ma\u00e7lar oynanmas\u0131n diye yalvard\u0131m\"\n\n\"Ma\u00e7lar oynanmas\u0131n diye yalvard\u0131m. Biz uyar\u0131lar\u0131m\u0131z\u0131 yapt\u0131k ama maalesef alg\u0131 pe\u015finden ko\u015fanlar, biz ma\u00e7lar\u0131n seyircili oynanmas\u0131n\u0131 istemi\u015fiz gibi ters alg\u0131 yap\u0131yorlar. Kronolojik s\u0131raya uymuyorlar. Devletimiz ne derse odur. 12 Mart g\u00fcn\u00fc devletimiz ve TFF ba\u015fkan\u0131, ma\u00e7lar\u0131n seyircili oynanaca\u011f\u0131n\u0131 ilan etti. Biz panik yapmayal\u0131m, korkuya gerek yok, provokasyona dikkat edin dedik. B\u00fct\u00fcn konu\u015ftuklar\u0131m\u0131z\u0131n milad\u0131, 12 Mart Per\u015fembe 19:00'da devletimizin ani bir kararla seyircisiz oynatma karar\u0131d\u0131r. Biz de \u015fa\u015f\u0131rd\u0131k. TFF seyircili dedi, 3 saat sonra devletimiz seyircisiz dedi. Bilmedi\u011fimiz \u015feyler oldu\u011fu izlenimini ald\u0131k.\"\n\n\"Hoca \u00e7ok b\u00fcy\u00fck \u00e7aba sarf etti, futbolcular\u0131 tek tek ikna etti ve ma\u00e7 oynand\u0131\"\n\n\"Sadece protokolde 60 metrekarede 100 ki\u015fi vard\u0131, Abdurrahim bey de bizimle birlikteydi. Bizim seyircisiz oynatma yerine erteleme istemedeki amac\u0131m\u0131z ne olabilir? Puan m\u0131? Asla! Hoca \u00e7ok b\u00fcy\u00fck \u00e7aba sarf etti, futbolcular\u0131 tek tek ikna etti ve ma\u00e7 oynand\u0131. Anlatamad\u0131k, inanmad\u0131lar. Biz bir avantaj elde edelim demedik, erteleyelim dedik. TFF, m\u00fcthi\u015f bir inatla, ligin illa seyircisiz devam etmesini istedi. Biz tehlikesini g\u00f6rd\u00fck. Nihat beyi arad\u0131m, futbolcular\u0131n isyan\u0131n\u0131 biliyorsunuz, ertelenmesinde hay\u0131r var. 8 ma\u00e7 kald\u0131, 1 ayda tamamlar\u0131z dedim. Bu bir sa\u011fl\u0131k sorunu, bu nedenle ertelemek istedik. Stada gelin dedi\u011fimizde, devletin karar\u0131 seyircili oynanmas\u0131 y\u00f6n\u00fcndeydi.\"\n\n\"Kesinlikle TFF ertelemeden yana tav\u0131r almad\u0131\"\n\n\"Bug\u00fcn devlet seyircili oynayal\u0131m derse, bug\u00fcn ona da uyar\u0131z. Devlet demek ki salg\u0131n\u0131 kontrol alt\u0131na alm\u0131\u015f deriz. Kesinlikle TFF ertelemeden yana tav\u0131r almad\u0131, aksiyonda da bulunmad\u0131. Biz TFF'den umudu kestik ve elimizden geleni yapt\u0131k. Sa\u011folsun devletimiz, sa\u011folsun Cumhurba\u015fkan\u0131m\u0131z, sevgili Spor Bakan\u0131m\u0131z var olsun, katk\u0131da bulundu.\"\n\n\"Hi\u00e7bir \u015feyden korkum yok\"\n\n\"Benim sonucum gelmedi, pozitif, negatif... Hi\u00e7bir \u015feyden korkum yok. \u00d6l\u00fcm nereden nas\u0131l gelirse gelsin, ho\u015f geldi, sefa geldi derim. Sanki bu vir\u00fcs Wuhan'da de\u011fil de Galatasaray'da yarat\u0131ld\u0131, oradan T\u00fcrkiye'ye yay\u0131ld\u0131. Yapmay\u0131n be g\u00fczel karde\u015fim ya! Sen e\u015finle koronavir\u00fcsten yat\u0131p, evlad\u0131n\u0131n da orada yatt\u0131\u011f\u0131n\u0131 hayal edebilir misin? Yapmay\u0131n l\u00fctfen. Bizim aram\u0131zda ajan provokat\u00f6rler var. Benim ald\u0131\u011f\u0131m e\u011fitim, devlet e\u011fitimi. Biz bu kokuyu al\u0131r\u0131z. Taraftar gibi payla\u015f\u0131m yapanlar var.\"\n\n\"Fenerbah\u00e7e de erteleme istedi\"\n\n\"Bu bir sa\u011fl\u0131k sorunu. Bu sebeple erteleme istedik. Nihat Bey bana, 'Kul\u00fcpler Birli\u011fi \u0131slak imza getirmezse ikna olmam' dedi. Say\u0131n Sepil'i arad\u0131m, tavsiye yaz\u0131s\u0131 istedim. Fakat Sepil 4 kul\u00fcb\u00fcn imzalamad\u0131\u011f\u0131n\u0131 s\u00f6yledi. Erteleme i\u00e7in imza vermeyen d\u00f6rt kul\u00fcb\u00fc a\u00e7\u0131klayamam. Mehmet Sepil Bey a\u00e7\u0131klar. Fenerbah\u00e7e de erteleme istedi. Yi\u011fidi \u00f6ld\u00fcr, hakk\u0131n\u0131 ver.\"\n\n\"Bizi alg\u0131 yaratmakla su\u00e7layanlar acaba utan\u0131yor mu?\"\n\n\"Ben hakl\u0131 \u00e7\u0131kmaktan utan\u0131yorum, Fatih Terim ad\u0131na da konu\u015fuyorum, utan\u0131yoruz. Bizi alg\u0131 yaratmakla su\u00e7layanlar acaba utan\u0131yor mu? \u00d6z\u00fcr falan da beklemiyorum, tek ba\u015f\u0131m\u0131za m\u00fccadele verdik.\"\n\n\"Art\u0131k 3 maymun da mutasyona u\u011frad\u0131\"\n\n\"Derbiden sonra pazartesi g\u00fcn\u00fc futbolcular oynamak istemedi\u011fi i\u00e7in toplant\u0131 yapt\u0131k. Fatih Hoca ile Abdurrahim Bey yan yana oturdu, bununla ilgili de \u015fakala\u015ft\u0131k. Bizim gibi insanlar kadere inan\u0131r. Kadere inanmak gerek. Florya'da \u00e7al\u0131\u015fan hemen hemen herkese test yap\u0131ld\u0131, doktorumuz Yener hocam s\u00fcreci \u00e7ok iyi y\u00f6netti. Medyada baz\u0131lar\u0131 yaz\u0131yorlar, \u00f6zellikle Twitter'da. Biliyorsunuz 3 maymun var, art\u0131k 3 maymun da mutasyona u\u011frad\u0131. Ellerinde klavye var. Maymunlar da de\u011fi\u015fti!\"", "keywords": [], "meta_keywords": ["koronavir\u00fcs", "galatasaray kul\u00fcb\u00fc ba\u015fkan\u0131 mustafa cengiz"], "tags": [], "authors": [], "publish_date": null, "summary": "", "article_html": "", "meta_description": "Galatasaray Kul\u00fcb\u00fc Ba\u015fkan\u0131 Mustafa Cengiz, \"Bende hi\u00e7bir belirti yok, ate\u015f yok, \u00f6ks\u00fcr\u00fck yok.\" dedi.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Galatasaray Kul\u00fcb\u00fc Ba\u015fkan\u0131 Mustafa Cengiz, \"Bende hi\u00e7bir belirti yok, ate\u015f yok, \u00f6ks\u00fcr\u00fck yok.\" dedi.", "keywords": "koronavir\u00fcs, galatasaray kul\u00fcb\u00fc ba\u015fkan\u0131 mustafa cengiz", "og": {"title": "Mustafa Cengiz: Bende hi\u00e7bir belirti yok", "description": "Galatasaray Kul\u00fcb\u00fc Ba\u015fkan\u0131 Mustafa Cengiz, \"Bende hi\u00e7bir belirti yok, ate\u015f yok, \u00f6ks\u00fcr\u00fck yok.\" dedi.", "image": "https://www.trthaber.com/resimler/1178000/1178739.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/spor/mustafa-cengiz-bende-hicbir-belirti-yok-470109.html", "title": "Mustafa Cengiz: Bende hi\u00e7bir belirti yok", "description": "Galatasaray Kul\u00fcb\u00fc Ba\u015fkan\u0131 Mustafa Cengiz, \"Bende hi\u00e7bir belirti yok, ate\u015f yok, \u00f6ks\u00fcr\u00fck yok.\" dedi.", "image": "https://www.trthaber.com/resimler/1178000/1178739.jpg"}}, "canonical_link": ""}