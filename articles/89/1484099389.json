{"source_url": "https://web.archive.org", "url": "https://web.archive.org/web/20200102154625id_/https://edukacja.dziennik.pl/aktualnosci/artykuly/616891,1-stycznia-2020-pieniadze-nauczyciel-szkola-edukacja.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Od 1 stycznia wzrosn\u0105 wynagrodzenia najmniej zarabiaj\u0105cych nauczycieli", "top_image": "https://ocdn.eu/pulscms-transforms/1/diuktkuTURBXy83ZGYyMjQ2ZC1jOTczLTRlYjItYjgzMS1kNGQ1MjcyNWQxZjcuanBlZ5GTBc0EsM0CdA", "meta_img": "https://ocdn.eu/pulscms-transforms/1/diuktkuTURBXy83ZGYyMjQ2ZC1jOTczLTRlYjItYjgzMS1kNGQ1MjcyNWQxZjcuanBlZ5GTBc0EsM0CdA", "images": ["https://ocdn.eu/pulscms-transforms/1/8l4k9kuTURBXy83ZGYyMjQ2ZC1jOTczLTRlYjItYjgzMS1kNGQ1MjcyNWQxZjcuanBlZ5GTBc0DFM0BvIGhMAE", "https://web.archive.org/web/20200102154625id_/https://edukacja.dziennik.pl/aktualnosci/artykuly/616891,1-stycznia-2020-pieniadze-nauczyciel-szkola-edukacja.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/diuktkuTURBXy83ZGYyMjQ2ZC1jOTczLTRlYjItYjgzMS1kNGQ1MjcyNWQxZjcuanBlZ5GTBc0EsM0CdA", "data:"], "movies": [], "text": "Minister edukacji narodowej jest zobligowany do wydania takiego rozporz\u0105dzenia co roku, nawet gdy nie jest zmieniana wysoko\u015b\u0107 stawek.\n\nZa\u0142\u0105cznikiem do rozporz\u0105dzenia jest tabela, w kt\u00f3rej podane s\u0105 wysoko\u015bci stawek wynagrodzenia zasadniczego nauczycieli. Jest ich 12. Uwzgl\u0119dnione s\u0105 wszystkie cztery stopnie awansu zawodowego nauczycieli, tj. sta\u017cysta, nauczyciel kontraktowy, nauczyciel mianowany i nauczyciel dyplomowany oraz trzy poziomy wykszta\u0142cenia: tytu\u0142 zawodowy magistra z przygotowaniem pedagogicznym, tytu\u0142 zawodowy magistra bez przygotowania pedagogicznego, tytu\u0142 zawodowy licencjata (in\u017cyniera) z przygotowaniem pedagogicznym, tytu\u0142 zawodowy licencjata (in\u017cyniera) bez przygotowania pedagogicznego, dyplom uko\u0144czenia kolegium nauczycielskiego lub nauczycielskiego kolegium j\u0119zyk\u00f3w obcych, pozosta\u0142e wykszta\u0142cenie.\n\nZgodnie z rozporz\u0105dzeniem od 1 stycznia 2020 r. wzrosn\u0105 wynagrodzenia tylko tych nauczycieli, kt\u00f3rych p\u0142ace zasadnicze by\u0142yby ni\u017csze od przysz\u0142orocznej p\u0142acy minimalnej. Chodzi o nauczycieli sta\u017cyst\u00f3w i nauczycieli kontraktowych w drugiej i trzeciej grupie zaszeregowania p\u0142acowego i o nauczycieli mianowanych w trzeciej grupie zaszeregowania p\u0142acowego. P\u0142aca minimalna w 2020 r. wzro\u015bnie do 2600 z\u0142 brutto.\n\nZ tabeli wynika, \u017ce wynagrodzenie zasadnicze nauczyciela sta\u017cysty z tytu\u0142em magistra, ale bez przygotowania pedagogicznego, nauczyciela sta\u017cysty z licencjatem, ale z przygotowaniem pedagogicznym, a tak\u017ce nauczyciela kontraktowego z licencjatem, ale bez przygotowania pedagogicznego lub z dyplomem uko\u0144czenia nauczycielskiego kolegium wzro\u015bnie z 2466 z\u0142 do 2617 z\u0142 brutto (wzrost o 151 z\u0142 brutto).\n\nStawka zasadnicza nauczyciela kontraktowego z tytu\u0142em magistra, ale bez przygotowania pedagogicznego, i nauczyciela kontraktowego z licencjatem i przygotowaniem pedagogicznym wzro\u015bnie z 2509 z\u0142 do 2663 z\u0142 brutto (wzrost o 154 z\u0142 brutto).\n\nZ kolei nauczyciel sta\u017cysta z licencjatem, ale bez przygotowania pedagogicznego, lub z dyplomem uko\u0144czenia nauczycielskiego kolegium zarobi w 2020 r. 2600 z\u0142 brutto (dzi\u015b 2450 z\u0142; oznacza to wzrost o 150 z\u0142 brutto), a nauczyciel mianowany z tym samym wykszta\u0142ceniem \u2013 2638 z\u0142 brutto (dzi\u015b 2486 z\u0142; wzrost o 152 z\u0142 brutto).\n\nWed\u0142ug MEN styczniowa podwy\u017cka dotyczy niewielkiej grupa nauczycieli \u2013 ok. 19 tys. os\u00f3b, co stanowi oko\u0142o 3 proc. wszystkich nauczycieli.\n\nWysoko\u015b\u0107 minimalnych stawek pozosta\u0142ych nauczycieli nie zmieni si\u0119 w styczniu. Zale\u017cnie od stopnia awansu i poziomu wykszta\u0142cenia wyniesie od 2782 z\u0142 brutto do 3817 z\u0142 brutto.\n\nNa pocz\u0105tku grudnia, po spotkaniu z przedstawicielami nauczycielskich zwi\u0105zk\u00f3w zawodowych, minister edukacji narodowej Dariusz Piontkowski powt\u00f3rzy\u0142, \u017ce styczniowa podwy\u017cka nie b\u0119dzie jedyn\u0105. Przywo\u0142a\u0142 zapowied\u017a premiera Mateusza Morawieckiego z expos\u00e9, \u017ce wszyscy nauczyciele otrzymaj\u0105 podwy\u017ck\u0119 od wrze\u015bnia 2020 r. Wed\u0142ug szefa MEN b\u0119dzie to podwy\u017cka o 6 proc.", "keywords": [], "meta_keywords": [""], "tags": [], "authors": [], "publish_date": "Wed Jan  1 19:21:00 2020", "summary": "", "article_html": "", "meta_description": "Od 1 stycznia 2020 r. wzrosn\u0105 wynagrodzenia najmniej zarabiaj\u0105cych nauczycieli tak, aby nie zarabiali mniej od p\u0142acy minimalnej. Wynika to z rozporz\u0105dzenia ministra edukacji narodowej w sprawie minimalnych stawek wynagrodzenia nauczycieli.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "64f7924f-f47c-489d-bbe7-f101be37a4c3", "pkg-uuid": "64f7924f-f47c-489d-bbe7-f101be37a4c3", "serviceUuid": "86dd851f-edb7-4e66-8829-57dac10280ad", "description": "Od 1 stycznia 2020 r. wzrosn\u0105 wynagrodzenia najmniej zarabiaj\u0105cych nauczycieli tak, aby nie zarabiali mniej od p\u0142acy minimalnej. Wynika to z rozporz\u0105dzenia ministra edukacji narodowej w sprawie minimalnych stawek wynagrodzenia nauczycieli.", "og": {"title": "Od 1 stycznia wzrosn\u0105 wynagrodzenia najmniej zarabiaj\u0105cych nauczycieli", "description": "Od 1 stycznia 2020 r. wzrosn\u0105 wynagrodzenia najmniej zarabiaj\u0105cych nauczycieli tak, aby nie zarabiali mniej od p\u0142acy minimalnej. Wynika to z rozporz\u0105dzenia ministra edukacji narodowej w sprawie minimalnych stawek wynagrodzenia nauczycieli.", "image": {"identifier": "https://ocdn.eu/pulscms-transforms/1/diuktkuTURBXy83ZGYyMjQ2ZC1jOTczLTRlYjItYjgzMS1kNGQ1MjcyNWQxZjcuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://edukacja.dziennik.pl/aktualnosci/artykuly/616891,1-stycznia-2020-pieniadze-nauczyciel-szkola-edukacja.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 19:21:00+0100"}, "twitter": {"card": "summary_large_image", "description": "Od 1 stycznia 2020 r. wzrosn\u0105 wynagrodzenia najmniej zarabiaj\u0105cych nauczycieli tak, aby nie zarabiali mniej od p\u0142acy minimalnej. Wynika to z rozporz\u0105dzenia ministra edukacji narodowej w sprawie minimalnych stawek wynagrodzenia nauczycieli.", "title": "Od 1 stycznia wzrosn\u0105 wynagrodzenia najmniej zarabiaj\u0105cych nauczycieli", "image": "https://ocdn.eu/pulscms-transforms/1/diuktkuTURBXy83ZGYyMjQ2ZC1jOTczLTRlYjItYjgzMS1kNGQ1MjcyNWQxZjcuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://edukacja.dziennik.pl/aktualnosci/artykuly/616891,1-stycznia-2020-pieniadze-nauczyciel-szkola-edukacja.html"}