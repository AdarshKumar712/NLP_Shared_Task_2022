{"source_url": "https://web.archive.org", "url": "https://web.archive.org/web/20200324180927id_/https://www.wnp.pl/finanse/na-stacjach-pkn-orlen-specjalna-obsluga-dla-pracownikow-pogotowia-ratunkowego-i-sluzb-mundurowych,381449.html", "title": "Na stacjach Orlenu specjalna obs\u0142uga dla pogotowia ratunkowego i s\u0142u\u017cb mundurowych", "top_image": "https://i.wnp.pl/d/35/44/16/354416_r0_940.jpg", "meta_img": "https://i.wnp.pl/d/35/44/16/354416_r0_940.jpg", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://www.wnp.pl/images/2019/icons/tw-red.png", "https://www.wnp.pl/images/logotypes/partners/eib_big.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://i.wnp.pl/d/35/28/21/352821_r0_300.jpg", "https://i.wnp.pl/d/31/06/82/310682_r0_300.jpg", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://i.wnp.pl/d/35/44/16/354416_r2_940.jpg", "https://www.wnp.pl/images/logotypes/partners/veolia.gif", "https://i.wnp.pl/d/35/75/27/357527_r2_300.jpg", "https://web.archive.org/images/icons/cookie.png", "https://i.wnp.pl/d/36/58/05/365805_r0_300.jpg", "https://i.wnp.pl/d/37/69/66/376966_r0_300.jpg", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/68/16/376816_r0_300.jpg", "https://www.wnp.pl/images/2019/icons/all-comments.png", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://i.wnp.pl/d/37/69/72/376972_r2_300.jpg", "https://www.wnp.pl/images/2019/icons/menu/close.png", "https://i.wnp.pl/d/35/44/16/354416_r0_940.jpg", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://www.wnp.pl/images/logotypes/partners/erbud1.jpg", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://www.wnp.pl/images/2019/icons/menu/in.png", "https://www.wnp.pl/images/2019/www/wnp-logo-footer.png", "https://i.wnp.pl/d/32/75/68/327568_r0_300.jpg", "https://www.wnp.pl/images/2019/icons/in-red.png", "https://i.wnp.pl/d/34/52/76/345276_r2_300.jpg", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/icons/comments/user.png", "https://www.wnp.pl/images/2019/icons/article/print.png", "https://www.wnp.pl/images/icons/rodo-close.png"], "movies": [], "text": "Pracownicy pogotowia ratunkowego, policji, stra\u017cy po\u017carnej, stra\u017cy miejskiej, wojska, stra\u017cy granicznej oraz Inspekcji Transportu Drogowego obs\u0142ugiwani b\u0119d\u0105 na stacjach paliw PKN Orlen poza kolejno\u015bci\u0105 i otrzymaj\u0105 bezp\u0142atnie wybrany gor\u0105cy nap\u00f3j - poda\u0142a w poniedzia\u0142ek sp\u00f3\u0142ka.\n\n- PKN Orlen wesprze s\u0142u\u017cby bezpo\u015brednio zaanga\u017cowane w walk\u0119 z epidemi\u0105 koronawirusa. Od dzi\u015b na stacjach Orlen pracownicy pogotowia ratunkowego, policji, stra\u017cy po\u017carnej, stra\u017cy miejskiej, wojska, stra\u017cy granicznej oraz Inspekcji Transportu Drogowego obs\u0142ugiwani b\u0119d\u0105 poza kolejno\u015bci\u0105 i otrzymaj\u0105 bezp\u0142atnie wybrany gor\u0105cy nap\u00f3j - zapowiedzia\u0142 w komunikacie p\u0142ocki koncern.\n\n\n\nPrezes PKN Orlen Daniel Obajtek podkre\u015bli\u0142, \u017ce sp\u00f3\u0142ka dostrzega z jak wielkim zaanga\u017cowaniem i po\u015bwi\u0119ceniem pracuj\u0105 przedstawiciele s\u0142u\u017cby zdrowia i s\u0142u\u017cb mundurowych.\n\n- Ich praca jest nieoceniona. Wykonuj\u0105c swoje codzienne obowi\u0105zki korzystaj\u0105 ze stacji Orlen. To oczywiste, \u017ce powinni by\u0107 obs\u0142ugiwani w pierwszej kolejno\u015bci, otrzymaj\u0105 te\u017c bezp\u0142atnie kaw\u0119 lub herbat\u0119 - o\u015bwiadczy\u0142 Daniel Obajtek.\n\n\n\nObajtek zaznaczy\u0142, \u017ce PKN Orlen, jako podmiot odpowiedzialny spo\u0142ecznie, \"nie mo\u017ce pozosta\u0107 oboj\u0119tny\" w tym trudnym czasie, zwi\u0105zanym z zapobieganiem rozprzestrzeniania si\u0119 koronawirusa.\n\n\n\n- Nasze dzia\u0142ania obejmuj\u0105 kilka obszar\u00f3w. Staramy si\u0119, aby nasze wsparcie w walce z epidemi\u0105 koronawirusa mia\u0142o charakter kompleksowy. Nie zapominamy przy tym o zapewnieniu bezpiecze\u0144stwa naszych pracownik\u00f3w na stacjach paliw i klient\u00f3w - doda\u0142 Obajtek.\n\n\n\nJednocze\u015bnie PKN Orlen zapewni\u0142 w poniedzia\u0142ek, \u017ce \"dostawy paliw do ca\u0142ej sieci detalicznej koncernu s\u0105 stabilne i przebiegaj\u0105 zgodnie z za\u0142o\u017conym harmonogramem\".", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Pracownicy pogotowia ratunkowego, policji, stra\u017cy po\u017carnej, stra\u017cy miejskiej, wojska, stra\u017cy granicznej oraz Inspekcji Transportu Drogowego obs\u0142ugiwani b\u0119d\u0105 na stacjach paliw PKN Orlen poza kolejno\u015bci\u0105 i otrzymaj\u0105 bezp\u0142atnie wybrany gor\u0105cy", "meta_lang": "pl", "meta_favicon": "https://www.wnp.pl/images/favicons/apple-icon-57x57.png", "meta_data": {"description": "Pracownicy pogotowia ratunkowego, policji, stra\u017cy po\u017carnej, stra\u017cy miejskiej, wojska, stra\u017cy granicznej oraz Inspekcji Transportu Drogowego obs\u0142ugiwani b\u0119d\u0105 na stacjach paliw PKN Orlen poza kolejno\u015bci\u0105 i otrzymaj\u0105 bezp\u0142atnie wybrany gor\u0105cy", "og": {"type": "website", "site_name": "wnp.pl", "title": "Na stacjach Orlenu specjalna obs\u0142uga dla pogotowia ratunkowego i s\u0142u\u017cb mundurowych - nafta", "description": "Pracownicy pogotowia ratunkowego, policji, stra\u017cy po\u017carnej, stra\u017cy miejskiej, wojska, stra\u017cy granicznej oraz Inspekcji Transportu Drogowego obs\u0142ugiwani b\u0119d\u0105 na stacjach paliw PKN Orlen poza kolejno\u015bci\u0105 i otrzymaj\u0105 bezp\u0142atnie wybrany gor\u0105cy", "url": "https://www.wnp.pl/nafta/na-stacjach-orlenu-specjalna-obsluga-dla-pogotowia-ratunkowego-i-sluzb-mundurowych,381449.html", "image": "https://i.wnp.pl/d/35/44/16/354416_r0_940.jpg"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "msapplication-TileColor": "#ffffff", "msapplication-TileImage": "https://www.wnp.pl/images/favicons/ms-icon-144x144.png", "theme-color": "#ffffff", "msapplication-config": "https://www.wnp.pl/images/favicons/browserconfig.xml", "viewport": "width=device-width, initial-scale=1.0"}, "canonical_link": "https://www.wnp.pl/nafta/na-stacjach-orlenu-specjalna-obsluga-dla-pogotowia-ratunkowego-i-sluzb-mundurowych,381449.html"}