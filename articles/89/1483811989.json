{"source_url": "https://www.polsatnews.pl", "url": "https://www.polsatnews.pl/wiadomosc/2020-01-01/wchodzi-w-zycie-prawo-ktore-ma-uporzadkowac-rynek-uslug-taksowkowych/", "title": "Wchodzi w \u017cycie \"lex Uber\". Prawo ma uporz\u0105dkowa\u0107 rynek us\u0142ug taks\u00f3wkowych", "top_image": "https://r.dcs.redcdn.pl/http/o2/redefine/cp/4c/4crcb4wobma6a6jkqbxsyq3q9h9zb3zm.jpg", "meta_img": "https://r.dcs.redcdn.pl/http/o2/redefine/cp/4c/4crcb4wobma6a6jkqbxsyq3q9h9zb3zm.jpg", "images": ["https://r.dcs.redcdn.pl/http/o2/redefine/cp/6u/6uxs18drukvkp3wr41opqx1hww37njwi.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/2r/2ripdvmoreajwahd3mbhcph1f4wsx59t.jpg", "https://r.dcs.redcdn.pl/http/o2/redefine/cp/4c/4crcb4wobma6a6jkqbxsyq3q9h9zb3zm.jpg"], "movies": [], "text": "Wchodzi w \u017cycie nowelizacja ustawy o transporcie drogowym, tzw. \"lex Uber\". Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b. Nie trzaba b\u0119dzie zdawa\u0107 egzaminu z topografii miejscowo\u015bci, a taksometr bedzie m\u00f3g\u0142 by\u0107 zast\u0105piony aplikacj\u0105.\n\nPrzygotowana przez resort infrastruktury nowela, opr\u00f3cz wprowadzenia licencji dla po\u015brednik\u00f3w w przewozie os\u00f3b, umo\u017cliwia korzystanie przez kierowc\u00f3w \u015bwiadcz\u0105cych us\u0142ugi przewozu os\u00f3b z aplikacji zast\u0119puj\u0105cych kas\u0119 fiskaln\u0105 i taksometr. Przeciw temu rozwi\u0105zaniu protestowa\u0142y korporacje taks\u00f3wkowe.\n\nNowelizacja przewiduje, \u017ce przedsi\u0119biorca prowadz\u0105cy po\u015brednictwo przy przewozie os\u00f3b b\u0119dzie obowi\u0105zany je prowadzi\u0107 wy\u0142\u0105cznie na rzecz przedsi\u0119biorc\u00f3w posiadaj\u0105cych odpowiedni\u0105 licencj\u0119. W tym celu na\u0142o\u017cono na niego m.in. obowi\u0105zki weryfikacji czy kierowca, kt\u00f3remu zleca przew\u00f3z, posiada licencj\u0119 na przew\u00f3z os\u00f3b.\n\nZOBACZ: Nie chcia\u0142 zap\u0142aci\u0107 za kurs, wskoczy\u0142 na dach taks\u00f3wki. \"Nawet po przyje\u017adzie policji by\u0142 agresywny\"\n\nKierowca z kolei b\u0119dzie m\u00f3g\u0142 korzysta\u0107 ze zlece\u0144 przewozu pochodz\u0105cych wy\u0142\u0105cznie od licencjonowanego przedsi\u0119biorcy prowadz\u0105cego po\u015brednictwo przy przewozie os\u00f3b. Organem w\u0142a\u015bciwym w sprawach licencji w zakresie po\u015brednictwa przy przewozie os\u00f3b jest G\u0142\u00f3wny Inspektor Transportu Drogowego.\n\nU\u0142atwienia dla ubiegaj\u0105cych si\u0119 o licencj\u0119\n\nNowelizacja liberalizuje wymogi wobec os\u00f3b ubiegaj\u0105cych si\u0119 o licencj\u0119 na wykonywanie przewozu os\u00f3b samochodem osobowym oraz pojazdem samochodowym przeznaczonym konstrukcyjnie do przewozu powy\u017cej 7 i nie wi\u0119cej ni\u017c 9 os\u00f3b \u0142\u0105cznie z kierowc\u0105, znosz\u0105c obowi\u0105zki posiadania przez osob\u0119 zarz\u0105dzaj\u0105c\u0105 transportem drogowym przedsi\u0119biorstwa certyfikatu kompetencji zawodowych w transporcie drogowym.\n\nZ kolei wobec przedsi\u0119biorc\u00f3w ubiegaj\u0105cych si\u0119 o licencj\u0119 w zakresie przewozu os\u00f3b taks\u00f3wk\u0105 zniesiono obowi\u0105zek posiadania za\u015bwiadczenia o uko\u0144czeniu szkolenia w zakresie transportu drogowego potwierdzonego zdanym egzaminem ze znajomo\u015bci topografii miejscowo\u015bci oraz przepis\u00f3w prawa miejscowego. Ponadto, licencja w zakresie przewozu os\u00f3b taks\u00f3wk\u0105 b\u0119dzie udzielana jedynie na okre\u015blony obszar, a nie jak dotychczas tak\u017ce na okre\u015blony pojazd.\n\nWIDEO - Koniec poszukiwa\u0144 zaginionego helikoptera. Znaleziono cia\u0142o pilota Twoja przegl\u0105darka nie wspiera odtwarzacza wideo...\n\nemi/ PAP", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Emi"], "publish_date": "Wed Jan  1 00:00:00 2020", "summary": "", "article_html": "", "meta_description": "Wchodzi w \u017cycie nowelizacja ustawy o transporcie drogowym, tzw. \"lex Uber\". Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b. Nie trzaba b\u0119dzie zdawa\u0107 egzaminu z topografii miejscowo\u015bci, a taksometr bedzie m\u00f3g\u0142 by\u0107 zast\u0105piony aplikacj\u0105.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Wchodzi w \u017cycie nowelizacja ustawy o transporcie drogowym, tzw. \"lex Uber\". Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b. Nie trzaba b\u0119dzie zdawa\u0107 egzaminu z topografii miejscowo\u015bci, a taksometr bedzie m\u00f3g\u0142 by\u0107 zast\u0105piony aplikacj\u0105.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-01-01/wchodzi-w-zycie-prawo-ktore-ma-uporzadkowac-rynek-uslug-taksowkowych/", "title": "Wchodzi w \u017cycie \"lex Uber\". Prawo ma uporz\u0105dkowa\u0107 rynek us\u0142ug taks\u00f3wkowych - Polsat News", "description": "Wchodzi w \u017cycie nowelizacja ustawy o transporcie drogowym, tzw. \"lex Uber\". Nowe prawo ma uporz\u0105dkowa\u0107 rynek us\u0142ug taks\u00f3wkowych i zlikwidowa\u0107 szar\u0105 stref\u0119 w przewozie os\u00f3b. Nie trzaba b\u0119dzie zdawa\u0107 egzaminu z topografii miejscowo\u015bci, a taksometr bedzie m\u00f3g\u0142 by\u0107 zast\u0105piony aplikacj\u0105.", "image": "https://r.dcs.redcdn.pl/http/o2/redefine/cp/4c/4crcb4wobma6a6jkqbxsyq3q9h9zb3zm.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-01-01/wchodzi-w-zycie-prawo-ktore-ma-uporzadkowac-rynek-uslug-taksowkowych/"}