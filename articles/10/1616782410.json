{"source_url": "https://web.archive.org", "url": "https://web.archive.org/web/20220201031227id_/https://www.mynet.com/costa-ricada-escinsellerin-evlenmesi-yasalasti-110106522063", "title": "Costa Rica\u2019da e\u015fcinsellerin evlenmesi yasala\u015ft\u0131", "top_image": "https://imgrosetta.mynet.com.tr/file/1585522/700x400.jpg", "meta_img": "https://imgrosetta.mynet.com.tr/file/1585522/700x400.jpg", "images": ["data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://imgrosetta.mynet.com.tr/file/1585522/700x400.jpg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw==", "https://www.facebook.com/tr?id=925116257506425&ev=PageView&noscript=1", "http://logc279.xiti.com/hit.xiti?s=531599&s2=29&p=mynet.com::Volltexte::mynet.com_Volltexte_JS&di=&an=&ac=&x1=1&x2=29&x5=mynet.com_Volltexte_JS&x6=1&x8=tur-VEU-Volltexte-JavaScript-mynet.com-dwde&x10=mynet.com::Volltexte", "https://img7.mynet.com.tr/rosetta/services/static/google-news.svg", "https://img7.mynet.com.tr/mynet-logo.png", "https://img7.mynet.com.tr/haber/rosetta/dw-title.png"], "movies": [], "text": "Costa Rica'da e\u015fcinsellerin evlenmesi yasal hale geldi. Konuyla ilgili yarg\u0131 karar\u0131 d\u00fcn gece yar\u0131s\u0131 y\u00fcr\u00fcrl\u00fc\u011fe girdi. Daha \u00f6nce yap\u0131lmas\u0131 planlanan kutlamalar ise koronavir\u00fcs pandemisi nedeniyle iptal edildi.\n\n\u0130lk evlilik iki kad\u0131n aras\u0131nda misafirlerin kat\u0131l\u0131m\u0131 olmaks\u0131z\u0131n sanal ortamda yap\u0131lacak ve t\u00f6ren devlet televizyonundan canl\u0131 yay\u0131nlanacak.\n\nCosta Rica Devlet Ba\u015fkan\u0131 Carlos Alvarado televizyonda yapt\u0131\u011f\u0131 konu\u015fmada \"Bu de\u011fi\u015fiklik, binlerce insan\u0131n evlenmesine izin veren \u00f6nemli bir sosyal ve k\u00fclt\u00fcrel d\u00f6n\u00fc\u015f\u00fcm getirecek\u201d dedi. Alvarado \"Amac\u0131m\u0131z ayr\u0131mc\u0131l\u0131\u011f\u0131n t\u00fcm bi\u00e7imleriyle m\u00fccadele etmek\u201d ifadelerini kulland\u0131.\n\nUluslararas\u0131 Lezbiyen, Gey, Biseks\u00fcel, Trans ve \u0130nterseks Birli\u011fi (ILGA) Twitter \u00fczerinden yapt\u0131\u011f\u0131 a\u00e7\u0131klamada \"Costa Rica bug\u00fcn kutlama yap\u0131yor: Evlilik e\u015fitli\u011fi realite haline geldi. Orta Amerika'da ilk kez\u201d denilerek bu ad\u0131m\u0131n at\u0131lmas\u0131 i\u00e7in emek veren herkes tebrik edildi.\n\nCosta Rica Amerika k\u0131tas\u0131nda e\u015fcinsel evlilikleri tan\u0131yan sekizinci ve Katolik Hr\u0131stiyanl\u0131\u011f\u0131n g\u00fc\u00e7l\u00fc oldu\u011fu Orta Amerika'da ilk \u00fclke oldu. D\u00fcnyada e\u015fcinsel evlilikleri yasal hale getiren \u00fclke say\u0131s\u0131 da b\u00f6ylece 29'a y\u00fckseldi.\n\nA\u011fustos 2018'de Costa Rica'n\u0131n en y\u00fcksek yarg\u0131 mercii olan Y\u00fcksek Mahkeme e\u015fcinsel evliliklerine imkan veren yolu a\u00e7m\u0131\u015ft\u0131. Mahkeme e\u015fcinsel evlilikleri yasaklayan yasa maddesinin anayasaya ayk\u0131r\u0131 oldu\u011funa h\u00fckmetmi\u015f ve parlamentoya yasay\u0131 de\u011fi\u015ftirmesi i\u00e7in 18 ay s\u00fcre vermi\u015fti.\n\nAFP, epd / EC, TY\n\n\u00a9\ufe0fDeutsche Welle T\u00fcrk\u00e7e\n\n", "keywords": [], "meta_keywords": ["Costa", "Rica\u2019da", "e\u015fcinsellerin", "evlenmesi", "yasala\u015ft\u0131"], "tags": [], "authors": [], "publish_date": null, "summary": "", "article_html": "", "meta_description": "Costa Rica e\u015fcinsellerin evlenmesini yasal hale getiren ilk Orta Amerika \u00fclkesi oldu.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": 143217525724589, "app_id": 141232139244860}, "description": "Costa Rica e\u015fcinsellerin evlenmesini yasal hale getiren ilk Orta Amerika \u00fclkesi oldu.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "Costa, Rica\u2019da, e\u015fcinsellerin, evlenmesi, yasala\u015ft\u0131", "news_keywords": "Costa, Rica\u2019da, e\u015fcinsellerin, evlenmesi, yasala\u015ft\u0131, Costa Rica\u2019da e\u015fcinsellerin evlenmesi yasala\u015ft\u0131", "og": {"site_name": "Mynet Haber", "locale": "tr", "url": "https://www.mynet.com/costa-ricada-escinsellerin-evlenmesi-yasalasti-110106522063", "type": "article", "title": "Costa Rica\u2019da e\u015fcinsellerin evlenmesi yasala\u015ft\u0131", "description": "Costa Rica e\u015fcinsellerin evlenmesini yasal hale getiren ilk Orta Amerika \u00fclkesi oldu.", "image": "https://imgrosetta.mynet.com.tr/file/1585522/700x400.jpg"}, "twitter": {"card": "summary_large_image", "site": "@HaberMynet", "title": "Costa Rica\u2019da e\u015fcinsellerin evlenmesi yasala\u015ft\u0131", "description": "Costa Rica e\u015fcinsellerin evlenmesini yasal hale getiren ilk Orta Amerika \u00fclkesi oldu.", "image": "https://imgrosetta.mynet.com.tr/file/1585522/700x400.jpg"}}, "canonical_link": "https://www.mynet.com/costa-ricada-escinsellerin-evlenmesi-yasalasti-110106522063"}