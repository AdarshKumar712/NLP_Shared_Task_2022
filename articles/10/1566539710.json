{"source_url": "https://www.yeniasya.com.tr", "url": "https://www.yeniasya.com.tr/dunya/abd-de-sokaga-cikma-yasagina-eyaletler-karar-verecek_516109", "title": "ABD'de soka\u011fa \u00e7\u0131kma yasa\u011f\u0131na eyaletler karar verecek", "top_image": "https://www.yeniasya.com.tr/Sites/YeniAsya/Upload/images/Content/2020/04/02/eyalet.jpg", "meta_img": "https://www.yeniasya.com.tr/Sites/YeniAsya/Upload/images/Content/2020/04/02/eyalet.jpg", "images": ["data:image/gif;base64,R0lGODlhAQABAIAAAP///////yH5BAEKAAEALAAAAAABAAEAAAICTAEAOw==", "https://www.yeniasya.com.tr/Sites/YeniAsya/Upload/images/Content/2020/04/02/eyalet.jpg"], "movies": [], "text": "Amerika Birle\u015fik Devletleri (ABD) Ba\u015fkan\u0131 Donald Trump, y\u00f6netiminin y\u00fcz binlerce Amerikal\u0131n\u0131n Covid-19 nedeniyle \u00f6lece\u011fi tahminlerine ra\u011fmen, vir\u00fcs\u00fcn yay\u0131lmas\u0131n\u0131 engellemek i\u00e7in ulusal \u00e7apta bir soka\u011fa \u00e7\u0131kma yasa\u011f\u0131 ilan etmiyor.\n\nCovid-19 ile M\u00fccadele G\u00f6rev G\u00fcc\u00fc'n\u00fcn Beyaz Saray'da d\u00fczenledi\u011fi g\u00fcnl\u00fck bas\u0131n toplant\u0131s\u0131nda konu\u015fan Trump, bu \u0131srar\u0131na neden olarak eyaletlere \"esneklik\" vermek iste\u011fini dile getirdi. ABD Ba\u015fkan\u0131, salg\u0131n\u0131n yo\u011fun g\u00f6r\u00fcld\u00fc\u011f\u00fc b\u00f6lgelere yap\u0131lan i\u00e7 hat u\u00e7ak seferlerinin kesilmesini ise de\u011ferlendirdiklerini a\u00e7\u0131klad\u0131.\n\n'Baz\u0131 eyaletlerde koronavir\u00fcs sorunu yok'\n\nTrump soka\u011fa \u00e7\u0131kma yasa\u011f\u0131yla ilgili olarak, \"Her eyalet ayn\u0131 de\u011fil. \u00c7ok fazla sorunu (koronavir\u00fcs) ya da hi\u00e7 sorunu olmayan eyaletler var. Mesela Alaska'n\u0131n b\u00f6yle bir sorunu yok\" ifadelerini kullanarak karar\u0131 eyaletlerin vermesi gerekti\u011fini belirtti.\n\nTrump, bir muhabirin New York ve New Orleans gibi vir\u00fcs\u00fcn yo\u011fun g\u00f6r\u00fcld\u00fc\u011f\u00fc kentlere u\u00e7u\u015flar\u0131n devam etti\u011fini hat\u0131rlatmas\u0131 \u00fczerine ise \"Bu noktalara u\u00e7u\u015flar\u0131n durdurulmas\u0131 konusunu g\u00f6r\u00fc\u015f\u00fcyoruz. Ama bunu yapt\u0131\u011f\u0131n\u0131zda havac\u0131l\u0131k sekt\u00f6r\u00fcn\u00fcn \u00fczerine \u00e7ok gitmi\u015f olursunuz. Bu konudaki de\u011ferlendirmelerimiz s\u00fcr\u00fcyor\" a\u00e7\u0131klamas\u0131n\u0131 yapt\u0131.\n\nTrump'\u0131n 'sorun yok' dedi\u011fi Alaska'da 133'ten fazla vaka var\n\nTrump'\u0131n bu a\u00e7\u0131klamas\u0131 ise hali haz\u0131rda \u00fclke genelinde soka\u011fa \u00e7\u0131kma yasa\u011f\u0131 getirilmesi gerekti\u011fini savunanlar\u0131n tepkisini \u00e7ekti. Ayr\u0131ca MSNBC'den Rachel Maddow, Trump'\u0131n Alaska'y\u0131 \u00f6rnek g\u00f6stermesini \"Ger\u00e7ek \u015fu ki Alaska'da 133'ten fazla koronavir\u00fcs vakas\u0131 var\" s\u00f6zleriyle ele\u015ftirdi.\n\nBeyaz Saray daha \u00f6nce de bir\u00e7ok kez salg\u0131n nedeniyle \u00fclke genelinde soka\u011fa \u00e7\u0131kma yasa\u011f\u0131 uygulanmas\u0131n\u0131n tart\u0131\u015f\u0131ld\u0131\u011f\u0131 \u015feklindeki haberleri yalanlam\u0131\u015ft\u0131.\n\n'T\u00fcm Amerikal\u0131lar'\u0131n kalbi New York ile at\u0131yor'\n\n\u00d6te yandan \u00f6nlemlere uyulmas\u0131 halinde, vir\u00fcs\u00fc bir an \u00f6nce yenip hayat\u0131 eskisine d\u00f6nd\u00fcrmeyi ama\u00e7lad\u0131klar\u0131n\u0131 belirten Trump \"Bu hafta t\u00fcm Amerikal\u0131lar'\u0131n kalbi New York ile at\u0131yor. New York, salg\u0131n\u0131n en a\u011f\u0131r y\u00fck\u00fcn\u00fc \u00e7ekiyor. New York halk\u0131 \u015funu bilmeli ki onlar\u0131n yan\u0131nday\u0131z.\" diye konu\u015ftu.\n\nTrump, vir\u00fcs\u00fcn Louisiana gibi baz\u0131 konumlarda \"patlama\" etkisi yapt\u0131\u011f\u0131n\u0131 da vurgulayarak Covid-19 salg\u0131n\u0131n\u0131 \"\u00f6l\u00fcmc\u00fcl veba\" olarak nitelendirdi.\n\nDaha \u00f6nce vir\u00fcs\u00fcn \"grip gibi basit\" oldu\u011fu a\u00e7\u0131klamalar\u0131yla g\u00fcndeme gelen Trump, bu kez, \"Bu vir\u00fcs, inan\u0131lmaz derecede bula\u015f\u0131c\u0131. Daha \u00f6nce b\u00f6ylesi g\u00f6r\u00fclmedi. Sadece bir topluluktaki bir ki\u015fide bile vir\u00fcs olmas\u0131 herkesin hasta olmas\u0131na yetiyor. Do\u011fru insan\u0131 bulursa da maalesef ba\u015f\u0131na b\u00fcy\u00fck belalar a\u00e7\u0131yor\" dedi.\n\n'T\u0131bbi malzeme stoklar\u0131 neredeyse bitti'\n\nTrump ayn\u0131 zamanda t\u0131bbi malzeme stoklar\u0131n\u0131n neredeyse bitti\u011fini duyurdu. Ekipmanlar\u0131n kullan\u0131lmaya haz\u0131r hale geldi\u011fi anda direkt olarak hastanelere g\u00f6nderildi\u011fini s\u00f6yleyen Trump, eyalet y\u00f6netimlerine, maske yap\u0131m\u0131 i\u00e7in yerel \u00fcreticilerle anla\u015fma yapmas\u0131 \u00e7a\u011fr\u0131s\u0131nda bulundu.", "keywords": [], "meta_keywords": ["ABD", "eyalet", "soka\u011fa \u00e7\u0131kma yasa\u011f\u0131"], "tags": [], "authors": ["K\u00e2z\u0131m G\u00fcle\u00e7y\u00fcz", "Ahmet Battal", "Ali Fer\u015fado\u011flu", "Risale-I Nur'Dan", "H. Muharrem Okur"], "publish_date": null, "summary": "", "article_html": "", "meta_description": "Amerika Birle\u015fik Devletleri (ABD) Ba\u015fkan\u0131 Donald Trump, y\u00f6netiminin y\u00fcz binlerce Amerikal\u0131n\u0131n Covid-19 nedeniyle \u00f6lece\u011fi tahminlerine ra\u011fmen, vir\u00fcs\u00fcn yay\u0131lmas\u0131n\u0131 engellemek i\u00e7in ulusal \u00e7apta bir soka\u011fa \u00e7\u0131kma yasa\u011f\u0131 ilan etmiyor.", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1, user-scalable=no", "title": "ABD'de soka\u011fa \u00e7\u0131kma yasa\u011f\u0131na eyaletler karar verecek", "description": "Amerika Birle\u015fik Devletleri (ABD) Ba\u015fkan\u0131 Donald Trump, y\u00f6netiminin y\u00fcz binlerce Amerikal\u0131n\u0131n Covid-19 nedeniyle \u00f6lece\u011fi tahminlerine ra\u011fmen, vir\u00fcs\u00fcn yay\u0131lmas\u0131n\u0131 engellemek i\u00e7in ulusal \u00e7apta bir soka\u011fa \u00e7\u0131kma yasa\u011f\u0131 ilan etmiyor.", "keywords": "ABD, eyalet, soka\u011fa \u00e7\u0131kma yasa\u011f\u0131", "image": "https://www.yeniasya.com.tr/Sites/YeniAsya/Upload/images/Content/2020/04/02/eyalet.jpg", "copyright": "Yeni Asya Medya Grup", "medium": "news", "distribution": "global", "rating": "general", "robots": "index, follow", "expires": "never", "okunet": 0, "twitter": {"card": "summary", "site": "@yeniasya", "image": "https://www.yeniasya.com.tr/Sites/YeniAsya/Upload/images/Content/2020/04/02/eyalet.jpg", "title": "ABD'de soka\u011fa \u00e7\u0131kma yasa\u011f\u0131na eyaletler karar verecek", "description": "Amerika Birle\u015fik Devletleri (ABD) Ba\u015fkan\u0131 Donald Trump, y\u00f6netiminin y\u00fcz binlerce Amerikal\u0131n\u0131n Covid-19 nedeniyle \u00f6lece\u011fi tahminlerine ra\u011fmen, vir\u00fcs\u00fcn yay\u0131lmas\u0131n\u0131 engellemek i\u00e7in ulusal \u00e7apta bir soka\u011fa \u00e7\u0131kma yasa\u011f\u0131 ilan etmiyor.", "url": "https://www.yeniasya.com.tr/dunya/abd-de-sokaga-cikma-yasagina-eyaletler-karar-verecek_516109"}, "og": {"type": "article", "title": "ABD'de soka\u011fa \u00e7\u0131kma yasa\u011f\u0131na eyaletler karar verecek", "description": "Amerika Birle\u015fik Devletleri (ABD) Ba\u015fkan\u0131 Donald Trump, y\u00f6netiminin y\u00fcz binlerce Amerikal\u0131n\u0131n Covid-19 nedeniyle \u00f6lece\u011fi tahminlerine ra\u011fmen, vir\u00fcs\u00fcn yay\u0131lmas\u0131n\u0131 engellemek i\u00e7in ulusal \u00e7apta bir soka\u011fa \u00e7\u0131kma yasa\u011f\u0131 ilan etmiyor.", "image": "https://www.yeniasya.com.tr/Sites/YeniAsya/Upload/images/Content/2020/04/02/eyalet.jpg", "site_name": "YEN\u0130 ASYA - Ger\u00e7ekten haber verir", "url": "https://www.yeniasya.com.tr/dunya/abd-de-sokaga-cikma-yasagina-eyaletler-karar-verecek_516109"}}, "canonical_link": "https://www.yeniasya.com.tr/dunya/abd-de-sokaga-cikma-yasagina-eyaletler-karar-verecek_516109"}