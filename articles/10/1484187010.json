{"source_url": "https://wiadomosci.wp.pl", "url": "https://wiadomosci.wp.pl/martwe-ptaki-na-chodnikach-oto-efekt-fajerwerkow-6463125146441345a", "title": "Martwe ptaki na chodnikach. \"Oto efekt fajerwerk\u00f3w\"", "top_image": "https://v.wpimg.pl/MzE1MTE3YhskUztnakhvDmcLbz0sEWFYMBN3dmoDYk10BTVtcwNiHmtGPT0oVGMKKR58ZHMAek12CH5gaB58SXYJeWV9A39DalwsJjFENFc1RSw_a1k9HWdM", "meta_img": "https://v.wpimg.pl/MzE1MTE3YhskUztnakhvDmcLbz0sEWFYMBN3dmoDYk10BTVtcwNiHmtGPT0oVGMKKR58ZHMAek12CH5gaB58SXYJeWV9A39DalwsJjFENFc1RSw_a1k9HWdM", "images": ["https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVcwh-ZXEAfUt3HH9jfAR6Q3cJfHt0Cn8CdAh_ejVdKlg4", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk9zSXlhalpjDTUfPThqUmITakI5M2pDJhxqUyp6NV0qWDg=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVdAV-YXwAdENxBWB5dAN1Q30CfWJ9A2JLfAM1ZXwBYworVm8p", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk58ADVicwNiHmtGPT0oVGMKKR58ZHMAek12CH5gaB58SXYJeWV9A39DalwsJjFENFc1RSw_a1k9HWdM", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVfAB-YXwGfE58HGBlfQp_S3MBeGZ0HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVdwF-bXILe0h8B2BldQV4T3EEfmNzHHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVcAJ-ZnELfEh8HGBmdQJ_TnICfmV0HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVcAV7YHcAe0pxHGBsdQB5QnYJeWNqAnRIPQB0ZmtDIx1nTA==", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVcwh-ZXEAfUt3HH9jfAR6Q3cJfHt0Cn8CdAh_ejVdKlg4", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVdAJ9ZXIFfk9zCGB5dAF7S30Ee2NxBGIKKVAuMS1cIR4gQ2MkK1RvBw==", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVdwh-bH0HdE93HH5jdQZ4SnQIYmV8ATVLfANjJCtUbwc=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVdAV-YXwAdENxBWB5dAN1Q30CfWJ9A2JLfAM1ZXwBYworVm8p", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVcAJ-ZnELfEh8HGBmdQJ_TnICfmV0HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVdAJ9ZXIFfk9zCGB5dAF7S30Ee2NxBGIKKVAuMS1cIR4gQ2MkK1RvBw==", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVcgd6Y3YLeE18HGBmdAJ-THEHdWB9HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVcAV7YHcAe0pxHGBsdQB5QnYJeWNqAnRIPQB0ZmtDIx1nTA==", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVfAB-YXwGfE58HGBlfQp_S3MBeGZ0HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk91SXhkaldjDTVYIDNrQyFVdAh8YHAEek18A2B5dgR7S3YJdWR1HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVdwh-bH0HdE93HH5jdQZ4SnQIYmV8ATVLfANjJCtUbwc=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmoDYk10BTVtcwNiHmtGPT0oVGMKKR58ZHMAek12CH5gaB58SXYJeWV9A39DalwsJjFENFc1RSw_a1k9HWdM", "https://wiadomosci.wp.pl/MzE1MTE3YhskUztnakhvDmcLbzAqEWFYMBN3dmpBe090A3xlcAB8T2pCJTsyHSoTIw4-JjMOOhMkVSI5KkAuE2NQLiAsXCNHL0IiMiMVPRZ4QSw_KhU7R3AfeXY4", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVdwF-bXILe0h8B2BldQV4T3EEfmNzHHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVcgd6Y3YLeE18HGBmdAJ-THEHdWB9HHxDd0l8bXcdPRQiEzA=", "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8Yk5wSXlhaldjDTVYIDNrQyFVdAh8YHAEek18A2B5dgR7S3YJdWR1HHxDd0l8bXcdPRQiEzA="], "movies": [], "text": "Martwe ptaki na chodnikach. \"Oto efekt fajerwerk\u00f3w\"\n\n\"Ten dzi\u0119cio\u0142 mia\u0142 dzisiaj wr\u00f3ci\u0107 na wolno\u015b\u0107, po tygodniach leczenia. Znaleziony dzisiaj martwy wraz z innymi drobnymi ptakami. Oto efekt fajerwerk\u00f3w\" - napisa\u0142o na Facebooku Nyskie Pogotowie Opieku\u0144czo-Adopcyjne \"\u0141apa\". W Warszawie r\u00f3wnie\u017c na chodnikach mo\u017cna by\u0142o znale\u017a\u0107 w \u015brod\u0119 rano martwe ptaki.\n\nG\u0142osuj G\u0142osuj Podziel si\u0119 Opinie\n\nSylwestrowej nocy nie prze\u017cy\u0142 m.in dzi\u0119cio\u0142 leczony w o\u015brodku dla zwierz\u0105t w Nysie (\u0141apa Nyskie Pogotowie Opieku\u0144czo-Adopcyjne dla Zwierz\u0105t)\n\nWiele os\u00f3b apeluje, by nie strzela\u0107 w sylwestra i alarmuje, \u017ce psy panicznie boj\u0105 si\u0119 wystrza\u0142\u00f3w. Spo\u0142eczni aktywi\u015bci zwracaj\u0105 uwag\u0119 tak\u017ce na cierpienie i \u015bmier\u0107 ptak\u00f3w. Po wybuchu fajerwerk\u00f3w zrywaj\u0105 si\u0119 do lotu, w ciemno\u015bciach, przy trudnej pogodzie, czego normalnie unikaj\u0105. To i dezorientacja prowadz\u0105 do ich \u015bmierci. Sp\u0142oszone zwierz\u0119ta rozbijaj\u0105 si\u0119 o linie energetyczne, bilbordy, szklane tafle okien czy fasad budynk\u00f3w.\n\nNyskie Pogotowie Opieku\u0144czo-Adopcyjne \"\u0141apa\" umie\u015bci\u0142o w \u015brod\u0119 na Facebooku zdj\u0119cie dzi\u0119cio\u0142a, kt\u00f3ry nie prze\u017cy\u0142 sylwestrowej nocy.\n\n\"Co roku to samo! Po co te zwierz\u0119ta ratowa\u0107, by p\u00f3\u017aniej w jedn\u0105 noc je wybi\u0107! Ten dzi\u0119cio\u0142 du\u017cy mia\u0142 dzisiaj wr\u00f3ci\u0107 na wolno\u015b\u0107, po ponad 3 tygodniach leczenia, znaleziony dzisiaj martwy wraz z innymi drobnymi ptakami (m.in. wr\u00f3bel). Oto prosz\u0119 Pa\u0144stwa jest efekt fajerwerk\u00f3w\" - czytamy w po\u015bcie.\n\nZobacz te\u017c: Zabi\u0142 jej m\u0119\u017ca. Magdalena Adamowicz: \"nie czuj\u0119 do niego nic\"\n\nW Warszawie martwe ptaki na chodnikach\n\nPodobnie jest w innych miastach. Jeden z u\u017cytkownik\u00f3w Twittera zamie\u015bci\u0142 w \u015brod\u0119 film, na kt\u00f3rym wida\u0107 chodnik pe\u0142en martwych ptak\u00f3w na ul. Senatorskiej w Warszawie. Zbieraj\u0105 je inspektorzy weterynaryjni pod okiem stra\u017cy miejskiej. Jak poinformowa\u0142a warszawsk\u0105 \"Gazet\u0119 Wyborcz\u0105\" stra\u017c miejska, znaleziono na ulicy czterna\u015bcie martwych ptak\u00f3w.\n\n\"Warszawa. Ptasie ofiary ludzkiej g\u0142upoty\" - napisa\u0142 twitterowicz.\n\nW nocy z wtorku na \u015brod\u0119 wybuch\u0142 po\u017car w ogrodzie zoologicznym w Krefeld - ogie\u0144 doszcz\u0119tnie zniszczy\u0142 ma\u0142piarni\u0119, zgin\u0119\u0142o 30 ma\u0142p. Prawdopodobnie po\u017car wybuch\u0142 od racy lub chi\u0144skich lampion\u00f3w, kt\u00f3re r\u00f3wnie\u017c by\u0142y puszczane tej nocy.\n\nCoraz wi\u0119cej miast w Polsce rezygnuje z pokazu fajerwerk\u00f3w w sylwestrow\u0105 noc, m.in. Warszawa, Krak\u00f3w, Wroc\u0142aw, Gda\u0144sk i Zakopane. W \u0141odzi i Sosnowcu zamiast tego by\u0142 pokaz dron\u00f3w. W niekt\u00f3rych krajach Europy, np. w Holandii strzela\u0107 mo\u017cna tylko przez dwie godziny w sylwestra. W Polsce przez dwa dni - w sylwestra i Nowy Rok.", "keywords": [], "meta_keywords": ["sylwester 2019", "martwe ptaki", "nysa", "warszawa", "fajerwerki"], "tags": ["Wyniki Lotto", "Turcja", "fajerwerki", "Gazetki Rossman", "Wiadomo\u015bci o smogu", "W\u0142odzimierz Lenin", "Szymon Ho\u0142ownia", "warszawa", "Olga Tokarczuk", "sylwester 2019", "Adolf Hitler", "J\u00f3zef Pi\u0142sudski", "Wiosna Roberta Biedronia", "USA", "Hiszpania", "Promocje", "Francja", "nysa", "PRL", "Chiny", "martwe ptaki", "Rosja", "Wypadki samochodowe", "Wojciech Cejrowski", "Niemcy"], "authors": ["Beata Czuma"], "publish_date": "Wed Jan  1 21:13:00 2020", "summary": "", "article_html": "", "meta_description": "\"Ten dzi\u0119cio\u0142 mia\u0142 dzisiaj wr\u00f3ci\u0107 na wolno\u015b\u0107, po tygodniach leczenia. Znaleziony dzisiaj martwy wraz z innymi drobnymi ptakami. Oto efekt fajerwerk\u00f3w\" - napisa\u0142o na Facebooku Nyskie Pogotowie Opieku\u0144czo-Adopcyjne", "meta_lang": "pl", "meta_favicon": "https://wiadomosci.wp.pl/MzE1MTE3YhskUztnakhvJWcLbwsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsEiUabhILGmwSJRpuEgsabBIlGm4SCxpsElhpEzh2fxFiCTFQOT0mHH5Uch9_Z3IcfUt1CHw1fQV7GXcHK2VyBy5LcQV_bX0AKUt3Ay4yIANjEyZebyk=", "meta_data": {"gaf": "avftiupg", "og": {"site_name": "wiadomosci.wp.pl", "locale": "pl_PL", "url": "https://wiadomosci.wp.pl/martwe-ptaki-na-chodnikach-oto-efekt-fajerwerkow-6463125146441345a", "type": "article", "title": "Martwe ptaki na chodnikach. \"Oto efekt fajerwerk\u00f3w\"", "description": "\"Ten dzi\u0119cio\u0142 mia\u0142 dzisiaj wr\u00f3ci\u0107 na wolno\u015b\u0107, po tygodniach leczenia. Znaleziony dzisiaj martwy wraz z innymi drobnymi ptakami. Oto efekt fajerwerk\u00f3w\" - napisa\u0142o na Facebooku Nyskie Pogotowie Opieku\u0144czo-Adopcyjne", "image": "https://v.wpimg.pl/MzE1MTE3YhskUztnakhvDmcLbz0sEWFYMBN3dmoDYk10BTVtcwNiHmtGPT0oVGMKKR58ZHMAek12CH5gaB58SXYJeWV9A39DalwsJjFENFc1RSw_a1k9HWdM"}, "fb": {"app_id": 196956980412461, "pages": 881296251984605}, "twitter": {"site": "@wirtualnapolska", "domain": "wiadomosci.wp.pl", "card": "summary_large_image", "url": "https://wiadomosci.wp.pl/martwe-ptaki-na-chodnikach-oto-efekt-fajerwerkow-6463125146441345a", "description": "\"Ten dzi\u0119cio\u0142 mia\u0142 dzisiaj wr\u00f3ci\u0107 na wolno\u015b\u0107, po tygodniach leczenia. Znaleziony dzisiaj martwy wraz z innymi drobnymi ptakami. Oto efekt fajerwerk\u00f3w\" - napisa\u0142o na Facebooku Nyskie Pogotowie Opieku\u0144czo-Adopcyjne", "image": "https://v.wpimg.pl/MzE1MTE3YhskUztnakhvDmcLbz0sEWFYMBN3dmoDYk10BTVtcwNiHmtGPT0oVGMKKR58ZHMAek12CH5gaB58SXYJeWV9A39DalwsJjFENFc1RSw_a1k9HWdM"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "sylwester 2019, martwe ptaki, nysa, warszawa, fajerwerki", "article": {"publisher": "https://www.facebook.com/wiadomosciwppl", "published_time": "2020-01-01T21:13:00.000Z", "modified_time": "2020-01-01T21:29:00.000Z"}, "artice": {"tag": "sylwester 2019, martwe ptaki, nysa, warszawa, fajerwerki"}, "news_keywords": "sylwester 2019, martwe ptaki, nysa, warszawa, fajerwerki", "author": "Beata Czuma", "description": "\"Ten dzi\u0119cio\u0142 mia\u0142 dzisiaj wr\u00f3ci\u0107 na wolno\u015b\u0107, po tygodniach leczenia. Znaleziony dzisiaj martwy wraz z innymi drobnymi ptakami. Oto efekt fajerwerk\u00f3w\" - napisa\u0142o na Facebooku Nyskie Pogotowie Opieku\u0144czo-Adopcyjne", "msapplication-TileImage": "https://v.wpimg.pl/MzE1MTE3YhskUztnakhvDmcLbz0sEWFYMBN3dmp8YktxBTVlcQdiHmtGPT0oVGMKKR58ZXcFfklxB3pjaAp5QncBe2NwC2IcJEckNypdEg43UCMnNVI_HytFEmV8ATVLfANjJCtUbwc=", "theme-color": "#e1261c"}, "canonical_link": "https://wiadomosci.wp.pl/martwe-ptaki-na-chodnikach-oto-efekt-fajerwerkow-6463125146441345a"}