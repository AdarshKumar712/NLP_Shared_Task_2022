{"source_url": "https://www.haberler.com", "url": "https://www.haberler.com/isparta-ogrencinin-yuzune-tekme-atan-okul-mudurune-12914464-haberi/", "title": "Isparta \u00f6\u011frencinin y\u00fcz\u00fcne tekme atan okul m\u00fcd\u00fcr\u00fcne dava", "top_image": "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_amp.jpg", "meta_img": "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_amp.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://www.haberler.com/static/images/sosyal/icons/google-news-icon-white.png", "https://www.haberler.com/static/images/blank.gif", "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_o.jpg", "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_amp.jpg", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "13.02.2020 12:19 | Son G\u00fcncelleme: 13.02.2020 12:24\n\n\u00d6\u011frencinin y\u00fcz\u00fcne tekme atan okul m\u00fcd\u00fcr\u00fcne dava\n\nISPARTA'da, \u015eehit G\u00f6ksel Ko\u00e7 Ortaokulu 7'nci s\u0131n\u0131f \u00f6\u011frencisi A.\u00d6.'n\u00fcn (13) y\u00fcz\u00fcne tekme atan okul m\u00fcd\u00fcr\u00fc A.Y. hakk\u0131nda, Isparta Asliye Ceza Mahkemesi'nde 'basit yaralama' su\u00e7undan dava a\u00e7\u0131ld\u0131. Olay an\u0131n\u0131n g\u00fcvenlik kameralar\u0131nca anbean kaydedilen g\u00f6r\u00fcnt\u00fcleri ortaya \u00e7\u0131kt\u0131.\n\nOlay, ge\u00e7en y\u0131l 12 Kas\u0131m g\u00fcn\u00fc, I\u015f\u0131kkent Mahallesi'nde bulunan \u015eehit G\u00f6ksel Ko\u00e7 Ortaokulu'nun bah\u00e7esinde meydana geldi. Isparta Belediyesi \u0130tfaiye M\u00fcd\u00fcrl\u00fc\u011f\u00fc ekiplerinin d\u00fczenledi\u011fi yang\u0131n tatbikat\u0131 \u00f6ncesi \u00f6\u011frenciler, bah\u00e7ede yerlerini ald\u0131. Bu s\u0131rada okul m\u00fcd\u00fcr\u00fc A.Y., yerde oturan 7'nci s\u0131n\u0131f \u00f6\u011frencisi A.\u00d6.'n\u00fcn yan\u0131na gelerek, tekme att\u0131. Olay\u0131n ard\u0131ndan \u00f6\u011fle aras\u0131 eve giden A.\u00d6., durumu babas\u0131 \u0130smail \u00d6.'ye anlatt\u0131. \u0130smail \u00d6. ise okula giderek, okul idarecileriyle birlikte g\u00fcvenlik kameras\u0131 kay\u0131tlar\u0131n\u0131 izledi. Savc\u0131l\u0131\u011fa giden baba, okul m\u00fcd\u00fcr\u00fc \u015fikayet\u00e7i oldu. Bunun \u00fczerine ifadesi al\u0131nan A.Y., yang\u0131n tatbikat\u0131 s\u0131ras\u0131nda \u00f6\u011frencilerin yan\u0131c\u0131 ve parlay\u0131c\u0131 maddelere do\u011fru hareket etmesi nedeniyle zarar g\u00f6rebileceklerini d\u00fc\u015f\u00fcnerek, anl\u0131k tepki g\u00f6sterdi\u011fini s\u00f6yledi. A.Y. hakk\u0131nda 'basit yaralama' su\u00e7undan dava a\u00e7\u0131ld\u0131.\n\nSA\u011e YANAKTA SIYRIK VE SA\u011e KA\u015eTA \u015e\u0130\u015eL\u0130K\n\nIsparta Asliye Ceza Mahkemesi'nde g\u00f6r\u00fclecek davan\u0131n iddianamesi haz\u0131rland\u0131. \u0130ddianamede; \u00f6\u011frenci A.\u00d6.'n\u00fcn, olay g\u00fcn\u00fc bah\u00e7eye indiklerini, \u00f6nde oldu\u011fu i\u00e7in dizlerinin \u00fczerine \u00e7\u00f6kt\u00fc\u011f\u00fcn\u00fc, bu s\u0131rada okul m\u00fcd\u00fcr\u00fc A.Y.'nin geldi\u011fini ve y\u00fcz\u00fcn\u00fcn sa\u011f taraf\u0131na tekme att\u0131\u011f\u0131n\u0131, \u00f6\u011fle aras\u0131 eve gitti\u011finde ise durumu ailesine anlatt\u0131\u011f\u0131n\u0131 s\u00f6yledi\u011fi yer ald\u0131. A.\u00d6.'n\u00fcn sa\u011fl\u0131k kurulu\u015fundan al\u0131nan raporunda ise sa\u011f yanakta s\u0131yr\u0131k ve sa\u011f ka\u015fta minimal \u015fi\u015flik oldu\u011fu belirtildi.\n\nOkul m\u00fcd\u00fcr\u00fc A.Y. ise iddianamede belirtilen ifadesinde; m\u00fcd\u00fcr olarak atand\u0131\u011f\u0131 okulda la\u00e7kal\u0131k ve ciddiyetsizlik oldu\u011funu, olay g\u00fcn\u00fc okul bah\u00e7esinde yang\u0131n tatbikat\u0131 yapt\u0131klar\u0131n\u0131, \u00f6\u011frencilerin yan\u0131c\u0131 ve parlay\u0131c\u0131 maddelere do\u011fru hareket etmesi nedeniyle zarar g\u00f6rebileceklerini d\u00fc\u015f\u00fcnerek, anl\u0131k tepki g\u00f6sterdi\u011fini ve geri \u00e7ekilmelerini s\u00f6yledi\u011fini, bu s\u0131rada da aya\u011f\u0131n\u0131 yere vurdu\u011funu, ma\u011fdur \u00e7ocu\u011fa vurmad\u0131\u011f\u0131n\u0131 kaydederek, \u00fczerine at\u0131l\u0131 su\u00e7lamalar\u0131 kabul etmedi\u011fini belirtti.\n\n'\u00c7OCU\u011eUMUN HAKKINI ARAMAK ZORUNDAYIM'\n\n\u015eikayet\u00e7i olan baba \u0130smail \u00d6., DHA muhabirine yapt\u0131\u011f\u0131 a\u00e7\u0131klamada \u015funlar\u0131 kaydetti:\n\n\"\u00d6\u011fle yeme\u011fi i\u00e7in eve gittim. O\u011flum kar\u015f\u0131ma \u00e7\u0131kt\u0131 a\u011fl\u0131yor. 'Ne oldu o\u011flum' diye sordum. 'Okul m\u00fcd\u00fcr\u00fc y\u00fcz\u00fcme tekme att\u0131' dedi. 'Bir \u015fey mi yapt\u0131n?' diye sordum. 'Hi\u00e7bir \u015fey yapmad\u0131m. Okulda yang\u0131n tatbikat\u0131 vard\u0131. Ben o s\u0131rada hi\u00e7bir \u015fey yapmazken, y\u00fcz\u00fcme tekme att\u0131' dedi. Hi\u00e7bir su\u00e7u olmad\u0131\u011f\u0131n\u0131 s\u00f6yledi. Bunun \u00fczerine okula giderek m\u00fcd\u00fcr yard\u0131mc\u0131s\u0131 ile g\u00f6r\u00fc\u015ft\u00fcm. Kamera g\u00f6r\u00fcnt\u00fclerini izledi\u011fimizde \u00e7ocu\u011fun hi\u00e7bir su\u00e7u olmad\u0131\u011f\u0131 halde okul m\u00fcd\u00fcr\u00fc yang\u0131n tatbikat\u0131 s\u0131ras\u0131nda gelip durduk yere tekme at\u0131yor. Daha sonra \u015fikayette bulundum. Adli s\u00fcre\u00e7 ba\u015flad\u0131. C\u0130MER'e de yazd\u0131m. Milli E\u011fitim M\u00fcd\u00fcrl\u00fc\u011f\u00fc ara\u015ft\u0131rmaya ba\u015flad\u0131. M\u00fcfetti\u015f atad\u0131lar. Bu m\u00fcd\u00fcr bey darbetti\u011fi anda 3 \u00f6\u011fretmen var. Hepsi arkas\u0131n\u0131 d\u00f6n\u00fcp gidiyor. \u00c7ocu\u011fumun hakk\u0131n\u0131 aramak zorunday\u0131m.\"\n\n'\u00c7OCU\u011eA HERHANG\u0130 B\u0130R M\u00dcDAHALEDE BULUNMADIM'\n\nDHA muhabirinin ula\u015ft\u0131\u011f\u0131 okul m\u00fcd\u00fcr\u00fc A.Y. ise \"De\u011ferlerimin \u00fczerine yemin ediyorum. Her ne kadar kamera kay\u0131tlar\u0131nda cepheden g\u00f6r\u00fcnse de inan\u00e7lar\u0131m\u0131n \u00fczerine yemin ediyorum ki herhangi bir hareket yapmad\u0131m. O g\u00fcn bah\u00e7ede ger\u00e7ekten 600 civar\u0131nda \u00f6\u011frenci vard\u0131. \u00d6\u011frenciler aras\u0131nda iti\u015f, kak\u0131\u015f, neticede yani \u00f6\u011frencileri d\u00fczene getirmek a\u00e7\u0131s\u0131ndan, aya\u011f\u0131m\u0131 yere vurdum. Yemin ediyorum. Allah b\u00fcy\u00fck. \u00d6\u011frenciler s\u00fcrekli arkadan \u00f6ne itiliyor. O anlar refleksti. \u015eimdiki akl\u0131m olsa ba\u015fka \u015fekilde bin t\u00fcrl\u00fc \u00e7\u00f6z\u00fcm \u00fcretirim. 'Yeter art\u0131k yerinizde kal\u0131n' dedim. Ben \u00e7ocu\u011fu \u015fu anda g\u00f6rsem tan\u0131mam. O anda o program\u0131 daha g\u00fczel bir hale getirebilmek i\u00e7in u\u011fra\u015ft\u0131m. 'Yerinizde kal\u0131n' diyerek k\u0131z\u0131yormu\u015f gibi yapt\u0131m. Ama \u00e7ocu\u011fa herhangi bir m\u00fcdahalede bulunmad\u0131m\" dedi.\n\nKaynak: DHA\n\nHaber Videosu", "keywords": [], "meta_keywords": [""], "tags": ["Asliye Ceza Mahkemesi", "ISPARTA"], "authors": [], "publish_date": null, "summary": "", "article_html": "", "meta_description": "\u00d6\u011frencinin y\u00fcz\u00fcne tekme atan okul m\u00fcd\u00fcr\u00fcne davaISPARTA'da, \u015eehit G\u00f6ksel Ko\u00e7 Ortaokulu 7'nci s\u0131n\u0131f \u00f6\u011frencisi A.\u00d6.'n\u00fcn (13) y\u00fcz\u00fcne tekme atan okul m\u00fcd\u00fcr\u00fc A.Y. hakk\u0131nda, Isparta Asliye Ceza Mahkemesi'nde 'basit yaralama' su\u00e7undan dava a\u00e7\u0131ld\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "\u00d6\u011frencinin y\u00fcz\u00fcne tekme atan okul m\u00fcd\u00fcr\u00fcne davaISPARTA'da, \u015eehit G\u00f6ksel Ko\u00e7 Ortaokulu 7'nci s\u0131n\u0131f \u00f6\u011frencisi A.\u00d6.'n\u00fcn (13) y\u00fcz\u00fcne tekme atan okul m\u00fcd\u00fcr\u00fc A.Y. hakk\u0131nda, Isparta Asliye Ceza Mahkemesi'nde 'basit yaralama' su\u00e7undan dava a\u00e7\u0131ld\u0131.", "image": "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_amp.jpg", "medium": "news", "dateCreated": "2020-02-13T12:19:24+03:00", "dateUpdated": "2020-02-13T12:24:00+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Isparta \u00f6\u011frencinin y\u00fcz\u00fcne tekme atan okul m\u00fcd\u00fcr\u00fcne dava", "description": "\u00d6\u011frencinin y\u00fcz\u00fcne tekme atan okul m\u00fcd\u00fcr\u00fcne davaISPARTA'da, \u015eehit G\u00f6ksel Ko\u00e7 Ortaokulu 7'nci s\u0131n\u0131f \u00f6\u011frencisi A.\u00d6.'n\u00fcn (13) y\u00fcz\u00fcne tekme atan okul m\u00fcd\u00fcr\u00fc A.Y. hakk\u0131nda, Isparta Asliye Ceza Mahkemesi'nde 'basit yaralama' su\u00e7undan dava a\u00e7\u0131ld\u0131.", "url": "https://www.haberler.com/isparta-ogrencinin-yuzune-tekme-atan-okul-mudurune-12914464-haberi/", "image": {"identifier": "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_amp.jpg", "secure_url": "https://foto.haberler.com/haber/2020/02/13/isparta-ogrencinin-yuzune-tekme-atan-okul-mud-12914464_amp.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/isparta-ogrencinin-yuzune-tekme-atan-okul-mudurune-12914464-haberi/"}