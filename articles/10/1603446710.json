{"source_url": "https://kobieta.wp.pl", "url": "https://kobieta.wp.pl/do-kiedy-bedziemy-musieli-nosic-maseczki-sklepy-z-dewocjonaliami-przygotowaly-wersje-komunijne-6509379098785921a", "title": "Do kiedy b\u0119dziemy musieli nosi\u0107 maseczki? Sklepy z dewocjonaliami przygotowa\u0142y wersje komunijne", "top_image": "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn4FYWdpAX08YwV3YHZXJCg0RyskNh8qNiRFLyMpHz0oflQ-PXZHfGs1XD0kNVA0azRYLDE9Hn12ZVB_NW8BYCZnBCp5bVB8J3xXLTVrHH53MlB4NWlXeCZlV2wp", "meta_img": "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn4FYWdpAX08YwV3YHZXJCg0RyskNh8qNiRFLyMpHz0oflQ-PXZHfGs1XD0kNVA0azRYLDE9Hn12ZVB_NW8BYCZnBCp5bVB8J3xXLTVrHH53MlB4NWlXeCZlV2wp", "images": ["https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWBsSXlxflFgIylYICN_RSJ7aAd1fWMBf2NpA2BpYAF2Z2sGdXNnDWE_NlMkISVUYCQ3Vm85", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWFpSXh0flFgIylYICN_RSJ7aAd1fWMBf2NpA2BpYAF2Z2sGdXNnDWE_NlMkISVUYCQ3Vm85", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWBsSXlxflFgIylYICN_RSJ7aAZ9dGEAf2VhA2BwYwJ9Zm8FeH1-XiE2MFQ5JX9FIDN7TA==", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn4FYWdpAX08YwV3YHZXJCg0RyskNh8qNiRFLyMpHz0oflQ-PXZHfGs1XD0kNVA0azRYLDE9Hn12ZVB_NW8BYCZnBCp5bVB8J3xXLTVrHH53MlB4NWlXeCZlV2wp", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWFpSXh0flFgIylYICN_RSJ7aAF_cmQDd2ZvCGByZQd5Y2AAfHB-XiE2MFQ5JXxGNDE_VCBqIVspdiQ=", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWFpSXh0flFgIylYICN_RSJ7awB9d2cAe21gB2B1Ygd2ZG8IeXN-XiE2MFQ5JX9FIDN7TA==", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWFvSXlxflxgIykfPSh-VGE9dkI5I35FJTJ2UypqIVspdiQ=", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWZsSX9xflFgIylYICN_RSJ7aAl6c2EDdmxtCGBpYwV7YmECdXBpGio7NFgjLTpUYzcjVD8qOEY0MS5CJiV_RSAze0w=", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWJtBTVwZAVhMjBdKDY0RSF6PkM4NDBCPnopXWIlIVxhImgeKS0iRSI1IB4oKTNQKntpA3khYFR4ZHRTe3U1GHo1aFJgJjJUfHlqAi4hZ1R-MmxTeSZzSA==", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWBsSXlxflFgIylYICN_RSJ7aAF_cmQDd2ZvCGByZQd5Y2AAfHB-XiE2MFQ5JXxGNDE_VCBqIVspdiQ=", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWFpSXh0flFgIylYICN_RSJ7aAZ9dGEAf2VhA2BwYwJ9Zm8FeH1-XiE2MFQ5JX9FIDN7TA==", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWBsSXlxflFgIylYICN_RSJ7aAV5dWcGemdgAmB1YgF2Y28Je3JiGiU7O1goMH9FIDN7TA==", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWBsSXlxflFgIylYICN_RSJ7awB9d2cAe21gB2B1Ygd2ZG8IeXN-XiE2MFQ5JX9FIDN7TA==", "https://kobieta.wp.pl/NTY1MDQ5YTU4Uzt3fk5sIHsLbyA-F2J2LBN3Zn5HdmdtA39zZAB4YXZCJSsmGyk9Pw4-NicIJTs7WCgwMBMvNy1YIipsXz07P1drND0IPjUyXmsybABgYHtM", "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWFpSXh0flFgIylYICN_RSJ7aAV5dWcGemdgAmB1YgF2Y28Je3JiGiU7O1goMH9FIDN7TA=="], "movies": [], "text": "Od 16 kwietnia obowi\u0105zuje nakaz zas\u0142aniania ust i nosa. Ju\u017c teraz wiele firm sprzedaje oryginalne maseczki, a coraz wi\u0119cej proponuje maseczki okoliczno\u015bciowe. I tak sklepy z dewocjonaliami przygotowa\u0142y maseczki komunijne.\n\nDo kiedy trzeba nosi\u0107 maseczki? Minister zdrowia \u0141ukasz Szumowski na jednej z konferencji prasowych powiedzia\u0142, \u017ce noszenie maseczek na twarzy b\u0119dzie obowi\u0105zkowe do czasu wyprodukowania szczepionki na koronawirusa. Ta wymijaj\u0105ca odpowied\u017a nie usatysfakcjonowa\u0142a Polak\u00f3w. Data powstania szczepionki jest zagadk\u0105. Niekt\u00f3rzy naukowcy spekuluj\u0105 nad jesieni\u0105, inni za rok, a kolejni za dwa. Z tej kwestii wynika zatem, \u017ce maseczki b\u0119d\u0105 jeszcze d\u0142ugo go\u015bci\u0142y na twarzach Polak\u00f3w.\n\nW zwi\u0105zku z tym natychmiast na rynku pojawi\u0142y si\u0119 maseczki okoliczno\u015bciowe, kt\u00f3re pe\u0142ni\u0105 nie tylko funkcj\u0119 chroni\u0105c\u0105 przed rozprzestrzenianiem si\u0119 koronawirusa, ale stanowi\u0105 te\u017c element dekoracyjny. Pisali\u015bmy ju\u017c o maseczkach \u015blubnych. Teraz we\u017amy pod lup\u0119 maseczki komunijne.\n\nMaseczki komunijne Pierwsze komunie \u015bwi\u0119te w 2020 roku w ka\u017cdej parafii wygl\u0105daj\u0105 inaczej. Niekt\u00f3re prze\u0142o\u017cy\u0142y uroczysto\u015bci na wakacje, na jesie\u0144, na przysz\u0142y rok. A inne po z\u0142agodzeniu obostrze\u0144 zdecydowa\u0142y si\u0119 na zorganizowanie komunii \u015bwi\u0119tej indywidualnie lub w ma\u0142ych grupach z zachowaniem szczeg\u00f3lnych \u015brodk\u00f3w ostro\u017cno\u015bci. Cz\u0119\u015b\u0107 parafii wci\u0105\u017c czeka na rozw\u00f3j sytuacji. Pewne jest jedno \u2013 ostateczn\u0105 decyzj\u0119 podejm\u0105 proboszczowie parafii.\n\nFirmy od razu wyczu\u0142y w tym biznes. Internet p\u0119ka od ofert z maseczkami komunijnymi. Dostaniemy je zar\u00f3wno w sklepach z dewocjonaliami, jak i na platformach sprzeda\u017cowych. Koszt zale\u017cy od materia\u0142u i zdobie\u0144. Ceny wahaj\u0105 si\u0119 od 8 z\u0142otych do nawet 30 z\u0142otych.\n\nNajpopularniejszym modelem maseczki jest ta z hosti\u0105, wyhaftowan\u0105 z\u0142ot\u0105 nici\u0105. Obok znajdziemy r\u00f3wnie\u017c z ozdobn\u0105 koronk\u0105, a nawet pere\u0142kami. Zazwyczaj dost\u0119pne s\u0105 w dw\u00f3ch wariantach kolorystycznych - bia\u0142e dla dziewczynek, a czarne dla ch\u0142opc\u00f3w.", "keywords": [], "meta_keywords": ["maseczki", "komunia"], "tags": ["komunia", "Przepisy na grilla", "maseczki"], "authors": ["Oprac. Dominika Czerniszewska"], "publish_date": "Mon May 11 14:02:00 2020", "summary": "", "article_html": "", "meta_description": "Od 16 kwietnia obowi\u0105zuje nakaz zas\u0142aniania ust i nosa. Ju\u017c teraz wiele firm sprzedaje oryginalne maseczki, a coraz wi\u0119cej proponuje maseczki okoliczno\u015bciowe. I tak sklepy z dewocjonaliami przygotowa\u0142y", "meta_lang": "pl", "meta_favicon": "https://kobieta.wp.pl/NTY1MDQ5YTU4Uzt3fk5sC3sLbxsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbhIbDmoRCwZuEhsOahELBm4SGw5qEQsGbm9oc0BsbnsePjAwQSc3dgJjfH8He212B391NVEsMWBTKCBiVnpiaVB6IGYFLzZhA34gNVF5NT8fJCc-FzM=", "meta_data": {"gaf": "qdveoupa", "og": {"site_name": "kobieta.wp.pl", "locale": "pl_PL", "url": "https://kobieta.wp.pl/do-kiedy-bedziemy-musieli-nosic-maseczki-sklepy-z-dewocjonaliami-przygotowaly-wersje-komunijne-6509379098785921a", "type": "article", "title": "Do kiedy b\u0119dziemy musieli nosi\u0107 maseczki? Sklepy z dewocjonaliami przygotowa\u0142y wersje komunijne", "description": "Od 16 kwietnia obowi\u0105zuje nakaz zas\u0142aniania ust i nosa. Ju\u017c teraz wiele firm sprzedaje oryginalne maseczki, a coraz wi\u0119cej proponuje maseczki okoliczno\u015bciowe. I tak sklepy z dewocjonaliami przygotowa\u0142y", "image": "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn4FYWdpAX08YwV3YHZXJCg0RyskNh8qNiRFLyMpHz0oflQ-PXZHfGs1XD0kNVA0azRYLDE9Hn12ZVB_NW8BYCZnBCp5bVB8J3xXLTVrHH53MlB4NWlXeCZlV2wp"}, "fb": {"app_id": 227957087405158, "pages": 133002276750780}, "twitter": {"site": "@wirtualnapolska", "domain": "kobieta.wp.pl", "card": "summary_large_image", "url": "https://kobieta.wp.pl/do-kiedy-bedziemy-musieli-nosic-maseczki-sklepy-z-dewocjonaliami-przygotowaly-wersje-komunijne-6509379098785921a", "description": "Od 16 kwietnia obowi\u0105zuje nakaz zas\u0142aniania ust i nosa. Ju\u017c teraz wiele firm sprzedaje oryginalne maseczki, a coraz wi\u0119cej proponuje maseczki okoliczno\u015bciowe. I tak sklepy z dewocjonaliami przygotowa\u0142y", "image": "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn4FYWdpAX08YwV3YHZXJCg0RyskNh8qNiRFLyMpHz0oflQ-PXZHfGs1XD0kNVA0azRYLDE9Hn12ZVB_NW8BYCZnBCp5bVB8J3xXLTVrHH53MlB4NWlXeCZlV2wp"}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "maseczki, komunia", "article": {"publisher": "https://www.facebook.com/kobietawppl", "published_time": "2020-05-11T14:02:00.000Z", "modified_time": "2020-05-11T15:12:34.000Z"}, "artice": {"tag": "maseczki, komunia"}, "news_keywords": "maseczki, komunia", "author": "oprac. Dominika Czerniszewska", "description": "Od 16 kwietnia obowi\u0105zuje nakaz zas\u0142aniania ust i nosa. Ju\u017c teraz wiele firm sprzedaje oryginalne maseczki, a coraz wi\u0119cej proponuje maseczki okoliczno\u015bciowe. I tak sklepy z dewocjonaliami przygotowa\u0142y", "msapplication-TileImage": "https://v.wpimg.pl/NTY1MDQ5YTU4Uzt3fk5sIHsLby04F2J2LBN3Zn56YWVtBTV1ZQFhMHdGPS08UmAkNR58c2IBe2NoCXhpYAV8bGABenxpBWEyOEckJz5bY2VgAzV1aAdgJDdWbzk=", "theme-color": "#ba6d78"}, "canonical_link": "https://kobieta.wp.pl/do-kiedy-bedziemy-musieli-nosic-maseczki-sklepy-z-dewocjonaliami-przygotowaly-wersje-komunijne-6509379098785921a"}