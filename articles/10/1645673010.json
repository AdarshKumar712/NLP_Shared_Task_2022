{"source_url": "https://www.ntv.com.tr", "url": "https://www.ntv.com.tr/turkiye/kapalicarsi-restorasyonu-icin-imzalar-atildi,a0Wcg3VMZUaD_a-mK_PjEw", "title": "Kapal\u0131\u00e7ar\u015f\u0131 restorasyonu i\u00e7in imzalar at\u0131ld\u0131", "top_image": "https://cdn1.ntv.com.tr/gorsel/xIBGWbMHb0qQ9R8ifd2FGA.jpg?width=1080&mode=crop&scale=both", "meta_img": "https://cdn1.ntv.com.tr/gorsel/xIBGWbMHb0qQ9R8ifd2FGA.jpg?width=1080&mode=crop&scale=both", "images": ["https://mc.yandex.ru/watch/16847260", "https://cdn.ntv.com.tr/img/ntv-logo-maskeni-tak.png?v=2595v", "https://cdn.ntv.com.tr/img/google-play-badge.png?v=2595v", "data:image/gif;base64,R0lGODlhAQABAIAAAAUEBAAAACwAAAAAAQABAAACAkQBADs=", "https://cdn.ntv.com.tr/img/logo.svg?v=2595v", "https://cdn1.ntv.com.tr/gorsel/xIBGWbMHb0qQ9R8ifd2FGA.jpg?width=1080&mode=crop&scale=both", "https://cdn.ntv.com.tr/img/appstore.svg?v=2595v"], "movies": [], "text": "\u0130stanbul Valili\u011fi, Fatih Belediyesi ve Kapal\u0131\u00e7ar\u015f\u0131 y\u00f6netimi aras\u0131nda \"Kapal\u0131\u00e7ar\u015f\u0131'n\u0131n Beden Duvarlar\u0131n\u0131n ve Sokaklar\u0131n\u0131n D\u00fczenlenmesine \u0130li\u015fkin\" protokol imzaland\u0131.\n\n\n\n\u0130stanbul Valili\u011finden yap\u0131lan a\u00e7\u0131klamaya g\u00f6re, Kapal\u0131\u00e7ar\u015f\u0131'da 65 bin metrekarelik alanda yap\u0131lacak restorasyon \u00e7al\u0131\u015fmalar\u0131 ile yap\u0131lar\u0131n ta\u015f\u0131y\u0131c\u0131 ayaklar\u0131, \u00e7ar\u015f\u0131n\u0131n zarar g\u00f6ren duvarlar\u0131, sokak kaplamalar\u0131, kalem i\u015fleri, elektrik ve ayd\u0131nlatma tesisat\u0131 yenilenecek, sokak cepheleri boyanacak.\n\n\n\n\u0130stanbul Valili\u011finde ger\u00e7ekle\u015fen imza t\u00f6renine \u0130stanbul Valisi Ali Yerlikaya, Fatih Belediye Ba\u015fkan\u0131 M. Erg\u00fcn Turan ve Kapal\u0131\u00e7ar\u015f\u0131 Y\u00f6netim Kurulu Ba\u015fkan\u0131 Fatih Kurtulmu\u015f kat\u0131ld\u0131.\n\n\n\nKanun ve y\u00f6netmeliklere uygun olarak haz\u0131rlanan protokole g\u00f6re, valilik ilk y\u0131l ihale bedelinin 10 milyon liras\u0131n\u0131, 2. y\u0131l 12,5 milyon liras\u0131n\u0131 ve y\u0131llara sari fiyat art\u0131\u015f\u0131 olmas\u0131 durumunda ise 5 milyon liray\u0131 a\u015fmayacak \u015fekilde fiyat fark\u0131n\u0131 kar\u015f\u0131layacak. \u00d6demeler ise hak edi\u015f bazl\u0131 yap\u0131lacak olup mali denetimi Belediye ile i\u015f birli\u011fi halinde yap\u0131lacak.\n\n2.5 M\u0130LYON L\u0130RA BELED\u0130YEDEN\n\n\n\nFatih Belediyesi ise ihale bedelinin 2 milyon 500 bin liral\u0131k k\u0131sm\u0131n\u0131 kar\u015f\u0131layacak. Ayr\u0131ca 5366 say\u0131l\u0131 kanun ve ihale mevzuat\u0131 kapsam\u0131nda, i\u015fin ihalesi, uygulama kapsam\u0131nda kar\u015f\u0131la\u015f\u0131lan sorunlar\u0131n giderilmesi i\u00e7in i\u015fin takibi, i\u015fin kontroll\u00fc\u011f\u00fc ve i\u015fin her a\u015famas\u0131nda metraja uygun hak edi\u015flerin \u00e7\u0131kar\u0131lmas\u0131 \u00e7al\u0131\u015fmalar\u0131n\u0131 yapacak.\n\n\n\nKapal\u0131\u00e7ar\u015f\u0131 y\u00f6netimi ise ihale bedelinin 40 milyon liral\u0131k k\u0131sm\u0131n\u0131n \u00f6dene\u011fini sa\u011flay\u0131p bu konudaki \u00f6demeleri takip edecek.\n\n\n\nT\u00f6ren sonunda Kapal\u0131\u00e7ar\u015f\u0131 Y\u00f6netim Kurulu Ba\u015fkan\u0131 Kurtulmu\u015f, Vali Yerlikaya ve belediye ba\u015fkan\u0131 Turan'a hediye takdiminde bulundu.\n\n\n\nV\u0130DEO: HAZ\u0130RANDA HALKIN Y\u00dcZDE 83'\u00dc DI\u015eARI \u00c7IKTI", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Kapal\u0131\u00e7ar\u015f\u0131'n\u0131n duvar ve sokaklar\u0131n\u0131n d\u00fczenlenmesi i\u00e7in protokol imzaland\u0131.", "meta_lang": "tr", "meta_favicon": "https://cdn.ntv.com.tr/img/152.png", "meta_data": {"viewport": "width=device-width, initial-scale=1.0", "dyg": {"environment": "Production", "country": ": us", "site": "ntv", "category": "turkiye", "sub-category": "Genel", "tags": "turkiye,gundem,ekonomi,istanbul,genel", "content-type": "haber-detay"}, "description": "Kapal\u0131\u00e7ar\u015f\u0131'n\u0131n duvar ve sokaklar\u0131n\u0131n d\u00fczenlenmesi i\u00e7in protokol imzaland\u0131.", "seg": {"page": {"category": "Haber-Detay", "sub-category": "T\u00fcrkiye"}, "news": {"categories": "turkiye,gundem,ekonomi,istanbul,genel", "productId": "a0Wcg3VMZUaD_a-mK_PjEw", "title": "Kapal\u0131\u00e7ar\u015f\u0131 restorasyonu i\u00e7in imzalar at\u0131ld\u0131", "image": "https://cdn1.ntv.com.tr/gorsel/xIBGWbMHb0qQ9R8ifd2FGA.jpg?width=620&height=305&mode=crop&scale=both", "description": "Kapal\u0131\u00e7ar\u015f\u0131'n\u0131n duvar ve sokaklar\u0131n\u0131n d\u00fczenlenmesi i\u00e7in protokol imzaland\u0131."}}, "og": {"url": "https://www.ntv.com.tr//turkiye/kapalicarsi-restorasyonu-icin-imzalar-atildi,a0Wcg3VMZUaD_a-mK_PjEw", "type": "article", "title": "Kapal\u0131\u00e7ar\u015f\u0131 restorasyonu i\u00e7in imzalar at\u0131ld\u0131", "description": "Kapal\u0131\u00e7ar\u015f\u0131'n\u0131n duvar ve sokaklar\u0131n\u0131n d\u00fczenlenmesi i\u00e7in protokol imzaland\u0131.", "image": "https://cdn1.ntv.com.tr/gorsel/xIBGWbMHb0qQ9R8ifd2FGA.jpg?width=1080&mode=crop&scale=both"}, "dmp": {"tags": "T\u00fcrkiye,G\u00fcndem,Ekonomi,\u0130stanbul,Genel"}, "twitter": {"card": "summary_large_image", "site": "https://www.ntv.com.tr", "creator": "https://www.ntv.com.tr", "title": "Kapal\u0131\u00e7ar\u015f\u0131 restorasyonu i\u00e7in imzalar at\u0131ld\u0131", "description": "Kapal\u0131\u00e7ar\u015f\u0131'n\u0131n duvar ve sokaklar\u0131n\u0131n d\u00fczenlenmesi i\u00e7in protokol imzaland\u0131.", "image": "https://cdn1.ntv.com.tr/gorsel/xIBGWbMHb0qQ9R8ifd2FGA.jpg?width=1080&mode=crop&scale=both"}}, "canonical_link": "https://www.ntv.com.tr/turkiye/kapalicarsi-restorasyonu-icin-imzalar-atildi,a0Wcg3VMZUaD_a-mK_PjEw"}