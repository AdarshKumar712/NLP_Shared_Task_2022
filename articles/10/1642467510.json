{"source_url": "https://www.kibrisgazetesi.com", "url": "https://www.kibrisgazetesi.com/adli-haberler/emekli-polis-cavusu-tutuksuz-yargilanacak-h91641.html", "title": "Emekli polis \u00e7avu\u015fu tutuksuz yarg\u0131lanacak", "top_image": "https://www.kibrisgazetesi.com/images/resize/100/600x315/haberler/2020/06/emekli_polis_cavusu_tutuksuz_yargilanacak_h91641_1392e.jpg", "meta_img": "https://www.kibrisgazetesi.com/images/resize/100/600x315/haberler/2020/06/emekli_polis_cavusu_tutuksuz_yargilanacak_h91641_1392e.jpg", "images": ["https://www.kibrisgazetesi.com/images/resize/80/127x82/haberler/thumbs/2020/07/polise_paket_goturdu_tutuklandi_h92933_d73b7.jpg", "https://www.kibrisgazetesi.com/images/resize/80/334x215/haberler/thumbs/2020/07/dortyolda_hirsizlik_h92936_583d7.jpg", "https://www.kibrisgazetesi.com/images/resize/100/656x400/haberler/2020/06/emekli_polis_cavusu_tutuksuz_yargilanacak_h91641_1392e.jpg", "https://www.kibrisgazetesi.com/images/resize/80/127x82/haberler/thumbs/2020/07/amcaoglu_adadaki_elen_zihniyeti_hl_degismedi_h92931_d45c9.jpg", "https://www.kibrisgazetesi.com/images/banner/logo_1.png", "https://www.kibrisgazetesi.com/images/resize/80/334x215/haberler/thumbs/2020/07/polis_ibrahim_ozdemirin_pesinde_h92899_2a9d3.jpg", "https://www.kibrisgazetesi.com/images/resize/80/334x215/haberler/thumbs/2020/07/polis_onemli_delillere_ulasti_h92898_98417.jpg", "https://www.kibrisgazetesi.com/images/resize/80/127x82/haberler/thumbs/2020/07/dortyolda_hirsizlik_h92936_583d7.jpg", "https://www.kibrisgazetesi.com/images/resize/80/127x82/haberler/thumbs/2020/07/emirnamede_sure_ibaresi_kaldirildi_h92948_5eb27.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/620x120_Px.jpg&w=620&h=120&q=80", "https://www.kibrisgazetesi.com/thumb.php?src=https://www.kibrisgazetesi.com/images/banner/300x250_1.jpeg&w=300&h=250&q=80", "https://www.kibrisgazetesi.com/images/resize/80/334x215/haberler/thumbs/2020/07/uyusturucu_alisverisini_internetten_yapmis_h92900_a388f.jpg", "https://www.kibrisgazetesi.com/images/resize/80/334x215/haberler/thumbs/2020/07/insan_kacakciligina_ilk_ibretlik_hapis_cezasi_h92901_85f79.jpg", "https://www.kibrisgazetesi.com/images/resize/80/127x82/haberler/thumbs/2020/07/rusya_da_kovid_19_vaka_sayisi_746_bini_gecti_h92941_b3590.jpg", "https://www.kibrisgazetesi.com/images/resize/100/600x315/haberler/2020/06/emekli_polis_cavusu_tutuksuz_yargilanacak_h91641_1392e.jpg", "https://www.kibrisgazetesi.com/images/banner/logo.png", "https://www.kibrisgazetesi.com/images/banner/TROYFOREX-GIF-850X50.gif", "https://www.kibrisgazetesi.com/images/resize/80/320x206/haberler/thumbs/2020/06/tl_hafif_alicili_islem_gordu_h91642_68d5f.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/Tarim_Kibris_Banner.png&w=720&h=90&q=80", "https://www.kibrisgazetesi.com/images/banner/kibrisgazetesi_iveria_group_reklam_970X90.gif", "https://www.kibrisgazetesi.com/thumb.php?src=https://www.kibrisgazetesi.com/images/banner/Kibris-2-DL.png&w=300&h=250&q=80", "https://www.kibrisgazetesi.com/thumb.php?src=https://www.kibrisgazetesi.com/images/banner/KYbrYs_Gazetesi_Banner_23_03_2020_1.png&w=300&h=250&q=80"], "movies": [], "text": "Serdarl\u0131\u2019da i\u00e7ki masas\u0131nda tart\u0131\u015ft\u0131\u011f\u0131 H\u00fcseyin \u00c7imen\u2019e ait l\u00fcks arac\u0131 kur\u015funlad\u0131\u011f\u0131 gerek\u00e7esiyle tutuklanan emekli polis \u00e7avu\u015fu Oktay Cihan, mahkemeye \u00e7\u0131kar\u0131ld\u0131 ve teminatla serbest b\u0131rak\u0131ld\u0131.\n\nGazima\u011fusa Kaza Mahkemesi\u2019nde g\u00f6r\u00fc\u015f\u00fclen d\u00fcnk\u00fc tutukluluk duru\u015fmas\u0131nda, \u0130ddia Makam\u0131 Ba\u015fsavc\u0131l\u0131k ad\u0131na davay\u0131 y\u00fcr\u00fcten Savc\u0131 F\u0131rat K\u0131z\u0131ltun\u00e7lar, meseleyle ilgili olgular\u0131 aktarmas\u0131 i\u00e7in Gazima\u011fusa Polis M\u00fcd\u00fcrl\u00fc\u011f\u00fc\u2019ne ba\u011fl\u0131 Ge\u00e7itkale Polis Karakolu\u2019nda g\u00f6rev yapan polis \u00e7avu\u015fu Caner Atamer\u2019i yeminli \u015fahadete \u00e7a\u011f\u0131rd\u0131.\n\nTan\u0131k polis \u00e7avu\u015fu Caner Atamer, zanl\u0131n\u0131n, 18 Haziran 2020\u2019de, 18.00 ile 20.30 saatleri aras\u0131nda, Serdarl\u0131\u2019da meydana gelen \u201ckanunsuz ate\u015fli silah, patlay\u0131c\u0131 madde ta\u015f\u0131ma, tasarruf ve kullanma\u201d, \u201cmeskun mahalde ate\u015f a\u00e7ma\u201d ve \u201ckasti hasar\u201d su\u00e7lar\u0131ndan methaldar oldu\u011funu s\u00f6yledi.\n\nCaner Atamer, ald\u0131\u011f\u0131 bilgi \u00fczerine olay yeri inceleme ekipleriyle birlikte Serdarl\u0131\u2019da \u0130skele-Lefko\u015fa anayolu \u00fczerinde bulunan isimsiz ve faal olmayan bir restoran\u0131n park alan\u0131n\u0131 ziyaret etti\u011fini anlatt\u0131.\n\nAtamer, bahse konu mahalde park edilmi\u015f vaziyetteki GC 540 plakal\u0131 jeep arac\u0131n sa\u011f \u00f6n kap\u0131s\u0131 \u00fczerinde mermi deli\u011fi tespit edip, konu mahalde 2 adet bo\u015f kovan tespit etti\u011fini anlatt\u0131.\n\nGazima\u011fusa Kaza Mahkemesi\u2019nden temin etti\u011fi arama emri \u0131\u015f\u0131\u011f\u0131nda, \u015f\u00fcphe duydu\u011fu zanl\u0131n\u0131n evinde, 12.55-13.00 saatleri aras\u0131nda arama yapt\u0131\u011f\u0131n\u0131 kaydeden tan\u0131k \u00e7avu\u015f, evin yatak odas\u0131 i\u00e7erisinde, yerde \u00fczeri battaniyeyle \u00f6rt\u00fcl\u00fc, \u015farj\u00f6r\u00fcnde 6 adet canl\u0131 mermi tak\u0131l\u0131 olan 9 mm \u00e7ap\u0131nda bir tabanca bulup emare zapt etti\u011fini kaydetti.\n\nTan\u0131k \u00e7avu\u015f, evin mutfak dolab\u0131ndaki fincan i\u00e7erisinde ise 25 adet 9 mm \u00e7ap\u0131nda, 1 adet 7 mm \u00e7ap\u0131nda canl\u0131 mermiyi bulup emare zapt etti\u011fini ifade ettikten sonra, yapt\u0131\u011f\u0131 ara\u015ft\u0131rmada, zanl\u0131n\u0131n 25 adet mermi ta\u015f\u0131ma ve tasarruf i\u00e7in \u00f6zel izni bulundu\u011funu \u00f6\u011frendi\u011fini mahkemeye aktard\u0131.\n\nZanl\u0131n\u0131n, olay yerinde buldu\u011fu 2 bo\u015f kovan ile 1\u2019i 7,65 mm di\u011ferleri 9 mm \u00e7ap\u0131nda olan 9 canl\u0131 mermiyi kanunsuz olarak tasarruf etti\u011fini tespit etti\u011fini kaydeden tan\u0131k \u00e7avu\u015f, g\u00f6n\u00fcll\u00fc ifade veren zanl\u0131n\u0131n olay esnas\u0131n\u0131 hat\u0131rlamad\u0131\u011f\u0131n\u0131 belirtti\u011fini dile getirdi.\n\nPolis \u00e7avu\u015fu Caner Atamer, zanl\u0131n\u0131n etki edebilece\u011fi tahkikat\u0131n tamamland\u0131\u011f\u0131n\u0131 belirterek, mahkemenin uygun g\u00f6rece\u011fi teminata ba\u011flanmas\u0131n\u0131 talep etti.\n\nK\u0131demli Yarg\u0131\u00e7 \u00c7i\u011fdem G\u00fczeler, zanl\u0131n\u0131n yurtd\u0131\u015f\u0131na \u00e7\u0131k\u0131\u015f\u0131n\u0131 yasaklayarak 15 bin TL nakdi teminat yat\u0131rmas\u0131, KKTC\u2019de muteber iki kefilin 100\u2019er bin TL\u2019lik \u015fahsi kefalet senedi imzalamas\u0131 ko\u015fullar\u0131 ile tutuksuz yarg\u0131lanmas\u0131na emir verdi.\n\n(MHA)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Serdarl\u0131'da i\u00e7ki masas\u0131nda tart\u0131\u015ft\u0131\u011f\u0131 H\u00fcseyin \u00c7imen'e ait l\u00fcks arac\u0131 kur\u015funlamaktan tutuklanan Oktay Cihan teminat duru\u015fmas\u0131na \u00e7\u0131kar\u0131ld\u0131", "meta_lang": "tr", "meta_favicon": "https://www.kibrisgazetesi.com/_themes/hs-retina/images/favicon.ico", "meta_data": {"description": "Serdarl\u0131'da i\u00e7ki masas\u0131nda tart\u0131\u015ft\u0131\u011f\u0131 H\u00fcseyin \u00c7imen'e ait l\u00fcks arac\u0131 kur\u015funlamaktan tutuklanan Oktay Cihan teminat duru\u015fmas\u0131na \u00e7\u0131kar\u0131ld\u0131", "content-language": "tr-TR", "og": {"site_name": "K\u0131br\u0131s Gazetesi", "title": "Emekli polis \u00e7avu\u015fu  tutuksuz yarg\u0131lanacak", "description": "Serdarl\u0131'da i\u00e7ki masas\u0131nda tart\u0131\u015ft\u0131\u011f\u0131 H\u00fcseyin \u00c7imen'e ait l\u00fcks arac\u0131 kur\u015funlamaktan tutuklanan Oktay Cihan teminat duru\u015fmas\u0131na \u00e7\u0131kar\u0131ld\u0131", "image": {"identifier": "https://www.kibrisgazetesi.com/images/resize/100/600x315/haberler/2020/06/emekli_polis_cavusu_tutuksuz_yargilanacak_h91641_1392e.jpg", "type": "image/jpeg", "width": 706, "height": 431}, "type": "article", "url": "https://www.kibrisgazetesi.com/adli-haberler/emekli-polis-cavusu-tutuksuz-yargilanacak-h91641.html"}, "twitter": {"card": "summary_large_image", "url": "http://www.kibrisgazetesi.com/adli-haberler/emekli-polis-cavusu-tutuksuz-yargilanacak-h91641.html", "domain": "https://www.kibrisgazetesi.com/", "site": "kibrisgazetesi", "title": "Emekli polis \u00e7avu\u015fu  tutuksuz yarg\u0131lanacak", "description": "Serdarl\u0131\u2019da i\u00e7ki masas\u0131nda tart\u0131\u015ft\u0131\u011f\u0131 H\u00fcseyin \u00c7imen\u2019e ait l\u00fcks arac\u0131 kur\u015funlamaktan tutuklanan Oktay Cihan, teminat duru\u015fmas\u0131na \u00e7\u0131kar\u0131ld\u0131", "image": {"src": "https://www.kibrisgazetesi.com/images/haberler/2020/06/emekli_polis_cavusu_tutuksuz_yargilanacak_h91641_1392e.jpg"}}, "dc.language": "tr", "dc.source": "https://www.kibrisgazetesi.com/", "dc.title": "Emekli polis \u00e7avu\u015fu  tutuksuz yarg\u0131lanacak", "dc.description": "Serdarl\u0131'da i\u00e7ki masas\u0131nda tart\u0131\u015ft\u0131\u011f\u0131 H\u00fcseyin \u00c7imen'e ait l\u00fcks arac\u0131 kur\u015funlamaktan tutuklanan Oktay Cihan teminat duru\u015fmas\u0131na \u00e7\u0131kar\u0131ld\u0131"}, "canonical_link": "https://www.kibrisgazetesi.com/adli-haberler/emekli-polis-cavusu-tutuksuz-yargilanacak-h91641.html"}