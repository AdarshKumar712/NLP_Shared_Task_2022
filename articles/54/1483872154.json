{"source_url": "https://nczas.com", "url": "https://nczas.com/2020/01/01/nowy-rok-i-nowe-wyzsze-kary-dla-kierowcow-nawet-5200-zl-kary-za-brak-komunikacyjnego-ubezpieczenia-oc/", "title": "Nowy Rok i nowe, wy\u017csze kary dla kierowc\u00f3w. Nawet 5200 z\u0142 kary za brak komunikacyjnego ubezpieczenia OC", "top_image": "https://nczas.com/wp-content/uploads/2019/12/Rozbite_auto_nczas.com_.jpg", "meta_img": "https://nczas.com/wp-content/uploads/2019/12/Rozbite_auto_nczas.com_.jpg", "images": ["https://nczas.com/wp-content/uploads/2020/01/daniel_hart_musial_udawac_homosia_nczas-100x70.jpg", "https://nczas.com/wp-content/uploads/2020/01/tir_na_s8_nczas-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://mc.yandex.ru/watch/52995412", "https://nczas.com/wp-content/uploads/2020/01/pilka_nozna-218x150.jpg", "https://nczas.com/wp-content/uploads/2020/01/pedofil_w\u0142brzych_nczas.com_-100x70.jpg", "https://nczas.com/wp-content/uploads/2020/01/chrzest-218x150.jpg", "https://nczas.com/wp-content/uploads/2020/01/Wojciech_Cejrowski_nczas.com_-218x150.jpg", "https://nczas.com/wp-content/uploads/2019/12/Rozbite_auto_nczas.com_.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://nczas.com/wp-content/uploads/2020/01/Wojciech_Cejrowski_nczas.com_-100x70.jpg", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2019/10/Stanislaw_Piotrowicz_nczas.com_-100x70.jpg", "https://nczas.com/wp-content/uploads/2020/01/pedofil_w\u0142brzych_nczas.com_-218x150.jpg", "https://nczas.com/wp-content/uploads/2020/01/chrzest-100x70.jpg", "https://nczas.com/wp-content/uploads/2019/12/prenumerata-2020-nczas-kup-dostan-gratis.png", "https://nczas.com/wp-content/uploads/2020/01/barbara_skrzypek_jarek_kaczynski_nczas-100x70.jpg", "https://nczas.com/wp-content/uploads/2020/01/pilka_nozna-100x70.jpg", "https://nczas.com/wp-content/uploads/2020/01/barbara_skrzypek_jarek_kaczynski_nczas-218x150.jpg", "https://nczas.com/wp-content/uploads/2019/12/Rozbite_auto_nczas.com_-696x464.jpg", "https://nczas.com/wp-content/uploads/2019/05/andrzej_zybertowicz-100x70.jpg", "https://nczas.com/wp-content/uploads/2019/10/Stanislaw_Piotrowicz_nczas.com_-218x150.jpg", "https://nczas.com/wp-content/uploads/2020/01/tir_na_s8_nczas-100x70.jpg", "https://nczas.com/wp-content/uploads/2019/09/doda_koncert_alaluna-218x150.jpg", "https://nczas.com/wp-content/uploads/2019/05/andrzej_zybertowicz-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "W przysz\u0142ym roku o 15 proc. ro\u015bnie podstawowa kara za brak komunikacyjnego ubezpieczenia OC \u2013 informuje we wtorkowym komunikacie Ubezpieczeniowy Fundusz Gwarancyjny. W\u0142a\u015bciciel auta osobowego bez tej polisy zap\u0142aci do 5,2 tys. z\u0142 kary, wobec 4,5 tys. z\u0142 w 2019 r.\n\nUFG przypomina, \u017ce pojazdy bez wa\u017cnej polisy komunikacyjnej OC nie maj\u0105 prawa je\u017adzi\u0107 po polskich drogach, a je\u017celi tak si\u0119 dzieje \u2013 to jest to niezgodne z prawem. Wysoko\u015b\u0107 kar za brak tego ubezpieczenia ustalana jest na dany rok kalendarzowy, proporcjonalnie do wysoko\u015bci minimalnego wynagrodzenia za prac\u0119.\n\n\u201eI tak maksymalna stawka dla samochodu osobowego to dwukrotno\u015b\u0107 tego wynagrodzenia, co oznacza, \u017ce w 2020 roku w\u0142a\u015bciciele aut osobowych przy braku OC musz\u0105 liczy\u0107 si\u0119 z kar\u0105 w wysoko\u015bci \u2013 5200 z\u0142otych. Przy czym, gdy przerwa w ci\u0105g\u0142o\u015bci ubezpieczenia wynosi tylko kilka dni, sankcja jest ni\u017csza: je\u017celi nie przekracza 3 dni, wynosi \u2013 20 proc., a do 14 dni \u2013 50 proc. pe\u0142nej stawki\u201d \u2013 czytamy w komunikacie UFG.\n\nFundusz zaznacza, \u017ce kary za brak OC to nie jedyne obci\u0105\u017cenie finansowe dla nieubezpieczonych. Spowodowanie wypadku pojazdem bez wa\u017cnej polisy OC poci\u0105ga za sob\u0105 jeszcze wi\u0119ksze konsekwencje finansowe dla w\u0142a\u015bciciela pojazdu. Zar\u00f3wno on, jak i sprawca wypadku musz\u0105 solidarnie zwr\u00f3ci\u0107 UFG odszkodowanie, kt\u00f3re Fundusz wyp\u0142aci ofiarom takiego zdarzenia.\n\n\u201eUFG prowadzi \u0142\u0105cznie ponad 16 tysi\u0119cy post\u0119powa\u0144 o zwrot wyp\u0142aconych odszkodowa\u0144. \u015arednia warto\u015b\u0107 takiej szkody przekracza 16,5 tysi\u0105ca z\u0142otych. Jednak rekordzista ma do zwrotu ponad 1,4 mln z\u0142otych\u201d \u2013 poinformowano.\n\nFundusz podkre\u015bla, \u017ce w\u0142a\u015bciciele pojazd\u00f3w mechanicznych w Polsce maj\u0105 obowi\u0105zek wykupi\u0107 ubezpieczenie odpowiedzialno\u015bci cywilnej najp\u00f3\u017aniej w dniu rejestracji auta, ci\u0105gnika, autobusu, motocykla, motoroweru etc. Wed\u0142ug UFG cz\u0119sto brak OC wynika z nieznajomo\u015bci przepis\u00f3w dotycz\u0105cych m.in. wyga\u015bni\u0119cia polisy.\n\n\u201eNierzadko dotyczy to przekonania, \u017ce ubezpieczenie to powinno przed\u0142u\u017cy\u0107 si\u0119 automatycznie na kolejne dwana\u015bcie miesi\u0119cy, tymczasem s\u0105 sytuacje, gdy tak nie jest. I tak: polisa OC wyga\u015bnie gdy dosz\u0142o do zmiany w\u0142a\u015bciciela pojazdu lub gdy sk\u0142adka za ubezpieczenie OC nie zosta\u0142a w pe\u0142ni op\u0142acona (nawet gdy nie dosz\u0142o wcze\u015bniej do zmiany w\u0142a\u015bciciela)\u201d \u2013 informuje UFG. W ka\u017cdym z tych przypadk\u00f3w OC wa\u017cne jest tylko do ko\u0144ca okresu, kt\u00f3ry widnieje na polisie. Po tej dacie \u2013 wygasa i konieczne jest zawarcie nowej umowy ubezpieczenia, najp\u00f3\u017aniej w ostatnim dniu trwania ochrony ubezpieczeniowej.\n\nFundusz zaznacza, \u017ce jest coraz bardziej skuteczny w wykrywaniu nieubezpieczonych \u2013 udoskonala system ich wykrywania i pilnuje szczelno\u015bci systemu ubezpiecze\u0144 komunikacyjnych OC. Zaznaczono, \u017ce ponad 75 proc. wykrywanych przypadk\u00f3w braku ubezpieczenia odbywa si\u0119 ju\u017c nie poprzez kontrol\u0119 drogow\u0105 policji czy innych zewn\u0119trznych organ\u00f3w kontrolnych, lecz poprzez ustalenia w\u0142asne UFG.\n\nDodano, \u017ce Fundusz rozwija w\u0142asne narz\u0119dzia do typowania nieubezpieczonych \u2013 przede wszystkim dzi\u0119ki informacjom z og\u00f3lnopolskiej bazy polis komunikacyjnych i Centralnej Ewidencji Pojazd\u00f3w. Baza przeszukiwana jest przez specjalne algorytmy wykrywaj\u0105ce przerwy w ochronie ubezpieczeniowej, jak r\u00f3wnie\u017c op\u00f3\u017anienia w zawarciu ubezpieczenia OC przy pierwszej rejestracji pojazdu w Polsce.\n\nUFG przypomina, \u017ce poza identyfikowaniem w\u0142a\u015bcicieli pojazd\u00f3w bez wa\u017cnej polisy OC, Fundusz zajmuje si\u0119 r\u00f3wnie\u017c wyp\u0142at\u0105 odszkodowa\u0144 osobom poszkodowanym w wypadkach drogowych, spowodowanych przez nieubezpieczonych lub niezidentyfikowanych sprawc\u00f3w. UFG administruje te\u017c og\u00f3lnopolsk\u0105 baz\u0105 ubezpiecze\u0144 komunikacyjnych, kt\u00f3r\u0105 ubezpieczyciele wykorzystuj\u0105 m.in. do wyliczania wysoko\u015bci sk\u0142adki za OC i AC, w zale\u017cno\u015bci od historii ubezpieczenia (m.in. liczba wypadk\u00f3w).\n\n\u0179r\u00f3d\u0142o: PAP", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Wed Jan  1 00:00:00 2020", "summary": "", "article_html": "", "meta_description": "Rosn\u0105 kary za brak OC. Teraz kierowcy naprawd\u0119 musz\u0105 pilnowa\u0107 wa\u017cno\u015bci swoich polis. W przeciwnym razie kara naprawd\u0119 uderzy po kieszeni.", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "og": {"image": {"identifier": "https://nczas.com/wp-content/uploads/2019/12/Rozbite_auto_nczas.com_.jpg", "secure_url": "https://nczas.com/wp-content/uploads/2019/12/Rozbite_auto_nczas.com_.jpg", "width": 1200, "height": 800}, "locale": "pl_PL", "type": "article", "title": "Nowy Rok i nowe, wy\u017csze kary dla kierowc\u00f3w. Nawet 5200 z\u0142 kary za brak komunikacyjnego ubezpieczenia OC - NCZAS.COM", "description": "Rosn\u0105 kary za brak OC. Teraz kierowcy naprawd\u0119 musz\u0105 pilnowa\u0107 wa\u017cno\u015bci swoich polis. W przeciwnym razie kara naprawd\u0119 uderzy po kieszeni.", "url": "https://nczas.com/2020/01/01/nowy-rok-i-nowe-wyzsze-kary-dla-kierowcow-nawet-5200-zl-kary-za-brak-komunikacyjnego-ubezpieczenia-oc/", "site_name": "NCZAS.COM"}, "description": "Rosn\u0105 kary za brak OC. Teraz kierowcy naprawd\u0119 musz\u0105 pilnowa\u0107 wa\u017cno\u015bci swoich polis. W przeciwnym razie kara naprawd\u0119 uderzy po kieszeni.", "robots": "max-snippet:-1, max-image-preview:large, max-video-preview:-1", "article": {"section": "wiadomosci", "published_time": "2020-01-01T10:27:57+00:00"}, "twitter": {"card": "summary_large_image", "description": "Rosn\u0105 kary za brak OC. Teraz kierowcy naprawd\u0119 musz\u0105 pilnowa\u0107 wa\u017cno\u015bci swoich polis. W przeciwnym razie kara naprawd\u0119 uderzy po kieszeni.", "title": "Nowy Rok i nowe, wy\u017csze kary dla kierowc\u00f3w. Nawet 5200 z\u0142 kary za brak komunikacyjnego ubezpieczenia OC - NCZAS.COM", "image": "https://nczas.com/wp-content/uploads/2019/12/Rozbite_auto_nczas.com_.jpg"}, "generator": "WordPress 5.1.4", "onesignal": "wordpress-plugin"}, "canonical_link": "https://nczas.com/2020/01/01/nowy-rok-i-nowe-wyzsze-kary-dla-kierowcow-nawet-5200-zl-kary-za-brak-komunikacyjnego-ubezpieczenia-oc/"}