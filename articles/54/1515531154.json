{"source_url": "https://www.polsatnews.pl", "url": "https://www.polsatnews.pl/wiadomosc/2020-02-08/15-lutego-inauguracja-kampanii-wyborczej-andrzeja-dudy/", "title": "Znamy dat\u0119 inauguracji kampanii wyborczej Andrzeja Dudy", "top_image": "https://r.dcs.redcdn.pl/http/o2/redefine/cp/na/nat3and1te88i8xdkmasu29965wwfpcp.jpg", "meta_img": "https://r.dcs.redcdn.pl/http/o2/redefine/cp/na/nat3and1te88i8xdkmasu29965wwfpcp.jpg", "images": ["https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/mg/mgexofqcbvg11539i1hseraohsgka93x.jpg", "https://r.dcs.redcdn.pl/http/o2/redefine/cp/na/nat3and1te88i8xdkmasu29965wwfpcp.jpg", "https://r.dcs.redcdn.pl/http/o2/redefine/cp/yz/yzhs51mdwxkt6x9d8isjzhkthr793abu.jpg"], "movies": [], "text": "W sobot\u0119 15 lutego podczas konwencji w Warszawie zostanie oficjalnie zainaugurowana kampania prezydencka Andrzeja Dudy. Cz\u0142onkowie i sympatycy PiS wys\u0142uchaj\u0105 przem\u00f3wienia staraj\u0105cego si\u0119 o reelekcj\u0119 prezydenta, kt\u00f3ry przedstawi za\u0142o\u017cenia swojego programu. Nieoficjalnie siedziba sztabu nie b\u0119dzie si\u0119 mie\u015bci\u0142a w siedzibie PiS, a na czele sztabu maj\u0105 by\u0107 Joachim Brudzi\u0144ski i Beata Szyd\u0142o.\n\nScenariusz konwencji jest jeszcze dopracowywany. Ma si\u0119 ona odby\u0107 w warszawskiej hali Expo. W jej trakcie planowane s\u0105 cztery wyst\u0105pienia, w tym prezesa partii Jaros\u0142awa Kaczy\u0144skiego oraz prezydenta Andrzeja Dudy.\n\n\"Dialog, pokora i spok\u00f3j, my\u015bl\u0119, \u017ce to s\u0105 najwa\u017cniejsze kwestie\" kampanii wyborczej Andrzeja Dudy - powiedzia\u0142 w sobot\u0119 w Radiu Zet jego rzecznik B\u0142a\u017cej Spychalski. Zaapelowa\u0142 tak\u017ce do wszystkich kandydat\u00f3w na prezydenta o prowadzenie merytorycznej kampanii, a nie \"sztuczne bicie piany\".\n\n- Wida\u0107 po stronie szczeg\u00f3lnie opozycyjnej, o co jest ta gra, jakie b\u0119d\u0105 pr\u00f3bowali narzuca\u0107 tematy, cho\u0107by s\u0142ynny polexit. Wi\u0119kszej g\u0142upoty nie ma, ni\u017c to has\u0142o - powiedzia\u0142 Spychalski.\n\nPodsumowanie kadencji i plany na kolejn\u0105\n\n- Prezydent Duda podsumuje swoj\u0105 obecn\u0105 kadencj\u0119, dokonania oraz przedstawi za\u0142o\u017cenia swojego programu - powiedzia\u0142 polityk PiS uczestnicz\u0105cy w organizacji konwencji.\n\nTu\u017c przed rozpocz\u0119ciem konwencji ma si\u0119 zebra\u0107 Rada Polityczna PiS, kt\u00f3ra formalnie poprze kandydatur\u0119 Dudy na prezydenta.\n\nZOBACZ: Wybory prezydenckie. Prezydent zdecydowa\u0142 ws. startu\n\nKilka dni po konwencji - prawdopodobnie od wtorku - rozpocznie si\u0119 objazd prezydenta Dudy po kraju i dalsze spotkania z wyborcami ju\u017c w ramach kampanii wyborczej.\n\n- Andrzej Duda jako pierwszy prezydent w czasie swojej kadencji odwiedzi\u0142 wszystkie powiaty. W niekt\u00f3rych z nich nigdy wcze\u015bniej nie pojawi\u0142 si\u0119 \u017caden urz\u0119duj\u0105cy prezydent. T\u0119 podr\u00f3\u017c po kraju i spotkania z wyborcami prezydent Duda b\u0119dzie kontynuowa\u0142 te\u017c w kampanii - powiedzia\u0142 jeden z polityk\u00f3w partii rz\u0105dz\u0105cej.\n\nPiS nadal oficjalnie nie zaprezentowa\u0142o sk\u0142adu sztabu wyborczego, stanie si\u0119 to - jak zapowiadaj\u0105 politycy partii rz\u0105dz\u0105cej - w ci\u0105gu najbli\u017cszych dni.\n\nWed\u0142ug nieoficjalnych informacji, na czele sztabu stan\u0105 europos\u0142owie PiS - Joachim Brudzi\u0144ski, kt\u00f3ry b\u0119dzie odpowiada\u0142 za sprawy \"operacyjne\" oraz Beata Szyd\u0142o, kt\u00f3ra ma odpowiada\u0107 za kwestie programowe.\n\nSiedziba sztabu poza Nowogrodzk\u0105\n\n- Oficjalnie sk\u0142ad sztabu podamy po zarejestrowaniu komitetu wyborczego, mo\u017cliwe \u017ce w przysz\u0142ym tygodniu, jeszcze przed konwencj\u0105 wyborcz\u0105 - m\u00f3wi\u0142 jeden z polityk\u00f3w z kierownictwa PiS.\n\nJak doda\u0142, siedziba sztabu nie b\u0119dzie si\u0119 jednak mie\u015bci\u0142a w siedzibie PiS przy ul Nowogrodzkiej. - W centrum Warszawy, ale nie na Nowogrodzkiej - doda\u0142 polityk pytany o lokalizacj\u0119 siedziby.\n\nZOBACZ: Funkcjonariusze SOP zatrzymali ch\u0142opaka, zabrali transparent. Andrzej Duda kaza\u0142 odda\u0107 has\u0142o\n\nW sztabie - wed\u0142ug nieoficjalnych informacji - poza Szyd\u0142o i Brudzi\u0144skim, znajd\u0105 si\u0119: wiceszef Kancelarii Prezydenta Pawe\u0142 Mucha, rzecznik prezydenta B\u0142a\u017cej Spychalski, szef KPRM Micha\u0142 Dworczyk, a tak\u017ce szef Komitetu Wykonawczego PiS Krzysztof Sobolewski, wicerzecznik partii Rados\u0142aw Fogiel oraz wiceszef MSWiA Pawe\u0142 Szefernaker.\n\nW \u015brod\u0119 podczas spotkania z mieszka\u0144cami Lubartowa (woj. lubelskie) prezydent Andrzej Duda og\u0142osi\u0142, \u017ce b\u0119dzie kandydowa\u0142 w wyborach prezydenckich. Wcze\u015bniej tak\u017ce w \u015brod\u0119 marsza\u0142ek Sejmu El\u017cbieta Witek og\u0142osi\u0142a, \u017ce wybory prezydenckie odb\u0119d\u0105 si\u0119 10 maja. Druga tura wybor\u00f3w - je\u015bli b\u0119dzie konieczna - odb\u0119dzie si\u0119 dwa tygodnie p\u00f3\u017aniej, czyli 24 maja. R\u00f3wnie\u017c w \u015brod\u0119 w Dzienniku Ustaw opublikowano postanowienia marsza\u0142ek Sejmu w sprawie zarz\u0105dzenia wybor\u00f3w prezydenckich, co oznacza, \u017ce formalnie ruszy\u0142a kampania wyborcza.\n\nemi/hlk/ PAP", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Emi Hlk"], "publish_date": "Sat Feb  8 00:00:00 2020", "summary": "", "article_html": "", "meta_description": "W sobot\u0119 15 lutego podczas konwencji w Warszawie zostanie oficjalnie zainaugurowana kampania prezydencka Andrzeja Dudy. Cz\u0142onkowie i sympatycy PiS wys\u0142uchaj\u0105 przem\u00f3wienia staraj\u0105cego si\u0119 o reelekcj\u0119 prezydenta, kt\u00f3ry przedstawi za\u0142o\u017cenia swojego programu. Nieoficjalnie siedziba sztabu nie b\u0119dzie si\u0119 mie\u015bci\u0142a w siedzibie PiS, a na czele sztabu maj\u0105 by\u0107 Joachim Brudzi\u0144ski i Beata Szyd\u0142o.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "W sobot\u0119 15 lutego podczas konwencji w Warszawie zostanie oficjalnie zainaugurowana kampania prezydencka Andrzeja Dudy. Cz\u0142onkowie i sympatycy PiS wys\u0142uchaj\u0105 przem\u00f3wienia staraj\u0105cego si\u0119 o reelekcj\u0119 prezydenta, kt\u00f3ry przedstawi za\u0142o\u017cenia swojego programu. Nieoficjalnie siedziba sztabu nie b\u0119dzie si\u0119 mie\u015bci\u0142a w siedzibie PiS, a na czele sztabu maj\u0105 by\u0107 Joachim Brudzi\u0144ski i Beata Szyd\u0142o.", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-02-08/15-lutego-inauguracja-kampanii-wyborczej-andrzeja-dudy/", "title": "Znamy dat\u0119 inauguracji kampanii wyborczej Andrzeja Dudy - Polsat News", "description": "W sobot\u0119 15 lutego podczas konwencji w Warszawie zostanie oficjalnie zainaugurowana kampania prezydencka Andrzeja Dudy. Cz\u0142onkowie i sympatycy PiS wys\u0142uchaj\u0105 przem\u00f3wienia staraj\u0105cego si\u0119 o reelekcj\u0119 prezydenta, kt\u00f3ry przedstawi za\u0142o\u017cenia swojego programu. Nieoficjalnie siedziba sztabu nie b\u0119dzie si\u0119 mie\u015bci\u0142a w siedzibie PiS, a na czele sztabu maj\u0105 by\u0107 Joachim Brudzi\u0144ski i Beata Szyd\u0142o.", "image": "https://r.dcs.redcdn.pl/http/o2/redefine/cp/na/nat3and1te88i8xdkmasu29965wwfpcp.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-02-08/15-lutego-inauguracja-kampanii-wyborczej-andrzeja-dudy/"}