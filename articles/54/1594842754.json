{"source_url": "http://www.yeniduzen.com", "url": "http://www.yeniduzen.com/4-mayista-rus-ruleti-oynanacak-126604h.htm", "title": "'4 May\u0131s'ta Rus ruleti oynanacak'", "top_image": "http://d.yeniduzen.com/news/91666.jpg", "meta_img": "http://d.yeniduzen.com/news/91666.jpg", "images": ["http://www.yeniduzen.com/d/banner/dg_0001_kol_220x300px-01.png", "http://www.yeniduzen.com/d/banner/aaa.jpg", "http://www.yeniduzen.com/d/banner/arcim-web-banner-1-low.20191213171135.gif", "http://d.yeniduzen.com/news_source/1.jpg", "http://www.yeniduzen.com/d/banner/unnamed.gif", "http://www.yeniduzen.com/d/banner/bau-6-haziran.jpg", "http://www.yeniduzen.com/d/banner/18199878116819458886.gif", "http://d.yeniduzen.com/news/84208.jpg", "http://www.yeniduzen.com/d/banner/kanalsim-canli.20191014092329.jpg", "http://d.yeniduzen.com/news/92327.jpg", "http://d.yeniduzen.com/news/92277.jpg", "http://www.yeniduzen.com/d/banner/sos.20200410161717.jpg", "http://www.yeniduzen.com/d/banner/turkcell.png", "http://d.yeniduzen.com/news/92313.jpg", "http://d.yeniduzen.com/news/83596.jpg", "http://d.yeniduzen.com/news/89792.jpg", "http://d.yeniduzen.com/news/88882.jpg", "http://d.yeniduzen.com/news/91344.jpg", "http://www.yeniduzen.com/d/banner/ufu-haz-2018.jpg", "http://www.yeniduzen.com/d/banner/sporyeni.jpg", "http://www.yeniduzen.com/d/banner/cw-nisan-dikey.png", "http://www.yeniduzen.com/d/banner/yeniduzen.20200428142006.gif", "http://s.yeniduzen.com/i/img-rep.gif", "http://d.yeniduzen.com/news/91010.jpg", "http://d.yeniduzen.com/news/57136.jpg", "http://www.yeniduzen.com/d/banner/cw-nisan-2020-yatay.png", "http://www.yeniduzen.com/d/banner/koop-subat-2020.20200224094001.gif", "http://d.yeniduzen.com/news/92317.jpg", "http://s.yeniduzen.com/i/logo.png", "http://www.yeniduzen.com/d/banner/kav.jpg", "http://www.yeniduzen.com/d/banner/avenue-reklam.20200303150612.jpg", "http://www.yeniduzen.com/d/banner/banner-595x90.20200402163531.gif", "http://www.yeniduzen.com/d/banner/215x450.20200131113656.png", "http://d.yeniduzen.com/news/92287.jpg", "http://d.yeniduzen.com/news/92293.jpg", "http://www.yeniduzen.com/d/banner/xp-travel-yenisi.gif", "http://d.yeniduzen.com/banner/yd-gorsel.jpg", "https://www.eczaneler.gen.tr/resimler/nobetci-eczaneler.jpg", "http://d.yeniduzen.com/news/91666.jpg"], "movies": [], "text": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, \u201ctedbirlerin kademeli kald\u0131r\u0131lmas\u0131 rus ruleti oynamaktr\u201d a\u00e7\u0131klamas\u0131nda bulundu.\n\nA\u00e7\u0131klamada, D\u00fcnya Sa\u011fl\u0131k \u00d6rg\u00fct\u00fc\u2019n\u00fcn, hastal\u0131\u011f\u0131n kontrol alt\u0131na al\u0131nd\u0131\u011f\u0131na dair bilimsel verilerin sa\u011flanmas\u0131, sa\u011fl\u0131k alt yap\u0131s\u0131nda gerekli iyile\u015ftirmelerin yap\u0131lmas\u0131 durumunda tedbir kararlar\u0131n\u0131n kademeli bir \u015fekilde, en az riskli alanlardan ba\u015flanarak ve s\u0131n\u0131rl\u0131 say\u0131da insan\u0131 hareketlendirecek \u015fekilde kald\u0131r\u0131lmas\u0131n\u0131n konu\u015fabilece\u011fi y\u00f6n\u00fcnde g\u00f6r\u00fc\u015f bildirdi\u011fi hat\u0131rlat\u0131ld\u0131.\n\nAyr\u0131ca, t\u00fcm d\u00fcnya ve sa\u011fl\u0131k otoritelerinin ikinci dalga i\u00e7in haz\u0131rl\u0131k yap\u0131lmas\u0131n\u0131, \u00f6nlemlerin kald\u0131r\u0131lmas\u0131nda aceleci davran\u0131lmamas\u0131n\u0131 ve kademeli olarak kald\u0131r\u0131lmas\u0131n\u0131 \u0131srarla vurgulad\u0131\u011f\u0131 kaydedildi. Sonbaharla birlikte beklenen ikinci dalgan\u0131n daha y\u0131k\u0131c\u0131 olabilece\u011fine de\u011finildi.\n\nK\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131\u2019n\u0131n a\u00e7\u0131klamas\u0131 \u015fu \u015fekilde devam etti:\n\n\u201cBizlerin \u00f6zenle ve temkinli bir \u015fekilde y\u00fcr\u00fctmeye \u00e7al\u0131\u015ft\u0131\u011f\u0131m\u0131z haz\u0131rl\u0131k \u00e7al\u0131\u015fmalar\u0131 aras\u0131nda Bakanlar Kurulu 4 May\u0131s Pazartesi g\u00fcn\u00fc \u00fclkede ya\u015fayan herkes i\u00e7in soka\u011fa \u00e7\u0131kma yasa\u011f\u0131n\u0131 kald\u0131rma, \u00e7ok k\u0131s\u0131tl\u0131 bir alan d\u0131\u015f\u0131nda t\u00fcm i\u015f yerlerini a\u00e7ma karar\u0131n\u0131 a\u00e7\u0131klam\u0131\u015ft\u0131r. S\u00fcrecin en ba\u015f\u0131nda radikal ve erken tedbirler al\u0131nmas\u0131 ile ba\u015far\u0131ya ula\u015ft\u0131\u011f\u0131m\u0131zla \u00f6v\u00fcn\u00fcrken a\u00e7\u0131lmada bu kadar g\u00f6z\u00fc kara ve cesur olunmas\u0131 toplumda \u015fa\u015fk\u0131nl\u0131k yaratm\u0131\u015ft\u0131r. H\u00fck\u00fcmetin bu kararlar\u0131 hangi bilimsel veriler \u0131\u015f\u0131\u011f\u0131nda ve hangi kurullar ile isti\u015fare ederek ald\u0131\u011f\u0131 a\u00e7\u0131klanmam\u0131\u015ft\u0131r.\n\nYine ayni kararlar aras\u0131nda risk grubundaki kesimi korumaya y\u00f6nelik hi\u00e7bir tedbir al\u0131nmam\u0131\u015f oldu\u011fu da g\u00f6r\u00fclmektedir. 4 May\u0131s itibar\u0131 ile \u00fclkede ya\u015fayan herkesin soka\u011fa \u00e7\u0131kmas\u0131nda hi\u00e7bir sak\u0131nca g\u00f6rmeyen h\u00fck\u00fcmetin geceleri saat 21\u2019den sabah 06\u2019ya kadar ve pazar g\u00fcnleri soka\u011fa \u00e7\u0131kma yasa\u011f\u0131 ile toplumu niye evlerinden \u00e7\u0131karmayaca\u011f\u0131 ise anla\u015f\u0131lamam\u0131\u015ft\u0131r. E\u011fer soka\u011fa \u00e7\u0131kmam\u0131zda bir risk varsa niye cumartesi yok da pazar g\u00fcnleri vard\u0131r? E\u011fer bir risk var ise ve \u00f6n\u00fcm\u00fczdeki haftalarda vaka patlamas\u0131 ya\u015fan\u0131rsa toplumu yine ayn\u0131 \u015fekilde kapatt\u0131\u011f\u0131n\u0131z takdirde toplumdaki travma daha fazla olmayacak m\u0131?\n\nHekimlik uygulamalar\u0131 kan\u0131ta dayal\u0131 olarak yap\u0131l\u0131r. E\u011fer bir hastal\u0131kla m\u00fccadele ediyorsak y\u00fcz\u00fcm\u00fcz\u00fc bilime, ara\u015ft\u0131rmaya, verilere \u00e7evirmeli kan\u0131tlara dayal\u0131 uygulamalarda bulunmal\u0131y\u0131z. D\u00fcnyadaki tecr\u00fcbeye, bilim insanlar\u0131n\u0131n ve otoritelerinin uyar\u0131lar\u0131na kulak vermeliyiz. Bizim gibi salg\u0131nla m\u00fccadelede erken tedbirler alarak ba\u015far\u0131 sa\u011flayan baz\u0131 \u00fclkelerde tedbirlerin erken ve topluca kald\u0131r\u0131lmas\u0131 sonras\u0131 hastal\u0131\u011f\u0131n h\u0131zla yay\u0131ld\u0131\u011f\u0131n\u0131, kay\u0131plar\u0131n \u00f6n\u00fcne ge\u00e7ilemedi\u011fini g\u00f6steren deneyimler mevcuttur. Bizler \u00fclkemizin hekimleri ve \u00f6rg\u00fctleri olarak tedbirlerin kademeli olarak yani peyder pey kald\u0131r\u0131lmas\u0131n\u0131n, her kademe aras\u0131nda en az 3 haftal\u0131k s\u00fcre bulunmas\u0131n\u0131n, her 2 haftada bir risk de\u011ferlendirilmesinin tekrar yap\u0131lmas\u0131n\u0131n gerekli oldu\u011funu d\u00fc\u015f\u00fcn\u00fcyor, toplum olarak b\u00fcy\u00fck fedakarl\u0131klarla elde etti\u011fimiz ba\u015far\u0131n\u0131n heba edilmemesi gerekti\u011fini vurguluyoruz.\n\nH\u00fck\u00fcmetin topyek\u00fcn a\u00e7\u0131lma anlam\u0131na gelecek bu kararlar\u0131ndan vaz ge\u00e7memesi durumunda kaybedilecek her candan sorumlu olaca\u011f\u0131n\u0131, toplumun sa\u011fl\u0131\u011f\u0131n\u0131 bilimsel \u00e7al\u0131\u015fmalardan yoksun bir \u015fekilde ve bu kadar kolay riske atman\u0131n Rus ruleti oynamakla e\u015f de\u011fer oldu\u011funu belirtiriz\u201d", "keywords": [], "meta_keywords": ["K\u0131br\u0131s T\u00fcrk Tabipleri Birli\u011fi", "K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131", "corona"], "tags": ["K\u0131br\u0131s T\u00fcrk Tabipleri Birli\u011fi", "corona", "K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131"], "authors": [], "publish_date": null, "summary": "", "article_html": "", "meta_description": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, \u201ctedbirlerin kademeli kald\u0131r\u0131lmas\u0131 rus ruleti oynamaktr\u201d a\u00e7\u0131klamas\u0131nda bulundu.", "meta_lang": "tr", "meta_favicon": "/favicon.ico?1", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, corona", "description": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, \u201ctedbirlerin kademeli kald\u0131r\u0131lmas\u0131 rus ruleti oynamaktr\u201d a\u00e7\u0131klamas\u0131nda bulundu.", "apple-itunes-app": "app-id=448194018", "google-play-app": "app-id=com.cmbilisim.cmnews.yeniduzen", "DC.date.issued": "2020-05-02T09:40:58+03:00", "news_keywords": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, corona", "og": {"site_name": "YEN\u0130D\u00dcZEN", "url": "http://www.yeniduzen.com/4-mayista-rus-ruleti-oynanacak-126604h.htm", "title": "'4 May\u0131s'ta Rus ruleti oynanacak'", "description": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, \u201ctedbirlerin kademeli kald\u0131r\u0131lmas\u0131 rus ruleti oynamaktr\u201d a\u00e7\u0131klamas\u0131nda bulundu.", "image": "http://d.yeniduzen.com/news/91666.jpg", "type": "article"}, "twitter": {"card": "summary_large_image", "image": "http://d.yeniduzen.com/news/91666.jpg", "site": "@https://twitter.com/YENiDUZEN", "url": "http://www.yeniduzen.com/4-mayista-rus-ruleti-oynanacak-126604h.htm", "title": "'4 May\u0131s'ta Rus ruleti oynanacak'", "description": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Tabipleri Odas\u0131 ve K\u0131br\u0131s T\u00fcrk Hekimler Sendikas\u0131, \u201ctedbirlerin kademeli kald\u0131r\u0131lmas\u0131 rus ruleti oynamaktr\u201d a\u00e7\u0131klamas\u0131nda bulundu."}}, "canonical_link": "http://www.yeniduzen.com/4-mayista-rus-ruleti-oynanacak-126604h.htm"}