{"source_url": "https://fakty.interia.pl", "url": "https://fakty.interia.pl/deutsche-welle/news-die-welt-polska-odporna-na-kryzysy,nId,4533413", "title": "\"Die Welt\": Polska odporna na kryzysy", "top_image": "https://i.iplsc.com/-/000A653MJBXPSUVW-C411.jpg", "meta_img": "https://i.iplsc.com/-/000A653MJBXPSUVW-C411.jpg", "images": ["https://fakty.interia.pl/p.gif", "https://i.iplsc.com/deutsche-welle/0009A60OR5FN02CJ-C301.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://i.iplsc.com/-/000A653MJBXPSUVW-C411.jpg", "https://i.iplsc.com/dlugofalowo-polska-moze-skorzystac-na-skutkach-pandemii-koro/000A653MJBXPSUVW-C122-F4.jpg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Polska ledwo odczu\u0142a skutki kryzysu finansowego i migracyjnego. Teraz mo\u017ce nawet wyj\u015b\u0107 wzmocniona z koronakryzysu \u2013 czytamy w \"Die Welt\".\n\nZdj\u0119cie D\u0142ugofalowo Polska mo\u017ce skorzysta\u0107 na skutkach pandemii koronawirusa - pisze \"Die Welt\" /ANDRZEJ BANAS / POLSKA PRESS /East News\n\nPrzypominaj\u0105c o zaproponowanym niedawno przez Komisj\u0119 Europejsk\u0105 pakiecie ratunkowym dla europejskiej gospodarki, wynosz\u0105cym 750 mld euro, gazeta zaznacza, \u017ce Polska mo\u017ce otrzyma\u0107 w jego ramach 63 miliardy.\n\nReklama\n\n\"Prawie \u017caden kraj nie korzysta w wi\u0119kszym wymiarze z korona-pomocy. Tylko wyj\u0105tkowo mocno dotkni\u0119te COVID-19 kraje po\u0142udnia Europy - W\u0142ochy i Hiszpania, dostan\u0105 wi\u0119cej\" - pisze warszawski korespondent \"Die Welt\" Philipp Fritz w artykule opublikowanym na stronach internetowych gazety.\n\nJak dodaje, gospodarczo Polska trzyma si\u0119 przy tym wzgl\u0119dnie dobrze, a rozprzestrzenianie si\u0119 wirusa uda\u0142o si\u0119 skutecznie spowolni\u0107. \"Po raz kolejny Polska mo\u017ce udowodni\u0107, jak odporna jest na kryzysy. Od wej\u015bcia do UE w 2004 roku kraj zdo\u0142a\u0142 omin\u0105\u0107 wszystkie du\u017ce europejskie kryzysy: kryzys euro od 2009 roku, migracyjny 2015 roku, a teraz koronakryzys\" - czytamy.\n\n\"Unikacz kryzys\u00f3w\"\n\n\"Raz po raz Polsce udawa\u0142o si\u0119 utrzyma\u0107 na nogach, podczas gdy inni si\u0119 potykali. Z taktyczn\u0105 zdolno\u015bci\u0105 i stosown\u0105 porcj\u0105 szcz\u0119\u015bcia, Polsce uda\u0142o si\u0119 sta\u0107 wyj\u0105tkowo atrakcyjn\u0105 dla zagranicznych inwestycji bezpo\u015brednich, do kraju p\u0142ynie \u015brednio 6 miliard\u00f3w euro rocznie\" - pisze Fritz.\n\nJak dodaje, z powodu swojej peryferyjnej lokalizacji w Unii Europejskiej i niesolidarnej polityce w kryzysie migracyjnym, Polsce uda\u0142o si\u0119 wej\u015b\u0107 na pozycj\u0119 \"unikacza kryzys\u00f3w\". \"Nie wiadomo, jaki kszta\u0142t b\u0119dzie mia\u0142a w przysz\u0142o\u015bci polska polityka migracyjna, jednak gospodarczy po\u015bcig b\u0119dzie kontynuowany tak\u017ce po koronaryzysie\" - czytamy.\n\nGazeta cytuje by\u0142ego premiera i szefa NBP Marka Belk\u0119, kt\u00f3ry ocenia, \u017ce Polska b\u0119dzie nadal rosn\u0105\u0107 i gospodarczo do\u0142\u0105czy do europejskiej pierwszej ligi. Jego zdaniem mo\u017cna si\u0119 spodziewa\u0107, \u017ce Polska wkr\u00f3tce wyprzedzi Hiszpani\u0119 pod wzgl\u0119dem wynik\u00f3w gospodarczych.\n\nPolska mo\u017ce skorzysta\u0107\n\nAutor artyku\u0142u dodaje, \u017ce obecny rz\u0105d Prawa i Sprawiedliwo\u015bci rozwija gospodarcze wp\u0142ywy kraju, ale w polityce wewn\u0119trznej dzieli spo\u0142ecze\u0144stwo na zwolennik\u00f3w i przeciwnik\u00f3w swojej polityki. \"Kontrowersyjna, tak zwana reforma wymiaru sprawiedliwo\u015bci, lekcewa\u017cenie zasad praworz\u0105dno\u015bci, s\u0105 przeszkod\u0105 dla dobrej wsp\u00f3\u0142pracy z Warszaw\u0105\". \"Nale\u017cy o tym pami\u0119ta\u0107, gdy patrzy si\u0119 na Polsk\u0119 - pogromc\u0119 kryzys\u00f3w\" - czytamy.\n\nFritz zaznacza jednocze\u015bnie, \u017ce d\u0142ugofalowo Polska mo\u017ce skorzysta\u0107 na skutkach pandemii koronawirusa. \"Je\u015bli w wyniku koronakryzysu zachodni Europejczycy i USA mia\u0142yby zmniejszy\u0107 swoj\u0105 zale\u017cno\u015b\u0107 od Chin, czego spodziewa si\u0119 wielu obserwator\u00f3w, Polska mog\u0142aby jako pierwsza skorzysta\u0107 z przeniesienia \u0142a\u0144cuch\u00f3w produkcji\" - czytamy na stronach internetowych \"Die Welt\".", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Polska, ledwo, odczu\u0142a, skutki, kryzysu, finansowego, migracyjnego, Teraz, mo\u017ce, nawet, wyj\u015b\u0107, wzmocniona, koronakryzysu, czytamy, Welt", "twitter": {"description": "Polska ledwo odczu\u0142a skutki kryzysu finansowego i migracyjnego. Teraz mo\u017ce nawet wyj\u015b\u0107 wzmocniona z koronakryzysu \u2013 czytamy w \"Die Welt\".", "card": "summary_large_image"}, "Description": "\"Die Welt\": Polska odporna na kryzysy - Polska ledwo odczu\u0142a skutki kryzysu finansowego i migracyjnego. Teraz mo\u017ce nawet wyj\u015b\u0107 wzmocniona z koronakryzysu \u2013 czytamy w \"Die Welt\".", "og": {"type": "article", "title": "\"Die Welt\": Polska mo\u017ce wyj\u015b\u0107 wzmocniona z koronakryzysu", "description": "Kliknij i zobacz wi\u0119cej.", "image": "https://i.iplsc.com/-/000A653MJBXPSUVW-C411.jpg", "url": "https://fakty.interia.pl/deutsche-welle/news-die-welt-polska-odporna-na-kryzysy,nId,4533413"}, "news_keywords": "fakty.interia.pl, deutsche welle, koronawirus w polsce, fakty dnia, przegl\u0105d prasy", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/deutsche-welle/news-die-welt-polska-odporna-na-kryzysy,nId,4533413"}