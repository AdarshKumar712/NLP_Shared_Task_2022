{"source_url": "https://www.haberler.com", "url": "https://www.haberler.com/fransa-da-evlerinin-havuzunda-olu-bulunan-anne-ile-13320812-haberi/", "title": "Fransa'da evlerinin havuzunda \u00f6l\u00fc bulunan anne ile \u00e7ocuklar\u0131 Tunceli'de topra\u011fa verildi", "top_image": "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg", "meta_img": "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg", "images": ["https://mc.yandex.ru/watch/14231362", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg"], "movies": [], "text": "Fransa'da evlerinin havuzunda \u00f6l\u00fc bulunan anne ile \u00e7ocuklar\u0131 Tunceli'de topra\u011fa verildi Fransa'da evlerinin havuzunda \u00f6l\u00fc bulunan anne ve iki o\u011flunun cenazeleri memleketleri Tunceli'de g\u00f6zya\u015flar\u0131 aras\u0131nda topra\u011fa verildi.\n\nFransa'da evlerinin havuzunda \u00f6l\u00fc bulunan anne ve iki o\u011flunun cenazeleri memleketleri Tunceli'de g\u00f6zya\u015flar\u0131 aras\u0131nda topra\u011fa verildi.\n\nFransa'n\u0131n Montpellier kenti yak\u0131n\u0131ndaki Juvignac'daki evlerinin havuzunda 2 Haziran'da \u00f6l\u00fc bulunan 30 ya\u015f\u0131ndaki Dilek Y\u00fccetepe ile \u00e7ocuklar\u0131 Dersim (2) ve Cem'in (4) cenazeleri, otopsinin ard\u0131ndan Tunceli'nin P\u00fcl\u00fcm\u00fcr il\u00e7esine getirildi.\n\nAnne ve iki \u00e7ocu\u011fu i\u00e7in P\u00fcl\u00fcm\u00fcr Cemevi'nde d\u00fczenlenen cenaze merasiminde e\u015fi ve iki \u00e7ocu\u011funu kaybeden Muharrem Y\u00fccetepe ile yak\u0131nlar\u0131 g\u00f6zya\u015f\u0131 d\u00f6kt\u00fc.\n\nCenaze namaz\u0131n\u0131n ard\u0131ndan helallik al\u0131narak dua edildi. Cenazeler daha sonra il\u00e7eye ba\u011fl\u0131 \u00c7atalyaka k\u00f6y\u00fcnde topra\u011fa verildi.\n\nE\u015fi ve iki \u00e7ocu\u011funu kaybeden Muharrem Y\u00fccetepe'nin day\u0131s\u0131 Faruk Gezici, gazetecilere bo\u011fulma olay\u0131n\u0131 \u015f\u00f6yle anlatt\u0131:\n\n\"Muharrem, e\u015finin telefonlar\u0131na cevap vermemesi \u00fczerine merak edip eve bakmaya gidiyor. Evde \u00e7ocuklar\u0131n\u0131 ve e\u015fini havuzun i\u00e7inde g\u00f6r\u00fcyor. Otopsi sonucunca bildi\u011fimiz tek \u015fey var, d\u0131\u015ftan herhangi m\u00fcdahale yok, suda bo\u011fulma. Detayl\u0131 otopsi 3 ay sonra \u00e7\u0131kacak. \u015eu an bilinen haliyle ilk \u00f6nce k\u00fc\u00e7\u00fck olan can\u0131m\u0131z vefat ediyor. Ard\u0131ndan anne, en son da b\u00fcy\u00fck \u00e7ocuk vefat ediyor. Hi\u00e7 kimse yanlar\u0131nda olmad\u0131\u011f\u0131 i\u00e7in bildi\u011fimiz \u015fu, \u00e7ocuklar suya d\u00fc\u015f\u00fcnce gelin han\u0131m panik yap\u0131yor ve b\u00f6ylece bu elim kaza meydana geliyor.\"\n\nCenaze merasimine, CHP Tunceli Milletvekili Polat \u015earo\u011flu, Belediye Ba\u015fkan\u0131 Fatih Mehmet Ma\u00e7o\u011flu, P\u00fcl\u00fcm\u00fcr Belediye Ba\u015fkan\u0131 M\u00fcsl\u00fcm Tosun, Hozat Belediye Ba\u015fkan\u0131 Seyfi Geyik ile \u00e7ok say\u0131da vatanda\u015f kat\u0131ld\u0131.\n\nKaynak: AA", "keywords": [], "meta_keywords": ["Tunceli", "Fransa", "Anne", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Fransa'da evlerinin havuzunda \u00f6l\u00fc bulunan anne ve iki o\u011flunun cenazeleri memleketleri Tunceli'de g\u00f6zya\u015flar\u0131 aras\u0131nda topra\u011fa verildi.", "meta_lang": "tr", "meta_favicon": "/touch-icon-iphone.png", "meta_data": {"description": "Fransa'da evlerinin havuzunda \u00f6l\u00fc bulunan anne ve iki o\u011flunun cenazeleri memleketleri Tunceli'de g\u00f6zya\u015flar\u0131 aras\u0131nda topra\u011fa verildi.", "keywords": "Tunceli, Fransa, Anne, G\u00fcncel, Haber", "image": "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg", "medium": "news", "dateCreated": "2020-06-13T16:47:04+03:00", "dateUpdated": "2020-06-13T17:44:17+03:00", "msapplication-starturl": "https://www.haberler.com", "article": {"id": 13320812, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Tunceli, Fransa, Anne, G\u00fcncel"}, "og": {"url": "https://www.haberler.com/fransa-da-evlerinin-havuzunda-olu-bulunan-anne-ile-13320812-haberi/", "site_name": "Haberler.com", "locale": "tr_TR", "type": "article", "title": "Fransa'da evlerinin havuzunda \u00f6l\u00fc bulunan anne ile \u00e7ocuklar\u0131 Tunceli'de topra\u011fa verildi", "description": "Fransa'da evlerinin havuzunda \u00f6l\u00fc bulunan anne ve iki o\u011flunun cenazeleri memleketleri Tunceli'de g\u00f6zya\u015flar\u0131 aras\u0131nda topra\u011fa verildi.", "image": {"identifier": "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg", "secure_url": "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/fransa-da-evlerinin-havuzunda-olu-bulunan-anne-ile-13320812-haberi/", "card": "summary_large_image", "site": "Haberler", "title": "Fransa'da evlerinin havuzunda \u00f6l\u00fc bulunan anne ile \u00e7ocuklar\u0131 Tunceli'de topra\u011fa verildi", "description": "Fransa'da evlerinin havuzunda \u00f6l\u00fc bulunan anne ve iki o\u011flunun cenazeleri memleketleri Tunceli'de g\u00f6zya\u015flar\u0131 aras\u0131nda topra\u011fa verildi.", "image": "https://foto.haberler.com/haber/2020/06/13/fransa-da-evlerinin-havuzunda-olu-bulunan-ann-13320812_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/fransa-da-evlerinin-havuzunda-olu-bulunan-anne-ile-13320812-haberi/"}