{"source_url": "https://www.milliyet.com.tr", "url": "https://www.milliyet.com.tr/gundem/uzaktan-egitim-iletisimi-kesti-6222615", "title": "Uzaktan e\u011fitim \u2018ileti\u015fim\u2019i kesti", "top_image": "https://i2.milimaj.com/i/milliyet/75/0x0/5ed1760f554283154c8c08fa.jpg", "meta_img": "https://i2.milimaj.com/i/milliyet/75/0x0/5ed1760f554283154c8c08fa.jpg", "images": ["https://i2.milimaj.com/i/milliyet/75/0x410/5ed1760f554283154c8c08fa.jpg", "https://s.milimaj.com/images/milliyet/milliyet-logo.svg?v=1", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://i2.milimaj.com/i/milliyet/75/0x0/5ed1760f554283154c8c08fa.jpg", "https://s.milimaj.com/images/milliyet/milliyettv-logo-white.png"], "movies": [], "text": "T\u00fcrkiye E\u011fitim G\u00f6n\u00fcll\u00fcleri Vakf\u0131 (TEGV) koronavir\u00fcs d\u00f6neminde ba\u015flayan uzaktan e\u011fitim s\u00fcrecinde \u00e7ocuklar\u0131n ve velilerin tecr\u00fcbelerini de\u011ferlendirmek amac\u0131yla bir ara\u015ft\u0131rma ger\u00e7ekle\u015ftirdi. Ara\u015ft\u0131rma, T\u00fcrkiye\u2019nin 7 co\u011frafi b\u00f6lgesinde, 31 \u015fehirden 368 TEGV velisiyle yap\u0131ld\u0131. Ara\u015ft\u0131rmaya kat\u0131lan velilerin y\u00fczde 54\u2019\u00fcn\u00fcn 1-2 \u00e7ocu\u011fu, y\u00fczde 34\u2019\u00fcn\u00fcn 3\u2019ten fazla \u00e7ocu\u011fu, y\u00fczde 12\u2019sinin ise 5\u2019ten fazla \u00e7ocu\u011fu var. D\u00fcn TEGV Genel M\u00fcd\u00fcr Sait Tosyal\u0131 ve E\u011fitim Programlar\u0131 M\u00fcd\u00fcr\u00fc Devrim Uygan Deniz kat\u0131l\u0131m\u0131yla yap\u0131lan online bas\u0131n toplant\u0131s\u0131nda rapordan ilgin\u00e7 veriler payla\u015f\u0131ld\u0131. Onlardan \u00f6ne \u00e7\u0131kanlar \u015f\u00f6yle:\n\n\n\nEBA\u2019y\u0131 her g\u00fcn d\u00fczenli olarak takip eden \u00e7ocuklar\u0131n oran\u0131 y\u00fczde 69. Bu takibin y\u00fczde 83\u2019\u00fc televizyon kanallar\u0131 \u00fczerinden yap\u0131l\u0131yor. EBA \u00e7evrimi\u00e7i portal \u00fczerinden asenkron e\u011fitim takibi oran\u0131 47, canl\u0131 ders kat\u0131l\u0131m oran\u0131 ise y\u00fczde 11.\n\n\n\nVelilerin y\u00fczde 47\u2019si EBA\u2019y\u0131 d\u00fczenli, y\u00fczde 36\u2019s\u0131 belirli aral\u0131klarla takip ediyor.\n\n\n\n\u00c7ocuklar\u0131n y\u00fczde 37\u2019si velisinden destek istiyor. Destek yo\u011funlukla Matematik ve problem/test \u00e7\u00f6zme, ara\u015ft\u0131rma \u00f6devleri ve \u0130ngilizce alanlar\u0131nda yo\u011funla\u015f\u0131yor.\n\n\n\n\u00c7ocuklar\u0131n Y\u00fczde 50\u2019si uzaktan e\u011fitimde, bilgisayar, y\u00fczde 59\u2019u cep telefonu, y\u00fczde 28\u2019i tablet kullan\u0131rken y\u00fczde 4 ise hi\u00e7bir ara\u00e7 kullanm\u0131yor.\n\n\n\n\u00c7ocuklar\u0131n hafta i\u00e7i \u00f6\u011fretmenleriyle d\u00fczenli olarak g\u00f6r\u00fc\u015fme oran\u0131 y\u00fczde 48, haftada 1-2 g\u00fcn g\u00f6r\u00fc\u015fme oran\u0131 y\u00fczde 31, ge\u00e7en 1,5 ayda yaln\u0131zca 1 ya da 2 kez g\u00f6r\u00fc\u015fme oran\u0131 ise y\u00fczde 21. D\u00fczensiz ve nadiren ileti\u015fim kuranlar\u0131n toplam oran\u0131 y\u00fczde 51.\n\nDavran\u0131\u015flar\u0131 de\u011fi\u015fti\n\n\n\n\u00c7ocuklar\u0131n yaln\u0131zca y\u00fczde 3\u2019\u00fc \u00f6\u011fretmenleriyle ile sohbet ediyor.\n\n\n\nGe\u00e7en 1,5 ayl\u0131k s\u00fcre i\u00e7erisinde \u00e7ocuklar\u0131n y\u00fczde 7\u2019si \u00f6\u011fretmenleriyle; y\u00fczde 39\u2019u ise arkada\u015flar\u0131yla ileti\u015fim kurmad\u0131.\n\n\n\n\u00c7ocuklar\u0131n y\u00fczde 20\u2019sinde davran\u0131\u015f de\u011fi\u015fimi olu\u015ftu\u011fu bildirildi. \u00c7ocuklar\u0131n y\u00fczde 11\u2019inde s\u0131k\u0131lma, y\u00fczde 9\u2019unda ani duygu durum de\u011fi\u015fiklikleri, y\u00fczde 9\u2019unda yerinde duramama, y\u00fczde 7\u2019sinde ise s\u00fcrekli telefon kullanma gibi duygusal ve psikolojik etkiler g\u00f6r\u00fcld\u00fc.\n\n\n\n\u2018\u00dccretisiz tablet da\u011f\u0131t\u0131lmal\u0131\u2019\n\n\n\nTEGV ara\u015ft\u0131rma sonucuna g\u00f6re, ileti\u015fim sorunlar\u0131n\u0131 ortadan kald\u0131rmak ve uzaktan e\u011fitimi toplumun her kesiminde normalle\u015ftirmek i\u00e7in birtak\u0131m \u00e7\u00f6z\u00fcm \u00f6nerileri de sundu. Bu \u00f6neriler ise \u015f\u00f6yle:\n\n\n\nKorona d\u00f6neminde tecr\u00fcbe edilen ve ba\u015far\u0131l\u0131 sonu\u00e7lar al\u0131nan y\u00fcz y\u00fcze e\u011fitimde, canl\u0131 s\u0131n\u0131f modeline ihtiya\u00e7 duyuluyor. Bu model i\u00e7in toplumun her kesiminin al\u0131m g\u00fcc\u00fcne uygun olarak fiyatland\u0131r\u0131lm\u0131\u015f basit tabletlerin piyasaya s\u00fcr\u00fclmesine ve internet eri\u015fiminin kamu ve \u00f6zel sekt\u00f6r i\u015f birli\u011fiyle d\u00fc\u015f\u00fck gelirli b\u00f6lgelerde \u00fccretsiz olarak sa\u011flanmas\u0131na ihtiya\u00e7 var.\n\n\n\nE\u011fitim sisteminde kitap, defter gibi geleneksel ara\u00e7lar\u0131n yerini, tabletlerin almas\u0131 konu\u015fulmaya ba\u015flanmal\u0131. Normal zamanda ve bu gibi kriz anlar\u0131nda e\u011fitsel ara\u00e7lar\u0131n devaml\u0131l\u0131\u011f\u0131 sa\u011flanmal\u0131.\n\n\n\n\u00c7ocuklar\u0131n \u0130ngilizce ve matematik alan\u0131nda yaln\u0131z \u00e7al\u0131\u015fmalar\u0131 daha zor. Bir yeti\u015fkin deste\u011fine daha fazla ihtiya\u00e7 duyulan bu alanlarda verimli et\u00fcd modelleri \u00e7al\u0131\u015f\u0131lmal\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son Dakika G\u00fcncel Haberler - TEGV\u2019in yapt\u0131\u011f\u0131 ara\u015ft\u0131rmaya g\u00f6re; uzaktan e\u011fitim alan \u00f6\u011frencilerin y\u00fczde 51\u2019i \u00f6\u011fretmenleriyle nadiren ileti\u015fim kuruyor. Y\u00fczde 39\u2019u arkada\u015flar\u0131yla hi\u00e7 g\u00f6r\u00fc\u015fm\u00fcyor", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.88.386", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/gundem/uzaktan-egitim-iletisimi-kesti-6222615", "title": "Uzaktan e\u011fitim  \u2018ileti\u015fim\u2019i kesti", "type": "article", "image": "https://i2.milimaj.com/i/milliyet/75/0x0/5ed1760f554283154c8c08fa.jpg", "site_name": "Milliyet", "description": "TEGV\u2019in yapt\u0131\u011f\u0131 ara\u015ft\u0131rmaya g\u00f6re; uzaktan e\u011fitim alan \u00f6\u011frencilerin y\u00fczde 51\u2019i \u00f6\u011fretmenleriyle nadiren ileti\u015fim kuruyor. Y\u00fczde 39\u2019u arkada\u015flar\u0131yla hi\u00e7 g\u00f6r\u00fc\u015fm\u00fcyor"}, "description": "Son Dakika G\u00fcncel Haberler - TEGV\u2019in yapt\u0131\u011f\u0131 ara\u015ft\u0131rmaya g\u00f6re; uzaktan e\u011fitim alan \u00f6\u011frencilerin y\u00fczde 51\u2019i \u00f6\u011fretmenleriyle nadiren ileti\u015fim kuruyor. Y\u00fczde 39\u2019u arkada\u015flar\u0131yla hi\u00e7 g\u00f6r\u00fc\u015fm\u00fcyor", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/gundem/uzaktan-egitim-iletisimi-kesti-6222615", "title": "Uzaktan e\u011fitim  \u2018ileti\u015fim\u2019i kesti", "description": "TEGV\u2019in yapt\u0131\u011f\u0131 ara\u015ft\u0131rmaya g\u00f6re; uzaktan e\u011fiti...", "image": "https://i2.milimaj.com/i/milliyet/75/0x0/5ed1760f554283154c8c08fa.jpg"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.88.386", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/gundem/uzaktan-egitim-iletisimi-kesti-6222615"}