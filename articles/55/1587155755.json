{"source_url": "https://nczas.com", "url": "https://nczas.com/2020/04/23/pozar-w-biebrzanskim-parku-narodowym-najnowsze-informacje-od-strazakow/", "title": "Po\u017car w Biebrza\u0144skim Parku narodowym. Najnowsze informacje od stra\u017cak\u00f3w", "top_image": "https://nczas.com/wp-content/uploads/2020/04/biebrza_pozar.jpg", "meta_img": "https://nczas.com/wp-content/uploads/2020/04/biebrza_pozar.jpg", "images": ["https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/04/dr_zbigniew_martyka-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/02/jkm_janusz_korwin_mikke_korwin-mikke_nczas-218x150.jpg", "https://nczas.com/wp-content/uploads/2020/02/kontener_pck_polski_czerwony_krzyz_nczas-100x70.jpg", "https://nczas.com/wp-content/uploads/2020/04/koronawirus_pandemia_epidemia-218x150.jpg", "https://nczas.com/wp-content/uploads/2020/04/allergy-5039043_1280-218x150.jpg", "https://nczas.com/wp-content/uploads/2020/04/biebrza_pozar.jpg", "https://nczas.com/wp-content/uploads/2020/05/Hotel-Gda\u0144sk-FB-100x70.jpg", "https://nczas.com/wp-content/uploads/2020/03/pap_20200225_2NA-100x70.jpg", "https://nczas.com/wp-content/uploads/2020/05/bb-100x70.jpg", "https://nczas.com/wp-content/uploads/2020/02/kontener_pck_polski_czerwony_krzyz_nczas-218x150.jpg", "https://nczas.com/wp-content/uploads/2020/05/bb-218x150.jpg", "https://nczas.com/wp-content/uploads/2020/04/allergy-5039043_1280-100x70.jpg", "https://nczas.com/wp-content/uploads/2020/05/Hotel-Gda\u0144sk-FB-218x150.jpg", "https://nczas.com/wp-content/uploads/2020/04/biebrza_pozar-696x464.jpg", "https://nczas.com/wp-content/uploads/2020/02/Vadym-Pristajko-szef-MSZ-Ukrainy-218x150.jpg", "https://nczas.com/wp-content/uploads/2020/03/robert_biedron_nczas-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "Udaje nam si\u0119 kontrolowa\u0107 obszar po\u017caru w Biebrza\u0144skim Parku Narodowym, ta kontrola jest skuteczna, jeste\u015bmy pe\u0142ni optymizmu, liczymy na to, \u017ce zmierzamy do ugaszenia po\u017caru \u2013 powiedzia\u0142 w czwartek dziennikarzom Marcin Janowski z bia\u0142ostockiej komendy wojew\u00f3dzkiej Pa\u0144stwowej Stra\u017cy Po\u017carnej.\n\nPo\u017car w tzw. basenie \u015brodkowym Biebrza\u0144skiego Parku Narodowego wed\u0142ug danych na \u015brod\u0119 obj\u0105\u0142 ok. 6 tys. ha bagiennych \u0142\u0105k i las\u00f3w. Wed\u0142ug ocen s\u0142u\u017cb parkowych i stra\u017cak\u00f3w prawie pewne jest, \u017ce po\u017car powsta\u0142 wskutek wypalania traw.\n\nJanowski powiedzia\u0142 w czwartek po po\u0142udniu dziennikarzom, \u017ce z posiadanych informacji wynika, \u017ce obszar dzi\u015b obj\u0119ty po\u017carem stanowi oko\u0142o 5 proc. tego, kt\u00f3ry do tej pory by\u0142 spalony. Jak zaznaczy\u0142, w wi\u0119kszo\u015bci p\u0142onie obszar, kt\u00f3ry ju\u017c wcze\u015bniej by\u0142 obj\u0119ty ogniem.\n\n\u201eW tej chwili zaanga\u017cowane w gaszenie po\u017caru s\u0105 74 zast\u0119py ga\u015bnicze w wi\u0119kszo\u015bci z odwod\u00f3w operacyjnych (\u2026) jest to ponad 300 stra\u017cak\u00f3w dzia\u0142aj\u0105cych w tym momencie na froncie po\u017caru, oko\u0142o 50 ochotnik\u00f3w z lokalnych jednostek, wspieraj\u0105 nas na miejscu tak\u017ce \u017co\u0142nierze z WOT, 50 \u017co\u0142nierzy\u201d \u2013 poinformowa\u0142. Jak doda\u0142, \u201edu\u017cym wsparciem jest zrzut wody z powietrza\u201d realizowany przez sze\u015b\u0107 samolot\u00f3w i \u015bmig\u0142owiec ga\u015bniczy, za\u015b dwa dodatkowe \u015bmig\u0142owce policyjne patroluj\u0105 teren.\n\nJak powiedzia\u0142 Janowski, obecne \u015brodki i si\u0142y zaanga\u017cowane do gaszenia po\u017caru powinny by\u0107 wykorzystywane w spos\u00f3b optymalny i si\u0119ganie po dodatkowe si\u0142y \u201enie wygeneruje bardziej optymalnego dzia\u0142ania\u201d.\n\nWiosenne po\u017cary suchych traw i trzcinowisk s\u0105 nad Biebrz\u0105 co roku, ale trwaj\u0105cy obecnie jest najwi\u0119kszym w historii dzia\u0142alno\u015bci tego parku. W du\u017cej cz\u0119\u015bci obj\u0105\u0142 obszary torfowe. Tam ogie\u0144 mo\u017ce bardzo d\u0142ugo tli\u0107 si\u0119 pod powierzchni\u0105 gruntu i wznieca\u0107 si\u0119 wskutek poryw\u00f3w wiatr\u00f3w. W minionych latach jedynym sposobem na takie po\u017cary by\u0142y obfite opady deszczu.\n\nBiebrza\u0144ski Park Narodowy jest najwi\u0119kszym w Polsce. Zajmuje ok. 59 tys. ha. Chroni cenne przyrodniczo obszary bagienne. Jest ostoj\u0105 wielu rzadkich gatunk\u00f3w, zw\u0142aszcza ptak\u00f3w wodno-b\u0142otnych i \u0142osi. (PAP)", "keywords": [], "meta_keywords": [""], "tags": [], "authors": [], "publish_date": "Thu Apr 23 00:00:00 2020", "summary": "", "article_html": "", "meta_description": "Udaje nam si\u0119 kontrolowa\u0107 obszar po\u017caru w Biebrza\u0144skim Parku Narodowym, ta kontrola jest skuteczna, jeste\u015bmy pe\u0142ni optymizmu, liczymy na to, \u017ce zmierzamy", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Udaje nam si\u0119 kontrolowa\u0107 obszar po\u017caru w Biebrza\u0144skim Parku Narodowym, ta kontrola jest skuteczna, jeste\u015bmy pe\u0142ni optymizmu, liczymy na to, \u017ce zmierzamy", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Po\u017car w Biebrza\u0144skim Parku narodowym. Najnowsze informacje od stra\u017cak\u00f3w - NCZAS.COM", "description": "Udaje nam si\u0119 kontrolowa\u0107 obszar po\u017caru w Biebrza\u0144skim Parku Narodowym, ta kontrola jest skuteczna, jeste\u015bmy pe\u0142ni optymizmu, liczymy na to, \u017ce zmierzamy", "url": "https://nczas.com/2020/04/23/pozar-w-biebrzanskim-parku-narodowym-najnowsze-informacje-od-strazakow/", "site_name": "NCZAS.COM", "image": {"identifier": "https://nczas.com/wp-content/uploads/2020/04/biebrza_pozar.jpg", "width": 1200, "height": 800}}, "article": {"publisher": "https://www.facebook.com/nczas", "published_time": "2020-04-23T19:39:49+00:00"}, "twitter": {"card": "summary_large_image"}, "generator": "WordPress 5.4.1", "onesignal": "wordpress-plugin"}, "canonical_link": "https://nczas.com/2020/04/23/pozar-w-biebrzanskim-parku-narodowym-najnowsze-informacje-od-strazakow/"}