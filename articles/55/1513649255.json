{"source_url": "http://www.tvp.info", "url": "http://www.tvp.info/46519984/morawiecki-uhonorowany-nagroda-czlowieka-wolnosci", "title": "Mateusz Morawiecki dosta\u0142 nagrod\u0119 \u201eCz\u0142owieka Wolno\u015bci\u201d wieszwiecej", "top_image": "https://s4.tvp.pl/images2/4/7/b/uid_47bb895e0f6aeb5052f656f303c339841580934572440_width_960_play_0_pos_0_gs_0_height_540.jpg", "meta_img": "https://s4.tvp.pl/images2/4/7/b/uid_47bb895e0f6aeb5052f656f303c339841580934572440_width_960_play_0_pos_0_gs_0_height_540.jpg", "images": ["https://s4.tvp.pl/images2/4/c/a/uid_4caf2175b41a1be85d29819ab22c5af51580930928805_width_1373_play_0_pos_0_gs_0_height_779.jpg", "http://www.tvp.info/templates/xhtml/www.tvp.info/resources/images/logo/tvp-info.svg", "https://s9.tvp.pl/images2/9/6/2/uid_96276149b557aa0d3a3e17651e9babfd1580934206902_width_1373_play_0_pos_0_gs_0_height_779.jpg", "https://s6.tvp.pl/images2/f/b/9/uid_fb9f71bf6a8478f1d49ae278318ee1e21580924764724_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/icon/close-search.svg", "https://s8.tvp.pl/images2/8/d/4/uid_8d4acfde9efcb251bbad43c167c652141580933703256_width_1373_play_0_pos_0_gs_0_height_779.jpg", "https://s7.tvp.pl/images2/7/c/3/uid_7c3f7618ba2331a66d13110ca5923eb91548143066746_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/logo/pap.png", "https://s1.tvp.pl/images2/1/2/6/uid_126c2466de1d6420c8f1c77d265a3a6b1580934110700_width_1373_play_0_pos_0_gs_0_height_779.jpg", "https://s5.tvp.pl/images2/5/7/1/uid_571dfd4f4595290cc1f3620005c7b2131580924666764_width_1373_play_0_pos_0_gs_0_height_779.jpg", "http://www.tvp.info/pub/sess/initsession", "https://s4.tvp.pl/images2/4/7/b/uid_47bb895e0f6aeb5052f656f303c339841580934572440_width_960_play_0_pos_0_gs_0_height_540.jpg", "http://www.tvp.info/pub/sess/viewrequest?object_id=46519984"], "movies": [], "text": "Premier Mateusz Morawiecki zosta\u0142 uhonorowany nagrod\u0105 \u201eCz\u0142owieka Wolno\u015bci\u201d. To nagroda przyznawana przyznawana przez tygodnik \u201eSieci\u201d. Podczas gali premier powiedzia\u0142, \u017ce \u201egwarantem ci\u0105g\u0142o\u015bci walki o wolno\u015b\u0107 jest prezydent Andrzej Duda\u201d.\n\nSzef rz\u0105du odebra\u0142 symboliczn\u0105 statuetk\u0119 podczas gali w Warszawie. Dzi\u0119kowa\u0142 organizatorom za wyr\u00f3\u017cnienie i podkre\u015bla\u0142, \u017ce wolno\u015b\u0107 jest nie tylko darem, ale i zobowi\u0105zaniem. M\u00f3wi\u0142 o znaczeniu wolno\u015bci w polskiej historii. Podsumowa\u0142, \u017ce jest ona warto\u015bci\u0105, o kt\u00f3r\u0105 trzeba zabiega\u0107 i j\u0105 piel\u0119gnowa\u0107\n\n\n\nPremier podkre\u015bla\u0142, \u017ce wolno\u015b\u0107 to dla niego pewne wsp\u00f3lne do\u015bwiadczenie, \u201ewsp\u00f3lnota idei, idea\u0142\u00f3w, ludzi, kt\u00f3rzy d\u0105\u017c\u0105 do lepszego \u015bwiata, lepszej Polski\u201d. Zwr\u00f3ci\u0142 uwag\u0119, \u017ce w XX wieku wolno\u015b\u0107 by\u0142a \u201enaznaczona bardzo charakterystycznym polskim losem\u201d.\n\n\n\n\u2013 Odzyskana z trudem w 1918 roku, p\u00f3\u017aniej tak szybko utracona w momencie, kiedy stawili\u015bmy czo\u0142a niemieckiej nawa\u0142nicy, a potem sowieckiej nawale. P\u00f3\u017aniej przez lata odzyskiwana w\u0142a\u015bciwie w czasie beznadziei, a\u017c w ko\u0144cu erupcja Solidarno\u015bci, kt\u00f3ra da\u0142a nam t\u0105 wielk\u0105 nadziej\u0119 republika\u0144skiej solidarno\u015bciowej wolno\u015bci \u2013 przypomnia\u0142 Morawiecki.\n\n\n\nSzef rz\u0105du wskaza\u0142, \u017ce si\u0142\u0119 naszej wolno\u015bci musimy czerpa\u0107 nie tylko z tradycji i przesz\u0142o\u015bci, ale te\u017c z woli budowy silnej, nowej przysz\u0142o\u015bci, \u201ez \u0142apania tego byka nowoczesno\u015bci za rogi\u201d. \u2013 Nie mo\u017cemy z sentymentem patrze\u0107 tylko na przesz\u0142o\u015b\u0107, musimy z odwag\u0105 popatrze\u0107 w przysz\u0142o\u015b\u0107 \u2013 przekonywa\u0142 Morawiecki.\n\n#wieszwiecej Polub nas\n\nPodkre\u015bli\u0142, \u017ce podczas niedawnego \u015awiatowego Forum Ekonomicznego w Davos mia\u0142 okazj\u0119 rozmawia\u0107 na temat sztucznej inteligencji.\u2013 Ona rodzi oczywi\u015bcie wielkie wyzwania \u2013 regulacyjne, nie tylko, wielkie w\u0105tpliwo\u015bci, ale jednocze\u015bnie nie mo\u017cemy si\u0119 ich ba\u0107, musimy je okie\u0142zna\u0107. Gdy\u017c je\u015bli tego nie zrobimy, inni podejm\u0105 to wyzwanie i wygraj\u0105 z nami wy\u015bcig o lepsz\u0105 przysz\u0142o\u015b\u0107, wygraj\u0105 z nami tak, jak muszkiet i karabin wygra\u0142 z szabl\u0105 \u2013 wskaza\u0142 premier.\n\nMorawiecki m\u00f3wi\u0142, \u017ce ostatnie 30 lata to dla Polski maraton w kilku obszarach, m.in. w gospodarce.\n\n\n\n\u2013 Ten wy\u015bcig znaczony jest rewolucj\u0105 cyfrow\u0105, klimatyczn\u0105, rewolucj\u0105 w tych obszarach, w kt\u00f3rych konkuruj\u0105 najlepsi \u2013 w najnowszych technologiach, sztucznej inteligencji, zarz\u0105dzania wielkimi zbiorami danych, ucz\u0105cymi si\u0119 maszynami czy technologiami kwantowymi, kt\u00f3re jawi\u0105 si\u0119 jako najbardziej obiecuj\u0105ce technologie najbli\u017cszych dekad. I my musimy i od strony regulacyjnej, finansowej, intelektualnej i kulturowej zmierzy\u0107 si\u0119 z ta przysz\u0142o\u015bci\u0105 \u2013 przekonywa\u0142 premier.\n\n\n\n\u2013 Musimy czerpi\u0105c z naszej si\u0142y historii i wspania\u0142ej tradycji polskiej kultury zmierzy\u0107 si\u0119 z t\u0105 przysz\u0142o\u015bci\u0105, wej\u015b\u0107 w t\u0105 przysz\u0142o\u015b\u0107 w spos\u00f3b odwa\u017cny, bo nar\u00f3d to nie tylko historia, j\u0119zyk, kultura, to r\u00f3wnie\u017c wola trwania w przysz\u0142o\u015bci, wola prezentowania naszych osi\u0105gni\u0119\u0107, naszych sukces\u00f3w, naszej wspania\u0142ej pami\u0119ci i historii i prezentowania jej innym narodom i wygrywania w\u015br\u00f3d nich \u2013 doda\u0142.\n\n\n\n\u2013 Gwarantem ci\u0105g\u0142o\u015bci walki o wolno\u015b\u0107 jest prezydent Andrzej Duda \u2013 m\u00f3wi\u0142 premier Morawiecki. \u2013 Ju\u017c w maju odpowiemy na bardzo wa\u017cne pytania wyborcze i takim gwarantem ci\u0105g\u0142o\u015bci walki o wolno\u015b\u0107 w coraz to bardziej nowoczesnym wydaniu, ale jednocze\u015bnie jak najbardziej arcypolskim, gwarantem jest prezydent Andrzej Duda \u2013 powiedzia\u0142 premier.\n\n\n\nLaudacj\u0119 na cze\u015b\u0107 Morawieckiego wyg\u0142osi\u0142 publicysta Bronis\u0142aw Wildstein. Wcze\u015bniej odczytany zosta\u0142 list od prezesa PiS Jaros\u0142awa Kaczy\u0144skiego.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s4.tvp.pl/images2/4/7/b/uid_47bb895e0f6aeb5052f656f303c339841580934572440_width_960_play_0_pos_0_gs_0_height_540.jpg"}, "og": {"title": "Morawiecki uhonorowany nagrod\u0105  \u201eCz\u0142owieka Wolno\u015bci\u201d", "description": "To nagroda przyznawana przyznawana przez tygodnik \u201eSieci\u201d.", "image": "https://s4.tvp.pl/images2/4/7/b/uid_47bb895e0f6aeb5052f656f303c339841580934572440_width_960_play_0_pos_0_gs_0_height_540.jpg", "type": "article", "url": "http://www.tvp.info/46519984/morawiecki-uhonorowany-nagroda-czlowieka-wolnosci"}, "fb": {"app_id": 825992797416546}}, "canonical_link": "https://www.tvp.info/46519984/morawiecki-uhonorowany-nagroda-czlowieka-wolnosci"}