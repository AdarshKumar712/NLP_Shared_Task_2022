{"source_url": "http://www.ulusal.com.tr", "url": "http://www.ulusal.com.tr/dunya/trump-tan-o-iddialara-yalanlama-h249658.html", "title": "Trump'tan o iddialara yalanlama haberi- Son Dakika Haberleri", "top_image": "http://www.ulusal.com.tr/images/resize/100/600x315/haberler/2020/01/trump_tan_o_iddialara_yalanlama_h249658_46456.jpg", "meta_img": "http://www.ulusal.com.tr/images/resize/100/600x315/haberler/2020/01/trump_tan_o_iddialara_yalanlama_h249658_46456.jpg", "images": ["https://mc.yandex.ru/watch/55255273", "http://www.ulusal.com.tr/thumb.php?src=http://www.ulusal.com.tr/images/banner/TRAKYA-BANNER.png&w=130&h=300&q=80", "http://www.ulusal.com.tr/images/banner/comtrlogo.jpg", "http://www.ulusal.com.tr/thumb.php?src=http://www.ulusal.com.tr/images/banner/ATATURKKALEMYNDEN-YNTERNET.png&w=130&h=300&q=80", "http://www.ulusal.com.tr/images/resize/100/600x315/haberler/2020/01/trump_tan_o_iddialara_yalanlama_h249658_46456.jpg", "http://www.ulusal.com.tr/_themes/hs-elegant/images/space.png", "http://www.ulusal.com.tr/thumb.php?src=http://www.ulusal.com.tr/images/banner/ULUSALMARKET-BANNERR.png&w=130&h=300&q=80", "http://www.ulusal.com.tr/thumb.php?src=http://www.ulusal.com.tr/images/banner/BUYUKUSTALAR-YNTERNET_1.png&w=130&h=300&q=80", "https://mc.yandex.ru/watch/56182978"], "movies": [], "text": "ABD Ba\u015fkan\u0131 Donald Trump, eski Beyaz Saray Ulusal G\u00fcvenlik Dan\u0131\u015fman\u0131 John Bolton'\u0131n yak\u0131nda \u00e7\u0131kacak kitab\u0131nda ge\u00e7ti\u011fi belirtilen \"Trump, Ukrayna yard\u0131m\u0131n\u0131 Joe Biden ve o\u011flu hakk\u0131ndaki soru\u015fturmalara ba\u011flad\u0131\" iddialar\u0131n\u0131 yalanlad\u0131.\n\nD\u00fcn Amerikan kamuoyunun g\u00fcndemine d\u00fc\u015fen ve geni\u015f \u015fekilde tart\u0131\u015f\u0131lan Bolton'\u0131n kitab\u0131yla ilgili haberler hakk\u0131ndaki yorumu sorulan Trump, kitab\u0131n kopyas\u0131n\u0131 hen\u00fcz g\u00f6rmedi\u011fini s\u00f6yledi.\n\nTrump, \"Kitab\u0131n tasla\u011f\u0131n\u0131 hen\u00fcz g\u00f6rmedim ama orada s\u00f6ylenen \u015feyler do\u011fru de\u011fil.\" de\u011ferlendirmesini yapmakla yetindi.\n\nKonuyla ilgili Twitter hesab\u0131ndan da payla\u015f\u0131mda bulunan Trump, \"John Bolton'a asla, 'Ukrayna yard\u0131m\u0131 Biden'lar dahil Demokratlara y\u00f6nelik soru\u015fturmaya ba\u011fl\u0131' demedim. Kendisi g\u00f6revden al\u0131nd\u0131\u011f\u0131 zaman da b\u00f6yle bir \u015feyden bahsetmemi\u015fti. E\u011fer \u015fimdi bunu s\u00f6yl\u00fcyorsa sadece kitab\u0131n\u0131n satmas\u0131 i\u00e7indir.\" ifadelerini kulland\u0131.\n\nNew York Times gazetesi, eski Ulusal G\u00fcvenlik Dan\u0131\u015fman\u0131 Bolton'\u0131n yeni \u00e7\u0131kacak kitab\u0131nda, Trump'\u0131n siyasi rakibi Joe Biden ve o\u011fluna y\u00f6nelik soru\u015fturma a\u00e7\u0131lana kadar Ukrayna'ya askeri yard\u0131m\u0131 dondurmak istedi\u011fini yazd\u0131\u011f\u0131n\u0131 iddia etmi\u015fti.\n\nDemokratlar Bolton'\u0131n Senatoda halen devam eden azil yarg\u0131lamas\u0131nda tan\u0131k olarak dinlenmesi gerekti\u011fi y\u00f6n\u00fcnde a\u00e7\u0131klamalar yaparken, Cumhuriyet\u00e7ilerden ise kar\u0131\u015f\u0131k mesajlar gelmi\u015fti.\n\nBaz\u0131 Cumhuriyet\u00e7iler Bolton'\u0131n kitab\u0131yla ilgili haberlerin iddia olmaktan \u00f6te bir anlam ta\u015f\u0131mad\u0131\u011f\u0131n\u0131 savunmu\u015f, baz\u0131lar\u0131 ise Bolton'\u0131n tan\u0131k olarak \u00e7a\u011fr\u0131lmas\u0131ndan yana olduklar\u0131n\u0131 a\u00e7\u0131klam\u0131\u015ft\u0131.\n\nTrump'a y\u00f6nelik azil s\u00fcreci\n\nTemsilciler Meclisi Ba\u015fkan\u0131 Demokrat Nancy Pelosi, 24 Eyl\u00fcl 2019'da \"ABD'nin ulusal g\u00fcvenli\u011fine zarar verdi\u011fi\" ve \"Ba\u015fkanl\u0131k yeminine ihanet etti\u011fi\" gerek\u00e7esiyle Trump'a y\u00f6nelik azil soru\u015fturmas\u0131 ba\u015flat\u0131ld\u0131\u011f\u0131n\u0131 a\u00e7\u0131klam\u0131\u015ft\u0131.\n\n25 Temmuz'da Trump'\u0131n Ukrayna Devlet Ba\u015fkan\u0131 Vladimir Zelenskiy ile yapt\u0131\u011f\u0131 telefon g\u00f6r\u00fc\u015fmesinde, rakibi Joe Biden ve ailesini soru\u015fturmas\u0131 kar\u015f\u0131l\u0131\u011f\u0131nda ABD'nin \u00fclkesine askeri yard\u0131m\u0131 serbest b\u0131rakaca\u011f\u0131n\u0131 s\u00f6yledi\u011fini savunan Pelosi, bunun Anayasaya ayk\u0131r\u0131 oldu\u011funu iddia etmi\u015fti.\n\nBeyaz Saray ise 25 Eyl\u00fcl'de Trump-Zelenskiy g\u00f6r\u00fc\u015fmesinin d\u00f6k\u00fcm\u00fcn\u00fc yay\u0131mlayarak, Ukrayna'ya yard\u0131mlar ile g\u00f6r\u00fc\u015fme aras\u0131nda ili\u015fki bulunmad\u0131\u011f\u0131n\u0131 savunmu\u015ftu.\n\nTemsilciler Meclisi \u0130stihbarat Komitesinde 13-21 Kas\u0131m'da kamuya a\u00e7\u0131k oturumlar d\u00fczenlenmi\u015f; D\u0131\u015fi\u015fleri, Ulusal G\u00fcvenlik Konseyi ve Pentagon'dan toplam 12 yetkili bu s\u00fcre\u00e7te ifade vermi\u015fti.\n\nArd\u0131ndan \u0130stihbarat Komitesi haz\u0131rlad\u0131\u011f\u0131 300 sayfal\u0131k raporu 3 Aral\u0131k'ta Adalet Komitesine sunmu\u015f, Adalet Komitesi yapt\u0131\u011f\u0131 iki oturumun ard\u0131ndan 13 Aral\u0131k'ta azil maddelerini onaylayarak dosyay\u0131 Temsilciler Meclisi Genel Kuruluna g\u00f6ndermi\u015fti.\n\nTemsilciler Meclisi Genel Kurulunda 18 Aral\u0131k'ta yap\u0131lan oylamada, Trump'a y\u00f6nelik \"g\u00f6revini k\u00f6t\u00fcye kullanmak\" ve \"Kongre'nin i\u015fleyi\u015fini engellemek\" su\u00e7lamalar\u0131 kabul edilmi\u015fti.", "keywords": [], "meta_keywords": ["abd", "israil"], "tags": [], "authors": ["Ulusal Kanal"], "publish_date": null, "summary": "", "article_html": "", "meta_description": "ABD Ba\u015fkan\u0131 Trump, \u0130srail Ba\u015fbakan\u0131 Binyamin Netanyahu'yu kabul\u00fcnde Oval Ofis'te gazetecilerin g\u00fcndeme ili\u015fkin sorular\u0131n\u0131 yan\u0131tlad\u0131. //Son Dakika g\u00fcncel haberleri//", "meta_lang": "tr", "meta_favicon": "http://www.ulusal.com.tr/images/banner/favicon.ico", "meta_data": {"description": "ABD Ba\u015fkan\u0131 Trump, \u0130srail Ba\u015fbakan\u0131 Binyamin Netanyahu'yu kabul\u00fcnde Oval Ofis'te gazetecilerin g\u00fcndeme ili\u015fkin sorular\u0131n\u0131 yan\u0131tlad\u0131. //Son Dakika g\u00fcncel haberleri//", "keywords": "abd, israil", "news_keywords": "abd, israil", "author": "Ulusal Kanal", "developer": "Ulusal Kanal", "designer": "Ulusal Kanal", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "Ulusal Kanal", "title": "Trump'tan o iddialara yalanlama", "description": "ABD Ba\u015fkan\u0131 Trump, \u0130srail Ba\u015fbakan\u0131 Binyamin Netanyahu'yu kabul\u00fcnde Oval Ofis'te gazetecilerin g\u00fcndeme ili\u015fkin sorular\u0131n\u0131 yan\u0131tlad\u0131. //Son Dakika g\u00fcncel haberleri//", "image": {"identifier": "http://www.ulusal.com.tr/images/resize/100/600x315/haberler/2020/01/trump_tan_o_iddialara_yalanlama_h249658_46456.jpg", "type": "image/jpeg", "width": 637, "height": 332}, "type": "article", "url": "http://www.ulusal.com.tr/dunya/trump-tan-o-iddialara-yalanlama-h249658.html"}, "twitter": {"card": "summary_large_image", "url": "http://www.ulusal.com.tr/dunya/trump-tan-o-iddialara-yalanlama-h249658.html", "domain": "http://www.ulusal.com.tr/", "site": "ulusalkanal", "title": "Trump'tan o iddialara yalanlama", "description": "ABD Ba\u015fkan\u0131 Trump, \u0130srail Ba\u015fbakan\u0131 Binyamin Netanyahu'yu kabul\u00fcnde Oval Ofis'te gazetecilerin g\u00fcndeme ili\u015fkin sorular\u0131n\u0131 yan\u0131tlad\u0131.", "image": {"src": "http://www.ulusal.com.tr/images/haberler/2020/01/trump_tan_o_iddialara_yalanlama_h249658_46456.jpg"}}, "dc.language": "tr", "dc.source": "http://www.ulusal.com.tr/", "dc.title": "Trump'tan o iddialara yalanlama haberi- Son Dakika Haberleri", "dc.keywords": "abd, israil", "dc.description": "ABD Ba\u015fkan\u0131 Trump, \u0130srail Ba\u015fbakan\u0131 Binyamin Netanyahu'yu kabul\u00fcnde Oval Ofis'te gazetecilerin g\u00fcndeme ili\u015fkin sorular\u0131n\u0131 yan\u0131tlad\u0131. //Son Dakika g\u00fcncel haberleri//", "dailymotion-domain-verification": "dm7ovzx93zaogcu0p", "yandex-verification": "b6a232ea6cb94803"}, "canonical_link": "http://www.ulusal.com.tr/dunya/trump-tan-o-iddialara-yalanlama-h249658.html"}