{"source_url": "https://web.archive.org", "url": "https://web.archive.org/web/20200211200355id_/https://prawo.gazetaprawna.pl/artykuly/1453267,nawacki-uchwala-wydana-z-udzialem-zawieszonego-sedziego-nie-ma-mocy.html?utm_source=feedburner&utm_medium=feed&utm_campaign=Feed%3A+GazetaPrawna-Prawo+%28Gazeta+Prawna+-+Prawo+i+wymiar+sprawiedliwosci%29", "title": "Nawacki: Uchwa\u0142a wydana z udzia\u0142em zawieszonego s\u0119dziego nie ma mocy", "top_image": "https://g.gazetaprawna.pl/p/_wspolne/pliki/4438000/4438525-maciej-nawacki.jpg", "meta_img": "https://g.gazetaprawna.pl/p/_wspolne/pliki/4438000/4438525-maciej-nawacki.jpg", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/logo.gazetaprawna.gif", "https://g.gazetaprawna.pl/p/_wspolne/pliki/4438000/4438525-maciej-nawacki.jpg", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "Kolegium S\u0105du Okr\u0119gowego w Olsztynie podj\u0119\u0142o w poniedzia\u0142ek uchwa\u0142\u0119 o skierowaniu do zast\u0119pcy rzecznika dyscyplinarnego przy S\u0105dzie Apelacyjnym w Bia\u0142ymstoku sprawy prezesa S\u0105du Rejonowego Macieja Nawackiego. Chodzi o podarcie przez niego projekt\u00f3w uchwa\u0142 zg\u0142oszonych na pi\u0105tkowym zebraniu s\u0119dzi\u00f3w.\n\nJak poinformowa\u0142 rzecznik olszty\u0144skiego s\u0105du okr\u0119gowego Olgierd D\u0105browski-\u017begalski, za podj\u0119ciem uchwa\u0142y zag\u0142osowa\u0142o 11 os\u00f3b, w tym s\u0119dzia Pawe\u0142 Juszczyszyn.\n\n\"Wyra\u017cam ubolewanie, \u017ce dosz\u0142o do sytuacji, kt\u00f3r\u0105 nale\u017cy okre\u015bli\u0107 mianem kuriozalnej, \u017ce s\u0119dzia, kt\u00f3ry zosta\u0142 zawieszony w czynno\u015bciach urz\u0119dowych przez Izb\u0119 Dyscyplinarn\u0105 S\u0105du Najwy\u017cszego, zosta\u0142 dopuszczony do udzia\u0142u w czynno\u015bciach organu s\u0105du, a konkretnie Kolegium S\u0105du Okr\u0119gowego w Olsztynie\" - powiedzia\u0142 dziennikarzom prezes Nawacki.\n\nJego zdaniem, taka osoba nie mo\u017ce wykonywa\u0107 czynno\u015bci urz\u0119dowych i uczestniczy\u0107 w jakichkolwiek pracach organu s\u0105du. \"W mojej ocenie, uchwa\u0142a wydana z udzia\u0142em s\u0119dziego zawieszonego w czynno\u015bciach urz\u0119dowych moc\u0105 orzeczenia Izby Dyscyplinarnej SN, nie ma mocy\" - doda\u0142.\n\nPrezes Nawacki deklarowa\u0142, \u017ce dzia\u0142a starannie i zgodnie z prawem, by wykona\u0107 uchwa\u0142\u0119 Izby Dyscyplinarnej SN. \"I oczywi\u015bcie, jestem got\u00f3w ponosi\u0107 wszelkie konsekwencje z tym zwi\u0105zane, w\u0142\u0105cznie z tym, \u017ce jestem w taki czy inny spos\u00f3b oskar\u017cany przez osoby prywatne, \u017ce kierowane s\u0105 okre\u015blone doniesienia do prokuratury czy rzecznik\u00f3w dyscyplinarnych\" - m\u00f3wi\u0142.\n\nOdnosz\u0105c si\u0119 do pi\u0105tkowego zebrania s\u0119dzi\u00f3w, podczas kt\u00f3rego przedar\u0142 projekty uchwa\u0142 i zamkn\u0105\u0142 obrady, Nawacki powiedzia\u0142, \u017ce tego nie \u017ca\u0142uje.\n\n\"Nie s\u0105dz\u0119, \u017ceby jakikolwiek gest z mojej strony m\u00f3g\u0142 jeszcze bardziej podkr\u0119ci\u0107 atmosfer\u0119. (...) Mam nadziej\u0119, \u017ce moje stanowcze w tym zakresie podej\u015bcie przekona\u0142o ju\u017c oponent\u00f3w, \u017ce w \u017caden spos\u00f3b nie wycofam si\u0119 i uchwa\u0142a b\u0119dzie w pe\u0142ni realizowana\" - powiedzia\u0142.\n\nJak m\u00f3wi\u0142, spotyka si\u0119 z tego powodu zar\u00f3wno z fal\u0105 krytyki jak i wyrazami wsparcia. \"Szczeg\u00f3lnie dzi\u0119kuj\u0119 w tym miejscu przedstawicielom Polonii ameryka\u0144skiej, kt\u00f3rzy r\u00f3wnie\u017c zajmowali stanowisko w tej kwestii, za wsparcie (...)\" - stwierdzi\u0142.\n\nS\u0119dzia Pawe\u0142 Juszczyszyn z olszty\u0144skiego s\u0105du rejonowego, kt\u00f3ry jako s\u0119dzia delegowany orzeka\u0142 tak\u017ce w SO, zosta\u0142 w zesz\u0142ym tygodniu zawieszony w czynno\u015bciach przez Izb\u0119 Dyscyplinarn\u0105 SN w zwi\u0105zku z prowadzonym wobec niego post\u0119powaniem dyscyplinarnym. Ma ono zwi\u0105zek z rozstrzygni\u0119ciem, kt\u00f3re Juszczyszyn podj\u0105\u0142 rozpatruj\u0105c w listopadzie ub.r. apelacj\u0119 w sprawie cywilnej. Olszty\u0144ski s\u0119dzia uzna\u0142 wtedy za konieczne zbadanie, czy s\u0119dzia nominowany przez obecn\u0105 KRS by\u0142 uprawniony do orzekania w pierwszej instancji. W wydanym postanowieniu nakaza\u0142 Kancelarii Sejmu przedstawienie m.in. list poparcia kandydat\u00f3w do KRS. Skutkowa\u0142o to decyzj\u0105 prezesa olszty\u0144skiego s\u0105du rejonowego - a tak\u017ce cz\u0142onka KRS - Macieja Nawackiego o odsuni\u0119ciu s\u0119dziego od orzekania na miesi\u0105c, za\u015b Izba Dyscyplinarna SN orzek\u0142a nast\u0119pnie o zawieszeniu Juszczyszyna.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "W mojej ocenie, uchwa\u0142a wydana z udzia\u0142em s\u0119dziego zawieszonego w czynno\u015bciach urz\u0119dowych nie ma mocy - powiedzia\u0142 prezes S\u0105du Rejonowego w Olsztynie Maciej Nawacki, odnosz\u0105c si\u0119 do uczestnictwa s\u0119dziego Paw\u0142a Juszczyszyna w Kolegium S\u0105du Okr\u0119gowego w Olsztynie.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "Maciej Nawacki, reforma wymiaru sprawiedliwo\u015bci, Pawe\u0142 Juszczyszyn, Izba Dyscyplinarna SN", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://prawo.gazetaprawna.pl/artykuly/1453267,nawacki-uchwala-wydana-z-udzialem-zawieszonego-sedziego-nie-ma-mocy.html", "type": "article", "title": "Nawacki: Uchwa\u0142a wydana z udzia\u0142em zawieszonego s\u0119dziego nie ma mocy", "description": "W mojej ocenie, uchwa\u0142a wydana z udzia\u0142em s\u0119dziego zawieszonego w czynno\u015bciach urz\u0119dowych nie ma mocy - powiedzia\u0142 prezes S\u0105du Rejonowego w Olsztynie Maciej Nawacki, odnosz\u0105c si\u0119 do uczestnictwa s\u0119dziego Paw\u0142a Juszczyszyna w Kolegium S\u0105du Okr\u0119gowego w Olsztynie.", "image": "https://g.gazetaprawna.pl/p/_wspolne/pliki/4438000/4438525-maciej-nawacki.jpg", "site_name": "prawo.gazetaprawna.pl"}, "twitter": {"title": "Nawacki: Uchwa\u0142a wydana z udzia\u0142em zawieszonego s\u0119dziego nie ma mocy", "description": "W mojej ocenie, uchwa\u0142a wydana z udzia\u0142em s\u0119dziego zawieszonego w czynno\u015bciach urz\u0119dowych nie ma mocy - powiedzia\u0142 prezes S\u0105du Rejonowego w Olsztynie Maciej Nawacki, odnosz\u0105c si\u0119 do uczestnictwa s\u0119dziego Paw\u0142a Juszczyszyna w Kolegium S\u0105du Okr\u0119gowego w Olsztynie.", "card": "summary_large_image", "image": "https://g.gazetaprawna.pl/p/_wspolne/pliki/4438000/4438525-maciej-nawacki.jpg", "site": "@gazetaprawnapl"}, "news_keywords": "Maciej Nawacki, reforma wymiaru sprawiedliwo\u015bci, Pawe\u0142 Juszczyszyn, Izba Dyscyplinarna SN"}, "canonical_link": "https://prawo.gazetaprawna.pl/artykuly/1453267,nawacki-uchwala-wydana-z-udzialem-zawieszonego-sedziego-nie-ma-mocy.html"}