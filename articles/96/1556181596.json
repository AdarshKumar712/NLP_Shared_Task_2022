{"source_url": "https://nczas.com", "url": "https://nczas.com/2020/03/23/mentzen-zaklada-kongres-polskiego-biznesu-pilne-jak-nigdy-wczesniej-video/", "title": "Mentzen zak\u0142ada Kongres Polskiego Biznesu! \u201ePilne jak nigdy wcze\u015bniej\u201d [VIDEO]", "top_image": "https://nczas.com/wp-content/uploads/2020/03/slawomir_mentzen_nczas.jpg", "meta_img": "https://nczas.com/wp-content/uploads/2020/03/slawomir_mentzen_nczas.jpg", "images": ["https://nczas.com/wp-content/uploads/2019/05/zenek_martyniuk_akcent_nczas-1-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/03/Tokio_Igrzyska_koronawirus-100x70.jpg", "https://nczas.com/wp-content/uploads/2020/03/my\u015bliwiec-Typhoon-i-samolot-transportowy-I\u0142-76-1-100x70.jpg", "https://nczas.com/wp-content/uploads/2020/03/artur_dziambo_slawomir_mentzen_krzysztof_bosak_nczas-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/03/Tokio_Igrzyska_koronawirus-218x150.jpg", "https://nczas.com/wp-content/uploads/2020/01/pilne-100x70.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2020/03/my\u015bliwiec-Typhoon-i-samolot-transportowy-I\u0142-76-1-218x150.jpg", "https://nczas.com/wp-content/uploads/2020/03/el\u017cbieta_witek-218x150.jpg", "https://nczas.com/wp-content/uploads/2020/03/michal_dworczyk_kamila_biedrzycka_nczas-218x150.jpg", "https://nczas.com/wp-content/uploads/2020/03/aging-2379003_1920-1-218x150.jpg", "https://nczas.com/wp-content/uploads/2020/03/michal_dworczyk_kamila_biedrzycka_nczas-100x70.jpg", "https://nczas.com/wp-content/uploads/2020/02/urzad-skarbowy-pieniadze-kontrole-100x70.jpg", "https://nczas.com/wp-content/uploads/2020/03/el\u017cbieta_witek-100x70.jpg", "https://nczas.com/wp-content/uploads/2019/03/hubert_urbanski_milionerzy_tvn_nczas.jpg", "https://nczas.com/wp-content/uploads/2020/03/koronawirus_izolacja-218x150.jpg", "https://nczas.com/wp-content/uploads/2020/03/Ki\u00f9-Hartman-z-serialu-Allo-Allo-Fot.-WIkipedia-100x70.jpg", "https://nczas.com/wp-content/uploads/2020/03/slawomir_mentzen_nczas.jpg", "https://nczas.com/wp-content/uploads/2020/03/artur_dziambo_slawomir_mentzen_krzysztof_bosak_nczas-100x70.jpg", "https://nczas.com/wp-content/uploads/2020/03/slawomir_mentzen_nczas-696x464.jpg", "https://nczas.com/wp-content/uploads/2016/10/logo_nczas.png"], "movies": ["https://www.youtube.com/embed/karBJ2azzHc?feature=oembed"], "text": "S\u0142awomir Mentzen poinformowa\u0142 o za\u0142o\u017ceniu zwi\u0105zku przedsi\u0119biorc\u00f3w. Dokumenty za\u0142o\u017cycielskie Kongresu Polskiego Biznesu z\u0142o\u017cono ju\u017c w grudniu. Jednak dopiero niedawno zosta\u0142 ostatecznie zarejestrowany. Jak podkre\u015bla ekspert, zwi\u0105zek \u201ena pomaga\u0107 przedsi\u0119biorcom w walce z opresyjnym pa\u0144stwem, ma wp\u0142ywa\u0107 na kszta\u0142t debaty publicznej, ma aktywizowa\u0107 przedsi\u0119biorc\u00f3w i pomaga\u0107 im walczy\u0107 o ich prawa\u201d.\n\nJak napisa\u0142 Mentzen, \u201epomys\u0142 za\u0142o\u017cenia organizacji zrzeszaj\u0105cej polskich przedsi\u0119biorc\u00f3w, maj\u0105cej walczy\u0107 o uwolnienie polskiej przedsi\u0119biorczo\u015bci spod istniej\u0105cych obecnie tysi\u0119cy regulacji, setek op\u0142at i podatk\u00f3w oraz setek tysi\u0119cy urz\u0119dnik\u00f3w i polityk\u00f3w\u201d pojawi\u0142 si\u0119 ju\u017c jesieni\u0105.\n\n\u2013 Zacz\u0105\u0142em konsultowa\u0107 to ze znajomymi przedsi\u0119biorcami. Gdy ludzie tacy jak Kamil Cebulski, Marcin Sypniewski czy Dariusz Szumi\u0142o zareagowali entuzjastycznie i zgodzili si\u0119 zosta\u0107 za\u0142o\u017cycielami zwi\u0105zku, by\u0142em pewien, \u017ce musz\u0119 i\u015b\u0107 w tym kierunku. W grudniu wype\u0142nili\u015bmy wszystkie niezb\u0119dne papiery i zacz\u0119li\u015bmy czeka\u0107 miesi\u0105c za miesi\u0105cem a\u017c s\u0105d nas zarejestruje. W marcu wreszcie si\u0119 to uda\u0142o. Powsta\u0142 Kongres Polskiego Biznesu \u2013 czytamy w po\u015bcie.\n\n\u2013 Pocz\u0105tkowo plan by\u0142 taki, \u017ceby mniej wi\u0119cej teraz og\u0142osi\u0107 powstanie nowego projektu. Chcia\u0142em przez dwa miesi\u0105ce je\u017adzi\u0107 po Polsce, spotyka\u0107 si\u0119 z przedsi\u0119biorcami, du\u017co m\u00f3wi\u0107 w mediach o tej inicjatywie, opowiada\u0107 o naszych celach, o planowanych projektach, o naszych dzia\u0142aniach. W czerwcu mia\u0142 odby\u0107 si\u0119 du\u017cy kongres w Warszawie. Niestety przez koronawirusa nic z tego nie wyjdzie. W pierwszej chwili chcia\u0142em prze\u0142o\u017cy\u0107 wszystko na jesie\u0144. Poczeka\u0107 a\u017c wirus si\u0119 uspokoi, \u017ceby spokojnie ruszy\u0107 z projektem \u2013 napisa\u0142 S\u0142awomir Mentzen.\n\nJak doda\u0142, \u201eszybko porzuci\u0142 t\u0119 my\u015bl\u201d.\n\nPotrzebna ochrona przed pa\u0144stwem\n\n\u2013 Kongres Polskiego Biznesu na pomaga\u0107 przedsi\u0119biorcom w walce z opresyjnym pa\u0144stwem, ma wp\u0142ywa\u0107 na kszta\u0142t debaty publicznej, ma aktywizowa\u0107 przedsi\u0119biorc\u00f3w i pomaga\u0107 im walczy\u0107 o ich prawa. Teraz, niestety, jest to tak pilne jak nigdy wcze\u015bniej \u2013 zaznacza ekspert.\n\nNast\u0119pnie przypomina, \u017ce \u201enasz rz\u0105d z wielk\u0105 \u0142atwo\u015bci\u0105 narzuca przedsi\u0119biorcom kolejne obowi\u0105zki, koszty i op\u0142aty\u201d. Wymienia przy tym pierwsz\u0105 wersj\u0119 specustawy w sprawie koronawirusa. W efekcie jej uchwalenia urz\u0119dnicy mogli podejmowa\u0107 \u201ebardzo dalekie interwencje w dzia\u0142alno\u015b\u0107 firm, z zapisem o braku jakiejkolwiek odpowiedzialno\u015bci finansowej za spowodowane tym straty\u201d.\n\n\u2013 Dopiero kilka dni temu us\u0142yszeli\u015bmy pierwsze, wst\u0119pne propozycje rz\u0105du maj\u0105ce pom\u00f3c gospodarce. Delikatnie rzecz bior\u0105c przedsi\u0119biorcy nie przyj\u0119li ich pozytywnie. Zabrak\u0142o jakichkolwiek deregulacji, od\u0142o\u017cenia obowi\u0105zk\u00f3w sprawozdawczych, zaprzestania poboru podatk\u00f3w. Nie dostali\u015bmy nawet zniesienia obowi\u0105zku p\u0142acenia sk\u0142adek na ZUS przez przedsi\u0119biorc\u00f3w \u2013 pisze Mentzen.\n\nDodaje r\u00f3wnie\u017c, \u017ce \u201enawet na W\u0119grzech\u201d rz\u0105d zwolni\u0142 ludzi prowadz\u0105cych firm\u0119 z obowi\u0105zku p\u0142acenia sk\u0142adek emerytalnych.\n\nCo b\u0119dzie robi\u0142 KPB?\n\n\u2013 Kongres Polskiego Biznesu b\u0119dzie walczy\u0107 z takimi postawami, b\u0119dzie aktywnie dzia\u0142a\u0107 w kierunku zmiany sposobu my\u015blenia przez polityk\u00f3w i spo\u0142ecze\u0144stwo. B\u0119dziemy pomaga\u0107 przedsi\u0119biorcom szczeg\u00f3lnie atakowanym przez pa\u0144stwo, nag\u0142a\u015bnia\u0107 skandaliczne akcje urz\u0119dnik\u00f3w, udziela\u0107 pomocy prawnej przedsi\u0119biorcom, b\u0119dziemy ich ostrzega\u0107 przed kolejnymi planowanymi regulacjami [\u2026]. pi\u0119tnowa\u0107 patologiczne postawy polityk\u00f3w i urz\u0119dnik\u00f3w [\u2026] prowadzi\u0107 dzia\u0142alno\u015b\u0107 eksperck\u0105, publikuj\u0105c raporty i opracowania [\u2026] w newsletterach informowa\u0107 przedsi\u0119biorc\u00f3w o tym na co powinni zwraca\u0107 szczeg\u00f3ln\u0105 uwag\u0119, je\u017celi nie chc\u0105 by\u0107 skrzywdzeni przez pa\u0144stwo \u2013 zapowiada.", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Mon Mar 23 00:00:00 2020", "summary": "", "article_html": "", "meta_description": "S\u0142awomir Mentzen poinformowa\u0142 o za\u0142o\u017ceniu zwi\u0105zku przedsi\u0119biorc\u00f3w. Dokumenty za\u0142o\u017cycielskie Kongresu Polskiego Biznesu z\u0142o\u017cono ju\u017c w grudniu. Jednak", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "S\u0142awomir Mentzen poinformowa\u0142 o za\u0142o\u017ceniu zwi\u0105zku przedsi\u0119biorc\u00f3w. Dokumenty za\u0142o\u017cycielskie Kongresu Polskiego Biznesu z\u0142o\u017cono ju\u017c w grudniu. Jednak", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Mentzen zak\u0142ada Kongres Polskiego Biznesu! \"Pilne jak nigdy wcze\u015bniej\" [VIDEO] - NCZAS.COM", "description": "S\u0142awomir Mentzen poinformowa\u0142 o za\u0142o\u017ceniu zwi\u0105zku przedsi\u0119biorc\u00f3w. Dokumenty za\u0142o\u017cycielskie Kongresu Polskiego Biznesu z\u0142o\u017cono ju\u017c w grudniu. Jednak", "url": "https://nczas.com/2020/03/23/mentzen-zaklada-kongres-polskiego-biznesu-pilne-jak-nigdy-wczesniej-video/", "site_name": "NCZAS.COM", "updated_time": "2020-03-23T10:29:27+00:00", "image": {"identifier": "https://nczas.com/wp-content/uploads/2020/03/slawomir_mentzen_nczas.jpg", "secure_url": "https://nczas.com/wp-content/uploads/2020/03/slawomir_mentzen_nczas.jpg", "width": 1200, "height": 800}}, "article": {"publisher": "https://www.facebook.com/nczas", "tag": "socjalizm", "section": "Wiadomo\u015bci", "published_time": "2020-03-23T09:14:04+00:00", "modified_time": "2020-03-23T10:29:27+00:00"}, "twitter": {"card": "summary_large_image", "description": "S\u0142awomir Mentzen poinformowa\u0142 o za\u0142o\u017ceniu zwi\u0105zku przedsi\u0119biorc\u00f3w. Dokumenty za\u0142o\u017cycielskie Kongresu Polskiego Biznesu z\u0142o\u017cono ju\u017c w grudniu. Jednak", "title": "Mentzen zak\u0142ada Kongres Polskiego Biznesu! \"Pilne jak nigdy wcze\u015bniej\" [VIDEO] - NCZAS.COM", "image": "https://nczas.com/wp-content/uploads/2020/03/slawomir_mentzen_nczas.jpg"}, "generator": "WordPress 5.3.2", "onesignal": "wordpress-plugin"}, "canonical_link": "https://nczas.com/2020/03/23/mentzen-zaklada-kongres-polskiego-biznesu-pilne-jak-nigdy-wczesniej-video/"}