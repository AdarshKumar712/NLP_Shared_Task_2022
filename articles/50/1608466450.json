{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/aktualnosci/news-szef-niemieckiej-dyplomacji-wzywa-polske-i-czechy-do-otwarci,nId,4499251", "title": "Szef niemieckiej dyplomacji wzywa Polsk\u0119 i Czechy do otwarcia granic", "top_image": "https://i.iplsc.com/-/000A4EW5OEXIP5H3-C411.jpg", "meta_img": "https://i.iplsc.com/-/000A4EW5OEXIP5H3-C411.jpg", "images": ["https://fakty.interia.pl/p.gif", "https://i.iplsc.com/deutsche-welle/0009A60OR5FN02CJ-C301.jpg", "https://i.iplsc.com/-/000A4EW5OEXIP5H3-C411.jpg", "https://i.iplsc.com/heiko-maas-p-i-jean-asselborn-l/000A4EW5OEXIP5H3-C122-F4.jpg", "https://e.hub.com.pl/images/adx_fixed/close.svg", "https://logs1279.xiti.com/hit.xiti?s=531599&s2=23&p=interia.pl::Volltexte::interia.pl_Volltexte_JS&di=&an=&ac=&x1=1&x2=23&x5=interia.pl_Volltexte_JS&x6=1&x8=pol-VEU-Volltexte-JavaScript-interia.pl-dwde&x10=interia.pl::Volltexte", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Minister spraw zagranicznych Niemiec Heiko Maas apeluje do rz\u0105d\u00f3w w Warszawie i Pradze, by znowu ca\u0142kowicie otworzy\u0142y granice.\n\nZdj\u0119cie Heiko Maas (P) i Jean Asselborn (L) /PAP/EPA\n\n- W najbli\u017cszych dniach zaprzestaniemy kontroli na granicach z Dani\u0105, a od 15 czerwca nie b\u0119d\u0105 d\u0142u\u017cej przeprowadzane kontrole tak\u017ce na granicach Niemiec z Francj\u0105, Austri\u0105 i Szwajcari\u0105 - powiedzia\u0142 Heiko Maas w sobot\u0119 (16.05.2020) podczas rozmowy z szefem MSZ Luksemburga Jeanem Asselbornen.\n\nReklama\n\nObydwaj spotkali si\u0119 na mo\u015bcie nad Mozel\u0105 \u0142\u0105cz\u0105cym Perl (Kraj Saary) i Schengen (po stronie Luksemburga) z okazji przywr\u00f3cenia swobodnego ruchu granicznego mi\u0119dzy obydwoma krajami. Od po\u0142owy marca ponad 12 przej\u015b\u0107 granicznych mi\u0119dzy Niemcami i Luksemburgiem by\u0142o zamkni\u0119tych.\n\n- \u017byczy\u0142bym sobie, \u017ceby w przewidywalnym czasie zosta\u0142y tak\u017ce zniesione tak\u017ce kontrole graniczne, kt\u00f3re przeprowadzaj\u0105 nasi polscy i czescy przyjaciele - stwierdzi\u0142 Heiko Maas.\n\nSzef niemieckiej dyplomacji chce rozmawia\u0107 w nadchodz\u0105cym tygodniu ze swoimi europejskimi kolegami, by uzgodni\u0107 warunki pozwalaj\u0105ce na przywr\u00f3cenie ruchu turystycznego w rozpoczynaj\u0105cym si\u0119 nied\u0142ugo sezonie urlopowym.\n\nEuropa z granicami nie jest Europ\u0105\n\nIstot\u0105 Europy jest swoboda przemieszczania si\u0119. Z zamkni\u0119tymi granicami Europejczycy przestaj\u0105 j\u0105 rozumie\u0107, podkre\u015bli\u0142 Maas. Celem jest powr\u00f3t do Europy \"takiej, jak\u0105 by\u0142a\". Kiedy mia\u0142oby to nast\u0105pi\u0107, niemiecki socjaldemokrata nie chcia\u0142 precyzowa\u0107, bowiem wszystko zale\u017cy od przebiegu pandemii.\n\n\n\n- Je\u017celi sytuacja si\u0119 pogorszy, przypuszczalnie b\u0119dzie trzeba si\u0119 cofn\u0105\u0107 - przyzna\u0142.\n\nAsselborn: Zamkni\u0119cie granic by\u0142o b\u0142\u0119dem\n\nSzef MSZ Luksemburga nie ukrywa\u0142, \u017ce od pocz\u0105tku uwa\u017ca\u0142 zamkni\u0119cie granic za b\u0142\u0119dne posuni\u0119cie.\n\n- To nie by\u0142o dobre - stwierdzi\u0142 wskazuj\u0105c na 200 tys. pracownik\u00f3w transgranicznych w\u0119druj\u0105cych codziennie mi\u0119dzy Luksemburgiem i Niemcami. - Sprowokowa\u0142o to bardzo, bardzo du\u017co niech\u0119ci - zaznaczy\u0142 Jean Asselborn. Ale, jak zaraz podkre\u015bli\u0142, trzeba patrze\u0107 do przodu.\n\n- M\u00f3wienie teraz o tym, co si\u0119 sta\u0142o, nie ma sensu. Dzisiaj pokazujemy, \u017ce wirus nie zwyci\u0119\u017cy Schengen, \u017ce Schengen wraca do \u017cycia - powiedzia\u0142 luksemburski polityk.\n\nGraniczna wie\u015b Schengen le\u017cy na styku Luksemburga, Niemiec i Francji. W 1985 r. podpisano w niej porozumienie o stopniowym znoszeniu kontroli na wsp\u00f3lnych granicach w Europie. Dzisiaj do tzw. strefy Schengen nale\u017cy wi\u0119kszo\u015b\u0107 pa\u0144stw cz\u0142onkowskich UE oraz kraje spoza Unii, w tym Szwajcaria, Islandia i Norwegia.\n\nReuters, DPA/stas\n\nRedakcja Polska Deutsche Welle\n\nChcesz wiedzie\u0107 wi\u0119cej na temat pandemii koronawirusa? Sprawd\u017a statystyki:\n\nPolska na tle \u015bwiata\n\nSytuacja w poszczeg\u00f3lnych krajach\n\nWska\u017aniki w przeliczeniu na milion mieszka\u0144c\u00f3w", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Minister, spraw, zagranicznych, Niemiec, Heiko, Maas, apeluje, rz\u0105d\u00f3w, Warszawie, Pradze, znowu, ca\u0142kowicie, otworzy\u0142y, granice", "Description": "Szef niemieckiej dyplomacji wzywa Polsk\u0119 i Czechy do otwarcia granic - fakty.interia.pl - Minister spraw zagranicznych Niemiec Heiko Maas apeluje do rz\u0105d\u00f3w w Warszawie i Pradze, by znowu ca\u0142kowicie otworzy\u0142y granice. - fakty.interia.pl", "twitter": {"description": "Minister spraw zagranicznych Niemiec Heiko Maas apeluje do rz\u0105d\u00f3w w Warszawie i Pradze, by znowu ca\u0142kowicie otworzy\u0142y granice.", "card": "summary_large_image"}, "og": {"type": "article", "title": "Co z otwarciem granic? Niemcy apeluj\u0105 do Polski i Czech", "description": "Kliknij i zobacz wi\u0119cej.", "image": "https://i.iplsc.com/-/000A4EW5OEXIP5H3-C411.jpg", "url": "https://fakty.interia.pl/raporty/raport-koronawirus-chiny/aktualnosci/news-szef-niemieckiej-dyplomacji-wzywa-polske-i-czechy-do-otwarci,nId,4499251"}, "news_keywords": "fakty.interia.pl, Koronawirus z Chin, koronawirus z chin, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/aktualnosci/news-szef-niemieckiej-dyplomacji-wzywa-polske-i-czechy-do-otwarci,nId,4499251"}