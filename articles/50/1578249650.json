{"source_url": "https://web.archive.org", "url": "https://web.archive.org/web/20200622005208id_/https://www.dw.com/tr/rke-almanyada-vakalarda-hafif-gerileme-var/a-53115763?maca=tur-rss-tur-pol-ger-3312-xml-mrss", "title": "RKE: Almanya'da vakalarda hafif gerileme var", "top_image": "https://www.dw.com/image/53002798_304.jpg", "meta_img": "https://www.dw.com/image/53002798_304.jpg", "images": ["https://www.dw.com/image/53002798_304.jpg", "https://web.archive.org/image/53002798_303.jpg", "https://web.archive.org/image/53172118_301.jpg", "https://logs1242.xiti.com/hit.xiti?s=510544&s2=29&p=G%C3%9CNDEM::ALMANYA::RKE%3A+Almanya%27da+vakalarda+hafif+gerileme+var+&di=&an=&ac=&x1=1&x2=29&x3=53115763&x4=12254&x5=RKE%3A+Almanya%27da+vakalarda+hafif+gerileme+var+&x6=&x7=http%3A%2F%2Fwww.dw.com%2Ftr%2Frke-almanyada-vakalarda-hafif-gerileme-var%2Fa-53115763&x8=tur-rss-tur-pol-ger-3312-xml-mrss&x9=20200414&x10=G%C3%9CNDEM::ALMANYA&x13=1&x14=&x15=19990022&x16=null&x17=&x18=&x20=null", "https://www.facebook.com/tr?id=157204581336210&ev=PageView&noscript=1", "https://web.archive.org/image/52949545_301.jpeg", "https://web.archive.org/image/53423128_301.jpg", "https://web.archive.org/image/53559229_301.jpg", "https://web.archive.org/image/52694819_301.jpg", "https://web.archive.org/image/15708125_301.jpg", "https://web.archive.org/cssi/dwlogo-print.gif", "https://web.archive.org/image/19130917_301.jpg"], "movies": [], "text": "Almanya\u2019n\u0131n salg\u0131nla m\u00fccadelede en etkili kurumlar\u0131ndan biri olan Robert Koch Enstit\u00fcs\u00fc'n\u00fcn (RKE) Ba\u015fkan\u0131 Lothar Wieler, Berlin\u2019de d\u00fczenledi\u011fi bas\u0131n toplant\u0131s\u0131nda koronavir\u00fcsle ilgili son geli\u015fmeler hakk\u0131nda bilgi verdi. Wieler, Almanya\u2019da COVID-19 hasta say\u0131s\u0131n\u0131n y\u00fcksek bir seviyeye ula\u015ft\u0131\u011f\u0131n\u0131 belirterek \"Ancak rakamlar\u0131n geriledi\u011fine dair bir e\u011filim g\u00f6zlenmiyor\" dedi. Wieler, bu nedenle halihaz\u0131rda al\u0131nan \u00f6nlemlere devam edilmesini isteyerek vatanda\u015flara \"\u00d6nemleri gev\u015fetmeyin\u201c mesaj\u0131 verdi.\n\nAlmanya\u2019da hastanelerde yeterince yo\u011fun bak\u0131m yata\u011f\u0131 ve solunum cihaz\u0131n\u0131n olmas\u0131n\u0131 olumlu bir durum olarak de\u011ferlendiren Wieler, \"Mevcut dinamikle bir s\u0131k\u0131\u015f\u0131kl\u0131k ya\u015fanmas\u0131 beklenmiyor\" dedi.\n\n\u0130yile\u015fenlerin say\u0131s\u0131 artt\u0131\n\nRobert Koch Ensit\u00fcs\u00fc'n\u00fcn verilerine g\u00f6re Almanya'da d\u00fcn 2 bin 82 yeni tip koronavir\u00fcs vakas\u0131 daha tespit edildi. B\u00f6ylece \u00fclkede toplam vaka say\u0131s\u0131 126 bin 500\u2019e y\u00fckseldi. Hastal\u0131ktan ya\u015fam\u0131n\u0131 yitirenlerin toplam say\u0131s\u0131 ise 2 bin 998 olarak a\u00e7\u0131kland\u0131. \u0130yile\u015fenlerin say\u0131s\u0131n\u0131n da 68 bin 200\u2019e y\u00fckseldi\u011fi belirtildi. Hastal\u0131\u011f\u0131 hafif semptomlarla ge\u00e7irenlere test yap\u0131lmam\u0131\u015f olabilece\u011fi g\u00f6z \u00f6n\u00fcnde bulundurularak bu say\u0131n\u0131n daha y\u00fcksek olabilece\u011fi tahmin ediliyor.\n\nAlmanya\u2019da en fazla vakan\u0131n g\u00f6r\u00fcld\u00fc\u011f\u00fc eyalet g\u00fcneydeki Bavyera. Eyalette 33 bin 300 koronavir\u00fcs vakas\u0131 tespit edildi, 834 ki\u015fi de hayat\u0131n\u0131 kaybetti. Bavyera\u2019y\u0131 bat\u0131daki Kuzey-Ren Vestfalya eyaleti takip ediyor. Kuzey-Rens Vestfalya\u2019da 26 bin 900 vaka kay\u0131tlara ge\u00e7irildi, 613 ki\u015fi de hastal\u0131ktan ya\u015fam\u0131n\u0131 yitirdi. Baden W\u00fcrttemberg'de ise 24 bin 800 vaka tespit edilirken 702 ki\u015fi hastal\u0131ktan \u00f6ld\u00fc.\n\nRobert Koch Enstit\u00fcs\u00fc, Almanya'da bir ki\u015finin vir\u00fcs\u00fc ortalama 1,2 ki\u015fiye bula\u015ft\u0131rd\u0131\u011f\u0131ndan yola \u00e7\u0131k\u0131yor. Enstit\u00fc bu rakam\u0131n 1\u2019in alt\u0131na inmesi gerekti\u011fini belirtiyor.\n\nRKE'den okul tavsiyesi\n\nRobert Koch Enstit\u00fcs\u00fc, Almanya'da okullar\u0131n a\u00e7\u0131lmas\u0131 konusunda ise temkinli. Lothar Wieler, epidemiyolojik a\u00e7\u0131dan \u00f6ncelikle daha b\u00fcy\u00fck ya\u015ftaki \u00f6\u011frencilerin okula ba\u015flamas\u0131n\u0131n daha mant\u0131kl\u0131 oldu\u011funu belirtti. Bunu da b\u00fcy\u00fck ya\u015ftaki lise \u00f6\u011frencilerinin mesafe kurallar\u0131na daha fazla uyaca\u011f\u0131 ile gerek\u00e7elendirdi.\n\nAlman ulusal bilim akademisi Leopoldina ise d\u00fcn a\u00e7\u0131klad\u0131\u011f\u0131 tavsiye raporunda \u00f6ncelikle ilkokul ve 10'uncu s\u0131n\u0131fa kadar olan s\u0131n\u0131flardaki \u00f6\u011frencilerin \u00f6ncelikle okula ba\u015flamalar\u0131n\u0131 \u00f6nermi\u015fti. Akademi 11\u2019inci s\u0131n\u0131f ve di\u011fer \u00fcst s\u0131n\u0131f \u00f6\u011frencilerin ise uzaktan e\u011fitim g\u00f6rebilece\u011fini kaydetmi\u015fti.\n\nAlmanya\u2019da Ba\u015fbakan Angela Merkel ve eyalet ba\u015fbakanlar\u0131 okullar\u0131n a\u00e7\u0131l\u0131\u015f tarihi de dahil koronavir\u00fcsle m\u00fccadele \u00f6nlemlerini yar\u0131n masaya yat\u0131racak. Almanya\u2019da ilk ve orta dereceli okullar\u0131n normal \u015fartlarda 20 Nisan\u2019da a\u00e7\u0131lmas\u0131 \u00f6ng\u00f6r\u00fcl\u00fcyor.\n\nDW, AFP / HT, HS\n\n\u00a9 Deutsche Welle T\u00fcrk\u00e7e", "keywords": [], "meta_keywords": ["Robert Koch Enstit\u00fcs\u00fc", "Almanya", "koronavir\u00fcs", "salg\u0131n"], "tags": [], "authors": ["Deutsche Welle", "Www.Dw.Com"], "publish_date": null, "summary": "", "article_html": "", "meta_description": "Robert Koch Enstit\u00fcs\u00fc, Almanya'da koronavir\u00fcsle m\u00fccadelede olumlu bir e\u011filim g\u00f6zlemlendi\u011fini belirtti, ancak kurallara uyulmaya devam edilmesini istedi.", "meta_lang": "tr", "meta_favicon": "/favicon.png", "meta_data": {"robots": "index, follow, max-snippet:-1, max-video-preview:-1, max-image-preview:large", "revisit-after": "1 days", "publisher": "Deutsche Welle (www.dw.com)", "copyright": "\u00a9 2020 Deutsche Welle (www.dw.com)", "author": "Deutsche Welle (www.dw.com)", "apple-itunes-app": "app-id=498833085", "google-play-app": "app-id=com.idmedia.android.newsportal", "language": "tr_TR", "fb": {"pages": 210354862357400, "admins": 100004135624835}, "keywords": "Robert Koch Enstit\u00fcs\u00fc,Almanya,koronavir\u00fcs,salg\u0131n", "news_keywords": "Robert Koch Enstit\u00fcs\u00fc,Almanya,koronavir\u00fcs,salg\u0131n", "description": "Robert Koch Enstit\u00fcs\u00fc, Almanya'da koronavir\u00fcsle m\u00fccadelede olumlu bir e\u011filim g\u00f6zlemlendi\u011fini belirtti, ancak kurallara uyulmaya devam edilmesini istedi.", "og": {"description": "Robert Koch Enstit\u00fcs\u00fc, Almanya'da koronavir\u00fcsle m\u00fccadelede olumlu bir e\u011filim g\u00f6zlemlendi\u011fini belirtti, ancak kurallara uyulmaya devam edilmesini istedi.", "url": "https://www.dw.com/tr/rke-almanyada-vakalarda-hafif-gerileme-var/a-53115763", "site_name": "DW.COM", "title": "RKE: Almanya'da vakalarda hafif gerileme var | DW | 14.04.2020", "image": {"identifier": "https://www.dw.com/image/53002798_304.jpg", "width": 940, "height": 529}}, "twitter": {"card": "summary_large_image", "site": "@dw_turkce", "title": "RKE: Almanya'da vakalarda hafif gerileme var", "image": "https://www.dw.com/image/53002798_401.jpg"}}, "canonical_link": "https://www.dw.com/tr/rke-almanyada-vakalarda-hafif-gerileme-var/a-53115763"}