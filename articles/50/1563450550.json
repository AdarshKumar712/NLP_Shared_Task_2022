{"source_url": "https://www.haberler.com", "url": "https://www.haberler.com/44-ilde-73-merkez-covid-19-tani-laboratuvari-13070539-haberi/", "title": "44 ilde 73 merkez \"Covid-19 Tan\u0131 Laboratuvar\u0131\" olarak yetkilendirildi", "top_image": "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg", "meta_img": "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "44 ilde 73 merkez \"Covid-19 Tan\u0131 Laboratuvar\u0131\" olarak yetkilendirildi Sa\u011fl\u0131k Bakanl\u0131\u011f\u0131 taraf\u0131ndan T\u00fcrkiye genelinde 44 ilde 73 merkezin \"Covid-19 tan\u0131 laboratuvar\u0131\" olarak yetkilendirildi\u011fi duyuruldu.\n\nSa\u011fl\u0131k Bakanl\u0131\u011f\u0131 taraf\u0131ndan T\u00fcrkiye genelinde 44 ilde 73 merkezin \"Covid-19 tan\u0131 laboratuvar\u0131\" olarak yetkilendirildi\u011fi duyuruldu. Yetkisi olmad\u0131\u011f\u0131 halde Covid-19 tan\u0131 testlerini \u00e7al\u0131\u015ft\u0131\u011f\u0131 tespit edilen merkezler hakk\u0131nda ise yasal inceleme ve cezai i\u015flem ba\u015flat\u0131lacak.\n\nHalk Sa\u011fl\u0131\u011f\u0131 Genel M\u00fcd\u00fcrl\u00fc\u011f\u00fc (HSGM) taraf\u0131ndan COV\u0130D-19 tan\u0131 laboratuvarlar\u0131n\u0131n yetkilendirilmesine ili\u015fkin resmi yaz\u0131 81 il valili\u011fine g\u00f6nderildi. \u0130lk kez Aral\u0131k 2019'da \u00c7in'in Vuhan kentinde g\u00f6r\u00fclen korona vir\u00fcs (Covid-19) ile ili\u015fkili vaka say\u0131s\u0131n\u0131n k\u0131sa s\u00fcre i\u00e7erisinde ciddi bir \u015fekilde artarak pandemi haline d\u00f6n\u00fc\u015ft\u00fc\u011f\u00fc belirtilen yaz\u0131da, \"\u00dclkemizde de h\u0131zla yay\u0131lmaya devam eden Covid-19 kaynakl\u0131 enfeksiyonlar\u0131n tan\u0131s\u0131 Halk Sa\u011fl\u0131\u011f\u0131 Genel M\u00fcd\u00fcrl\u00fc\u011f\u00fc (HSGM) Mikrobiyoloji Referans Laboratuvar\u0131 ve Biyolojik \u00dcr\u00fcnler Daire Ba\u015fkanl\u0131\u011f\u0131 koordinasyonunda y\u00fcr\u00fct\u00fclmektedir. Bu ama\u00e7la \u00fclke genelinde laboratuvar tan\u0131 kapasitesinin art\u0131r\u0131lmas\u0131na y\u00f6nelik Covid-19 Tan\u0131 Laboratuvarlar\u0131n\u0131n yetkilendirilme \u00e7al\u0131\u015fmalar\u0131 ba\u015flam\u0131\u015ft\u0131r. Bu kapsamda ilk a\u015famada \u00fclke genelinde hizmet vermek \u00fczere 37 Covid-19 Tan\u0131 Laboratuvar\u0131 HSGM taraf\u0131ndan resmi olarak 21.03.2020 tarihi itibariyle yetkilendirilmi\u015ftir. Bu laboratuvarlara ilaveten yetkilendirilmi\u015f 36 Covid-19 Tan\u0131 Laboratuvar\u0131 listesi ekte yer almaktad\u0131r. \u00dclke genelinde toplam 44 ilde 73 merkez Covid-19 Tan\u0131 Laboratuvar\u0131 olarak yetkilendirilmi\u015ftir. \u0130lgili laboratuvarlara Covid-19 yetkilendirme ve protokol formlar\u0131 e posta arac\u0131l\u0131\u011f\u0131yla g\u00f6nderilmi\u015ftir. Yetkilendirme ve protokol formlar\u0131 imzalan\u0131p taraf\u0131m\u0131za ula\u015ft\u0131\u011f\u0131nda merkezler aktif olarak \u00e7al\u0131\u015facaklard\u0131r\" denildi.\n\nYaz\u0131da, HSGM taraf\u0131ndan resmi olarak yetkilendirilmemi\u015f kamu, \u00fcniversite hastaneleri ve \u00f6zel laboratuvarlar\u0131n Covid-19 tan\u0131s\u0131na y\u00f6nelik herhangi bir test yapma yetkilerinin bulunmad\u0131\u011f\u0131 vurguland\u0131. Yetki verilmedi\u011fi halde Covid-19 tan\u0131 testlerini \u00e7al\u0131\u015ft\u0131\u011f\u0131 tespit edilen merkezler hakk\u0131nda ise yasal inceleme ve akabinde cezai i\u015flem ba\u015flat\u0131laca\u011f\u0131 bildirildi.\n\n(\u0130HA)\n\nKaynak: \u0130HA", "keywords": [], "meta_keywords": ["Sa\u011fl\u0131k Bakanl\u0131\u011f\u0131", "Koronavir\u00fcs", "T\u00fcrkiye", "Aral\u0131k", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Sa\u011fl\u0131k Bakanl\u0131\u011f\u0131 taraf\u0131ndan T\u00fcrkiye genelinde 44 ilde 73 merkezin 'Covid-19 tan\u0131 laboratuvar\u0131' olarak yetkilendirildi\u011fi duyuruldu.", "meta_lang": "tr", "meta_favicon": "/touch-icon-iphone.png", "meta_data": {"description": "Sa\u011fl\u0131k Bakanl\u0131\u011f\u0131 taraf\u0131ndan T\u00fcrkiye genelinde 44 ilde 73 merkezin 'Covid-19 tan\u0131 laboratuvar\u0131' olarak yetkilendirildi\u011fi duyuruldu.", "keywords": "Sa\u011fl\u0131k Bakanl\u0131\u011f\u0131, Koronavir\u00fcs, T\u00fcrkiye, Aral\u0131k, G\u00fcncel", "image": "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg", "robots": "index, follow", "medium": "news", "dateCreated": "2020-03-30T23:05:32+03:00", "dateUpdated": "2020-03-30T23:05:35+03:00", "msapplication-starturl": "https://www.haberler.com", "article": {"id": 13070539, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Sa\u011fl\u0131k Bakanl\u0131\u011f\u0131, Koronavir\u00fcs, T\u00fcrkiye, Aral\u0131k, G\u00fcncel"}, "og": {"url": "https://www.haberler.com/44-ilde-73-merkez-covid-19-tani-laboratuvari-13070539-haberi/", "site_name": "Haberler.com", "locale": "tr_TR", "type": "article", "title": "44 ilde 73 merkez 'Covid-19 Tan\u0131 Laboratuvar\u0131' olarak yetkilendirildi", "description": "Sa\u011fl\u0131k Bakanl\u0131\u011f\u0131 taraf\u0131ndan T\u00fcrkiye genelinde 44 ilde 73 merkezin 'Covid-19 tan\u0131 laboratuvar\u0131' olarak yetkilendirildi\u011fi duyuruldu.", "image": {"identifier": "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg", "secure_url": "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg", "width": 640, "height": 641}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/44-ilde-73-merkez-covid-19-tani-laboratuvari-13070539-haberi/", "card": "summary_large_image", "site": "Haberler", "title": "44 ilde 73 merkez 'Covid-19 Tan\u0131 Laboratuvar\u0131' olarak yetkilendirildi", "description": "Sa\u011fl\u0131k Bakanl\u0131\u011f\u0131 taraf\u0131ndan T\u00fcrkiye genelinde 44 ilde 73 merkezin 'Covid-19 tan\u0131 laboratuvar\u0131' olarak yetkilendirildi\u011fi duyuruldu.", "image": "https://foto.haberler.com/haber/2020/03/30/44-ilde-73-merkez-covid-19-tani-laboratuvari-13070539_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/44-ilde-73-merkez-covid-19-tani-laboratuvari-13070539-haberi/"}