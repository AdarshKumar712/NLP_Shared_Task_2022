{"source_url": "https://nczas.com", "url": "https://nczas.com/2020/04/05/nauczycielki-ze-szkoly-z-tvp-twierdza-ze-sa-zaszczute-boimy-sie-wyjsc-z-domu/", "title": "Nauczycielki ze Szko\u0142y z TVP twierdz\u0105, \u017ce s\u0105 zaszczute. \u201eBoimy si\u0119 wyj\u015b\u0107 z domu\u201d", "top_image": "https://nczas.com/wp-content/uploads/2020/03/TVP-\u015arednica.jpg", "meta_img": "https://nczas.com/wp-content/uploads/2020/03/TVP-\u015arednica.jpg", "images": ["https://nczas.com/wp-content/uploads/2019/11/kamil_bortniczuk-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/04/kancelaria_premiera_nczas-100x70.jpg", "https://nczas.com/wp-content/uploads/2020/03/TVP-\u015arednica-696x522.jpg", "https://nczas.com/wp-content/uploads/2020/04/rower_koronawirus_mandat-218x150.jpg", "https://nczas.com/wp-content/uploads/2018/02/Sklep-\u017babka-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/04/jadwiga_emilewicz_nczas-1-218x150.jpg", "https://nczas.com/wp-content/uploads/2019/04/zenek_daniel_martyniuk_nczas-218x150.jpg", "https://nczas.com/wp-content/uploads/2019/04/zenek_daniel_martyniuk_nczas-100x70.jpg", "https://nczas.com/wp-content/uploads/2020/03/koronawrus_nastolatek_nczas-100x70.jpg", "https://nczas.com/wp-content/uploads/2020/03/koronawirus_maseczka-1-100x70.jpg", "https://nczas.com/wp-content/uploads/2020/04/budka-kidawa-blonska-100x70.jpg", "https://nczas.com/wp-content/uploads/2020/04/kancelaria_premiera_nczas-218x150.jpg", "https://nczas.com/wp-content/uploads/2020/04/dobromir_sosnierz_nczas-100x70.jpg", "https://nczas.com/wp-content/uploads/2020/04/grill_nczas-100x70.jpg", "https://nczas.com/wp-content/uploads/2020/04/budka-kidawa-blonska-218x150.jpg", "https://nczas.com/wp-content/uploads/2020/03/TVP-\u015arednica.jpg", "https://nczas.com/wp-content/uploads/2019/11/kamil_bortniczuk-100x70.jpg", "https://nczas.com/wp-content/uploads/2020/04/spacer_las_nczas-218x150.jpg", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2020/04/grill_nczas-218x150.jpg"], "movies": [], "text": "Nauczycielki z program\u00f3w TVP sta\u0142y si\u0119 obiektem drwin za liczne b\u0142\u0119dy w lekcjach. Teraz twierdz\u0105, \u017ce s\u0105 zaszczute, a telewizja nie przygotowa\u0142a ich do wyst\u0119p\u00f3w przed kamer\u0105.\n\n\u201eSzko\u0142a z TVP\u201d to odpowied\u017a rz\u0105dowej telewizji na problemy uczni\u00f3w, kt\u00f3rym odwo\u0142ano zaj\u0119cia. Jednak poziom merytoryczny program\u00f3w i lekcji okaza\u0142 si\u0119 druzgocz\u0105cy.\n\nNauczycielki myli\u0142y np. obw\u00f3d ze \u015brednic\u0105, a wyk\u0142adowcy m.in. Uniwersytetu Jagiello\u0144skiego domagali si\u0119 zdj\u0119cia emisji ich program\u00f3w. Argumentowali to szkodliwo\u015bci\u0105 dla uczni\u00f3w.\n\nTeraz dziennikarze Onetu dotarli do s\u0142ynnych nauczycielek, aby wypyta\u0107 je o kulisy powstania program\u00f3w. W odpowiedzi us\u0142yszeli, \u017ce kobiety czuj\u0105 si\u0119 zaszczute, a TVP w og\u00f3le im nie pomog\u0142a w przygotowaniu audycji.\n\n\u2013 Musia\u0142y\u015bmy same wszystko wymy\u015bli\u0107. Nikt nam nie powiedzia\u0142, jak to ma wygl\u0105da\u0107, jak mamy si\u0119 zachowywa\u0107 przed kamer\u0105, jak m\u00f3wi\u0107, jak si\u0119 ustawia\u0107. Nie by\u0142o \u017cadnych pr\u00f3b oswojenia si\u0119 z kamer\u0105 \u2013 \u017cali si\u0119 jedna z nauczycielek.\n\n\u2013 Ja nigdy wcze\u015bniej nie mia\u0142am do czynienia z telewizj\u0105, mo\u017ce pan sobie wyobrazi\u0107, jaki to by\u0142 dla mnie stres. Jeszcze zacz\u0119\u0142a si\u0119 wiesza\u0107 tablica interaktywna, nie by\u0142o marker\u00f3w do pisania (na szcz\u0119\u015bcie przywioz\u0142y\u015bmy w\u0142asn\u0105 kred\u0119), a magnes\u00f3w do przypinania by\u0142o dziesi\u0119\u0107 \u2013 powiedzia\u0142a dziennikarzom roztrz\u0119siona kobieta.\n\nJakby tego by\u0142o ma\u0142o, to po nagraniu trzech lekcji TVP nie pozwala\u0142a im ju\u017c ogl\u0105da\u0107 odcinki przed publikacj\u0105.\n\n\u2013 Ludzie my\u015bl\u0105, \u017ce zg\u0142osi\u0142y\u015bmy si\u0119 na ochotnika, po s\u0142aw\u0119 i pieni\u0105dze. Nic bardziej mylnego. Kuratorium o\u015bwiaty zg\u0142osi\u0142o si\u0119 do naszej dyrekcji i zosta\u0142y\u015bmy po prostu wytypowane (\u2026). W naszym zawodzie, jak dyrektor prosi o wykonanie jakiego\u015b polecenia s\u0142u\u017cbowego, to si\u0119 nie odmawia. Wcale si\u0119 do tego nie pali\u0142y\u015bmy, ale c\u00f3\u017c by\u0142o robi\u0107 (\u2026). Nie chcia\u0142y\u015bmy straci\u0107 pracy, zw\u0142aszcza w tak trudnych czasach \u2013 wyja\u015bni\u0142y kobiety.\n\nProwizorka i hejt\n\nNagranie i monta\u017c lekcji TVP trwa ok. dziesi\u0119ciu godzin. Kobiety \u017cal\u0105 si\u0119, \u017ce w tym czasie nie mia\u0142y nawet czasu na zjedzenie obiadu. Od TVP dosta\u0142y tylko kaw\u0119 i wod\u0119.\n\nCo wi\u0119cej \u2013 kobiety ujawni\u0142y, \u017ce TVP nie podpisa\u0142a z nimi nawet umowy. Natomiast zamiast wsparcia psychologa TVP zaproponowa\u0142a nauczycielkom\u2026 udzia\u0142 w programie telewizji \u015bniadaniowej.\n\n\u2013 Ten hejt wp\u0142yn\u0105\u0142 na ca\u0142e moje \u017cycie. Jeste\u015bmy tak zaszczute, \u017ce boj\u0119 si\u0119 wyj\u015b\u0107 z domu, bo kto\u015b mnie rozpozna i b\u0119dzie wytyka\u0142 palcami albo wy\u015bmiewa\u0142. To mnie przerasta. Budz\u0119 si\u0119 o 3-4 w nocy i zastanawiam si\u0119, jak znikn\u0105\u0107. Nie wiem, co b\u0119dzie, jak wr\u00f3c\u0119 do pracy. \u017ba\u0142uj\u0119, \u017ce si\u0119 na to wszystko zgodzi\u0142am \u2013 stwierdzi\u0142a jedna z rozm\u00f3wczy\u0144 Onetu.\n\nOnet nast\u0119pnie zwr\u00f3ci\u0142 si\u0119 o komentarz do TVP. Rz\u0105dowa telewizja odpisa\u0142a kr\u00f3tko, \u017ce \u201eAktywno\u015b\u0107 przeciwnik\u00f3w \u201eSzko\u0142y z TVP\u201d przypomina chor\u0105 rado\u015b\u0107 niekt\u00f3rych medi\u00f3w i \u015brodowisk, jak\u0105 demonstrowali podczas ubieg\u0142orocznego strajku nauczycieli\u201d. Zadeklarowa\u0142a te\u017c pomoc i wsparcie nauczycielkom.\n\n\u0179r\u00f3d\u0142o: Onet", "keywords": [], "meta_keywords": [""], "tags": [], "authors": [], "publish_date": "Sun Apr  5 00:00:00 2020", "summary": "", "article_html": "", "meta_description": "Nauczycielki z program\u00f3w TVP sta\u0142y si\u0119 obiektem drwin za liczne b\u0142\u0119dy w lekcjach. Teraz twierdz\u0105, \u017ce s\u0105 zaszczute, a telewizja nie przygotowa\u0142a ich do", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Nauczycielki z program\u00f3w TVP sta\u0142y si\u0119 obiektem drwin za liczne b\u0142\u0119dy w lekcjach. Teraz twierdz\u0105, \u017ce s\u0105 zaszczute, a telewizja nie przygotowa\u0142a ich do", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Nauczycielki ze Szko\u0142y z TVP twierdz\u0105, \u017ce s\u0105 zaszczute. \u201eBoimy si\u0119 wyj\u015b\u0107 z domu\u201d - NCZAS.COM", "description": "Nauczycielki z program\u00f3w TVP sta\u0142y si\u0119 obiektem drwin za liczne b\u0142\u0119dy w lekcjach. Teraz twierdz\u0105, \u017ce s\u0105 zaszczute, a telewizja nie przygotowa\u0142a ich do", "url": "https://nczas.com/2020/04/05/nauczycielki-ze-szkoly-z-tvp-twierdza-ze-sa-zaszczute-boimy-sie-wyjsc-z-domu/", "site_name": "NCZAS.COM", "updated_time": "2020-04-04T19:36:26+00:00", "image": {"identifier": "https://nczas.com/wp-content/uploads/2020/03/TVP-\u015arednica.jpg", "secure_url": "https://nczas.com/wp-content/uploads/2020/03/TVP-\u015arednica.jpg", "width": 1200, "height": 900}}, "article": {"publisher": "https://www.facebook.com/nczas", "section": "edukacja", "published_time": "2020-04-05T04:00:12+00:00", "modified_time": "2020-04-04T19:36:26+00:00"}, "twitter": {"card": "summary_large_image", "description": "Nauczycielki z program\u00f3w TVP sta\u0142y si\u0119 obiektem drwin za liczne b\u0142\u0119dy w lekcjach. Teraz twierdz\u0105, \u017ce s\u0105 zaszczute, a telewizja nie przygotowa\u0142a ich do", "title": "Nauczycielki ze Szko\u0142y z TVP twierdz\u0105, \u017ce s\u0105 zaszczute. \u201eBoimy si\u0119 wyj\u015b\u0107 z domu\u201d - NCZAS.COM", "image": "https://nczas.com/wp-content/uploads/2020/03/TVP-\u015arednica.jpg"}, "generator": "WordPress 5.3.2", "onesignal": "wordpress-plugin"}, "canonical_link": "https://nczas.com/2020/04/05/nauczycielki-ze-szkoly-z-tvp-twierdza-ze-sa-zaszczute-boimy-sie-wyjsc-z-domu/"}