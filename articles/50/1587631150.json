{"source_url": "https://www.polsatnews.pl", "url": "https://www.polsatnews.pl/wiadomosc/2020-04-24/piata-doba-gaszenia-pozaru-nad-biebrza-pomagaja-drony-wykorzystywane-w-czarnobylu/", "title": "Po\u017car w Biebrza\u0144skim Parku Narodowym. Pomagaj\u0105 drony wykorzystywane w Czarnobylu", "top_image": "https://r.dcs.redcdn.pl/http/o2/redefine/cp/wj/wjqe463hvjht3ohjry775ed55asvm5ef.jpg", "meta_img": "https://r.dcs.redcdn.pl/http/o2/redefine/cp/wj/wjqe463hvjht3ohjry775ed55asvm5ef.jpg", "images": ["https://r.dcs.redcdn.pl/http/o2/redefine/cp/7p/7p5n11d2ph49jvmkgmzgao2bjfntpppw.jpg", "https://r.dcs.redcdn.pl/http/o2/redefine/cp/wj/wjqe463hvjht3ohjry775ed55asvm5ef.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://r.dcs.redcdn.pl/http/o2/redefine/cp/8t/8tr8xzwoabfmsm1o32rde2pcgexucq9o.jpg", "https://www.polsatnews.pl/templates/pnews2018/build/gfx/logo.svg"], "movies": [], "text": "Po\u017car w tzw. basenie \u015brodkowym Biebrza\u0144skiego Parku Narodowego trwa - z przerwami - od niedzielnego wieczora. Szacunki stra\u017cak\u00f3w i parku narodowego m\u00f3wi\u0105 o powierzchni ok. 6 tys. ha, kt\u00f3re dot\u0105d obj\u0105\u0142. W dzia\u0142aniach bierze udzia\u0142 kilkaset os\u00f3b, w tym blisko 360 stra\u017cak\u00f3w zawodowych i OSP oraz 50 \u017co\u0142nierzy WOT, s\u0142u\u017cby parku narodowego i le\u015bnicy, wspierani m.in. przez policj\u0119, SG czy okolicznych mieszka\u0144c\u00f3w.\n\nW nocy z czwartku na pi\u0105tek teren w newralgicznych miejscach, przede wszystkim tam, gdzie ogie\u0144 m\u00f3g\u0142by zagrozi\u0107 okolicznym miejscowo\u015bciom, by\u0142 dozorowany z ziemi przez stra\u017cak\u00f3w, ale te\u017c monitorowany z powietrza z u\u017cyciem helikopter\u00f3w i dron\u00f3w FlyEye. Wyprodukowa\u0142a je polska firma WB Electronics.\n\n\n\n- Bezza\u0142ogowce s\u0105 opracowane i produkowane przez sp\u00f3\u0142ki Grupy WB, kt\u00f3rej wsp\u00f3\u0142udzia\u0142owcem jest Skarb Pa\u0144stwa w postaci Polskiego Funduszu Rozwoju. FlyEye s\u0105 wykorzystywane przez Gwardi\u0119 Narodow\u0105 Ukrainy w ca\u0142odobowej obserwacji Strefy Wykluczenia wok\u00f3\u0142 Czarnobylskiej Elektrowni J\u0105drowej. Wcze\u015bniej u\u017cywano ich tak\u017ce do lokalizowania ognisk po\u017car\u00f3w w obszarze przy nieczynnej si\u0142owni atomowej, obecnie monitoruj\u0105 teren - czytamy w komunikacie prasowym.\n\n\"Chodzi o to, by po\u017car nie obj\u0105\u0142 nowych teren\u00f3w\"\n\n- W sumie ca\u0142y czas w takim dozorze, ale i w akcji ga\u015bniczej tam, gdzie by\u0142o to mo\u017cliwe w warunkach nocnych, dzia\u0142a\u0142o ok. 150 stra\u017cak\u00f3w - poinformowa\u0142 oficer prasowy KW PSP w Bia\u0142ymstoku Marcin Janowski. - W nocy wycofali\u015bmy cz\u0119\u015b\u0107 si\u0142 i \u015brodk\u00f3w, ale dzia\u0142ania ga\u015bnicze w \u017caden spos\u00f3b nie zosta\u0142o przerwane, a jedynie ograniczone do tych stref bezpiecznych. Chodzi\u0142o g\u0142\u00f3wnie o to, by po\u017car nie obj\u0105\u0142 nowych teren\u00f3w - doda\u0142. Oceni\u0142, \u017ce to si\u0119 uda\u0142o.\n\nZOBACZ: Dobre wiadomo\u015bci z Biebrza\u0144skiego Parku Narodowego. \"Obszar obj\u0119ty po\u017carem nie powi\u0119ksza si\u0119\"\n\nLoty drona z termowizj\u0105 i patrolowych \u015bmig\u0142owc\u00f3w wskaza\u0142y, \u017ce po\u017car jest punktowo np. w lesie wroce\u0144skim. W pobli\u017cu miejscowo\u015bci Grz\u0119dy i przy Kanale Wo\u017anawiejskim, ale ta sytuacja nie pogorszy\u0142a si\u0119 w nocy.\n\nPo pe\u0142nym porannym rozpoznaniu lotniczym, w pi\u0105tek ma by\u0107 kontynuowana taktyka dzia\u0142a\u0144, kt\u00f3ra sprawdzi\u0142a si\u0119 dzie\u0144 wcze\u015bniej. Chodzi o du\u017c\u0105 cz\u0119stotliwo\u015b\u0107 zrzut\u00f3w wody przez samoloty ga\u015bnicze i \u015bmig\u0142owiec. Jak poda\u0142 Janowski, w czwartek samoloty zrobi\u0142y ponad 60 takich zrzut\u00f3w; \u015bmig\u0142owiec, kt\u00f3ry bez l\u0105dowania nabiera\u0142 wod\u0119 na miejscu - ok. 200.\n\n\"Sytuacja zmieni\u0142a si\u0119 na lepsze\"\n\nW miejscach takich zrzut\u00f3w potem prowadzone jest dogaszanie przy u\u017cyciu podr\u0119cznego sprz\u0119tu przez stra\u017cak\u00f3w, kt\u00f3rzy s\u0105 na ziemi.\n\n- Widzimy tego efekty, dzisiejszy poranek wygl\u0105da ca\u0142kowicie inaczej, ni\u017c wczorajszy, nawet optycznie sytuacja zmieni\u0142a si\u0119 na lepsze - m\u00f3wi\u0142 Janowski.\n\nZOBACZ: Po\u017car w Biebrza\u0144skim Parku Narodowym. \"Sytuacja jest powa\u017cna, ale opanujemy ten \u017cywio\u0142\"\n\nWiosenne po\u017cary suchych traw i trzcinowisk s\u0105 nad Biebrz\u0105 co roku, ale trwaj\u0105cy obecnie jest najwi\u0119kszym w historii dzia\u0142alno\u015bci tego parku. W du\u017cej cz\u0119\u015bci obj\u0105\u0142 obszary torfowe i tam ogie\u0144 mo\u017ce bardzo d\u0142ugo tli\u0107 si\u0119 pod powierzchni\u0105 gruntu i wznieca\u0107 si\u0119 wskutek poryw\u00f3w wiatr\u00f3w. W minionych latach jedynym sposobem na takie po\u017cary by\u0142y obfite opady deszczu.\n\nBiebrza\u0144ski Park Narodowy jest najwi\u0119kszym w Polsce, zajmuje ok. 59 tys. ha. Chroni cenne przyrodniczo obszary bagienne. Jest ostoj\u0105 wielu rzadkich gatunk\u00f3w, zw\u0142aszcza ptak\u00f3w wodno-b\u0142otnych i \u0142osi.", "keywords": [], "meta_keywords": [""], "tags": [], "authors": ["Polsat News", "Ac", "Pap"], "publish_date": "Fri Apr 24 00:00:00 2020", "summary": "", "article_html": "", "meta_description": "Rozpocz\u0119\u0142a si\u0119 pi\u0105ta doba gaszenia po\u017caru bagiennych \u0142\u0105k i lasu . W lokalizowaniu \u017ar\u00f3de\u0142 ognia pomagaj\u0105 drony FlyEye wyprodukowane przez polsk\u0105 firm\u0119. Wcze\u015bniej wykorzystywano je w akcji prowadzonej na Ukrainie. P\u0142omienie w strefie wykluczenia wok\u00f3\u0142 Czarnobylskiej Elektrowni J\u0105drowej pojawi\u0142y si\u0119 4 kwietnia.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Rozpocz\u0119\u0142a si\u0119 pi\u0105ta doba gaszenia po\u017caru bagiennych \u0142\u0105k i lasu . W lokalizowaniu \u017ar\u00f3de\u0142 ognia pomagaj\u0105 drony FlyEye wyprodukowane przez polsk\u0105 firm\u0119. Wcze\u015bniej wykorzystywano je w akcji prowadzonej na Ukrainie. P\u0142omienie w strefie wykluczenia wok\u00f3\u0142 Czarnobylskiej Elektrowni J\u0105drowej pojawi\u0142y si\u0119 4 kwietnia.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-04-24/piata-doba-gaszenia-pozaru-nad-biebrza-pomagaja-drony-wykorzystywane-w-czarnobylu/", "title": "Po\u017car w Biebrza\u0144skim Parku Narodowym. Pomagaj\u0105 drony wykorzystywane w Czarnobylu - Polsat News", "description": "Rozpocz\u0119\u0142a si\u0119 pi\u0105ta doba gaszenia po\u017caru bagiennych \u0142\u0105k i lasu . W lokalizowaniu \u017ar\u00f3de\u0142 ognia pomagaj\u0105 drony FlyEye wyprodukowane przez polsk\u0105 firm\u0119. Wcze\u015bniej wykorzystywano je w akcji prowadzonej na Ukrainie. P\u0142omienie w strefie wykluczenia wok\u00f3\u0142 Czarnobylskiej Elektrowni J\u0105drowej pojawi\u0142y si\u0119 4 kwietnia.", "image": "https://r.dcs.redcdn.pl/http/o2/redefine/cp/wj/wjqe463hvjht3ohjry775ed55asvm5ef.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-04-24/piata-doba-gaszenia-pozaru-nad-biebrza-pomagaja-drony-wykorzystywane-w-czarnobylu/"}