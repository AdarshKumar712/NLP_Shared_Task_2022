{"source_url": "https://www.aksam.com.tr", "url": "https://www.aksam.com.tr/egitim/turkiyenin-koronavirus-salgininda-egitim-stratejisi-dunyaya-ornek-oldu/haber-1071396", "title": "T\u00fcrkiye'nin koronavir\u00fcs salg\u0131n\u0131nda e\u011fitim stratejisi d\u00fcnyaya \u00f6rnek oldu", "top_image": "https://img1.aksam.com.tr/imgsdisk/2020/05/06/0605202069b42828_2.jpg", "meta_img": "https://img1.aksam.com.tr/imgsdisk/2020/05/06/0605202069b42828_2.jpg", "images": ["http://b.scorecardresearch.com/p?c1=2&c2=15547101&cv=2.0&cj=1", "https://img-aksam.mncdn.com/aksam/folders/header-logo/top-banner-1@2x.png", "https://www.aksam.com.tr/images/apple-store.png", "https://www.aksam.com.tr/images/aksam-logo.svg?v=7", "https://img-aksam.mncdn.com/aksam/folders/header-logo/top-banner-6@2x.png", "https://certify.alexametrics.com/atrk.gif?account=FRo8o1IWNa10vg", "https://img1.aksam.com.tr/imgsdisk/2020/05/24/24052020707e55bc_7.jpg", "https://img-aksam.mncdn.com/aksam/folders/header-logo/canli-yayin.png?v=13", "https://img-aksam.mncdn.com/aksam/folders/header-logo/top-banner-5@2x.png", "https://www.aksam.com.tr/images/google-play.png", "https://img-aksam.mncdn.com/aksam/folders/header-logo/mor-papatya2x.png?v=13", "https://www.aksam.com.tr/images/footersitelogo.jpg", "https://www.aksam.com.tr/images/bip.png", "https://www.aksam.com.tr/assets-aksam/img/top-banner-7@2x.png", "https://www.facebook.com/tr?id=904296129942347&ev=PageView&noscript=1", "https://img1.aksam.com.tr/imgsdisk/2020/05/06/0605202069b42828_2.jpg", "https://img-aksam.mncdn.com/aksam/folders/header-logo/life-magazin2x.png?v=13", "https://www.aksam.com.tr/images/whatsapp.png"], "movies": [], "text": "Boyac\u0131, K\u0131rklareli Milli E\u011fitim M\u00fcd\u00fcrl\u00fc\u011f\u00fcn\u00fcn telekonferans y\u00f6ntemiyle ger\u00e7ekle\u015ftirdi\u011fi \"Pandemi G\u00fcnlerinde E\u011fitim Zirvesi\" konferans\u0131nda yapt\u0131\u011f\u0131 konu\u015fmada, koronavir\u00fcs salg\u0131n\u0131 d\u00f6neminde Milli E\u011fitim Bakanl\u0131\u011f\u0131n\u0131n e\u011fitim alan\u0131nda \u00e7ok ciddi ad\u0131mlar att\u0131\u011f\u0131n\u0131 ifade etti.\n\nT\u00fcrkiye'nin h\u0131zl\u0131 m\u00fcdahale stratejisini di\u011fer \u00fclkelerin hi\u00e7birinde \u00e7ok fazla g\u00f6remediklerini vurgulayan Boyac\u0131, yakla\u015f\u0131k 18 milyon \u00f6\u011frenci, 1 milyona yak\u0131n \u00f6\u011fretmen ve 52 bin okula sahip T\u00fcrk e\u011fitim sisteminin geli\u015fmelere \u00e7ok h\u0131zl\u0131 bir tepki verdi\u011fini dile getirdi.\n\nAvrupa'da, \u00f6zellikle \u0130spanya'da bununla ilgili \u00e7e\u015fitli uygulamalar yap\u0131ld\u0131\u011f\u0131na dikkati \u00e7eken Boyac\u0131, \"Ama Avrupa genelinde bu b\u00fcy\u00fckl\u00fckteki bir \u00f6\u011frenci ve \u00f6\u011fretmen kitlesine ili\u015fkin maalesef \u00e7ok ciddi bir giri\u015fimde bulunulmad\u0131.\" dedi.\n\nBoyac\u0131, d\u00fcnyan\u0131n e\u011fitimi yeniden \u015fekillendirmeye \u00e7al\u0131\u015ft\u0131\u011f\u0131n\u0131 vurgulayarak \u015f\u00f6yle devam etti:\n\n\"Di\u011fer \u00fclkeler, T\u00fcrk milli e\u011fitim sisteminin deneyimlerini bize sorar hale geldiler. T\u00fcrkiye'nin be\u011fenelim veya be\u011fenmeyelim, eksi\u011fiyle gedi\u011fiyle bu s\u00fcre\u00e7 i\u00e7erisinde geli\u015ftirdi\u011fi m\u00fcdahale stratejileri d\u00fcnyada \u00f6rnek oldu. Elbette bunlar\u0131n m\u00fckemmel oldu\u011funu s\u00f6yleyemeyiz. Elbette s\u0131k\u0131nt\u0131lar\u0131m\u0131z var, elbette bunlar\u0131n daha iyileri yap\u0131labilir. \u00d6zellikle geldi\u011fimiz nokta itibar\u0131yla Bakanl\u0131\u011f\u0131n di\u011fer bakanl\u0131klarla, \u00f6zellikle Sa\u011fl\u0131k Bakanl\u0131\u011f\u0131 ile ger\u00e7ekle\u015ftirdi\u011fi faaliyetler d\u00fcnyada ger\u00e7ekten bu d\u00f6nem i\u00e7erisinde otantik, telif bir model olarak d\u00fcnyaya \u00f6rnek niteli\u011fi ta\u015f\u0131yor.\"\n\n- \"E\u011fitimde temel sorunlar\u0131 b\u00fcy\u00fck \u00f6l\u00e7\u00fcde \u00e7\u00f6zd\u00fck\"\n\n\n\nT\u00fcrkiye'nin ge\u00e7en 20 y\u0131lda e\u011fitimde temel sorunlar\u0131n\u0131 b\u00fcy\u00fck \u00f6l\u00e7\u00fcde \u00e7\u00f6zd\u00fc\u011f\u00fcn\u00fc aktaran Boyac\u0131, \u015funlar\u0131 kaydetti:\n\n\"Mesela 1990'l\u0131 y\u0131llarda ciddi bir \u00f6\u011fretmen a\u00e7\u0131\u011f\u0131 vard\u0131 o kapand\u0131. Her y\u0131l 1 milyon 200 bin \u00f6\u011frenci okula ba\u015fl\u0131yor, okul ve derslik ihtiyac\u0131m\u0131z vard\u0131. B\u00fcy\u00fck \u00f6l\u00e7\u00fcde kapand\u0131. FAT\u0130H Projesi arzu edilen de\u011fi\u015fim ve d\u00f6n\u00fc\u015f\u00fcm\u00fc tam olarak ama\u00e7lar\u0131 do\u011frultusunda sa\u011flayamad\u0131 ama T\u00fcrkiye'nin 52 bin okulu internet omurgas\u0131na sahip oldu ve \u00f6\u011fretmenler i\u00e7in devasa bir bili\u015fim sistemi olu\u015fturuldu. Bak\u0131n bunu k\u00fc\u00e7\u00fcmsemeyin. D\u00fcnyan\u0131n hi\u00e7bir \u00fclkesinde 52 bin okulu dijital altyap\u0131 \u00fczerine i\u015fleyen ba\u015fka bir sistem yok.\"\n\n\u00d6\u011fretmenlerin gayret ve azimleriyle daha iyi i\u015fler yapabilece\u011fini vurgulayan Boyac\u0131, \"Mili olan ve bizi biz yapan k\u00fclt\u00fcrel kodlar\u0131m\u0131zdaki de\u011ferleri canland\u0131rmaya, bunlar\u0131 modern anlamda in\u015fa etmeye, \u00f6\u011frencilerimize ve \u00f6\u011fretmenlerimize sunmaya gayret g\u00f6sterdik. Burada \u00f6nemli olan g\u00f6n\u00fcl k\u00f6pr\u00fcleri kurmak. Bu k\u00f6pr\u00fclerde ilerlemek \u00f6nemlidir.\" diye konu\u015ftu.\n\n(AA)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Milli E\u011fitim Bakanl\u0131\u011f\u0131 (MEB) \u00d6\u011fretmen Yeti\u015ftirme ve Geli\u015ftirme Genel M\u00fcd\u00fcr\u00fc Adnan Boyac\u0131, T\u00fcrkiye'nin yeni tip koronavir\u00fcs (Kovid-19) salg\u0131n\u0131nda, e\u011fitim konusunda geli\u015ftirdi\u011fi m\u00fcdahale stratejisinin d\u00fcnyaya \u00f6rnek oldu\u011funu s\u00f6yledi.", "meta_lang": "tr", "meta_favicon": "/_imgs/favicon.ico", "meta_data": {"description": "Milli E\u011fitim Bakanl\u0131\u011f\u0131 (MEB) \u00d6\u011fretmen Yeti\u015ftirme ve Geli\u015ftirme Genel M\u00fcd\u00fcr\u00fc Adnan Boyac\u0131, T\u00fcrkiye'nin yeni tip koronavir\u00fcs (Kovid-19) salg\u0131n\u0131nda, e\u011fitim konusunda geli\u015ftirdi\u011fi m\u00fcdahale stratejisinin d\u00fcnyaya \u00f6rnek oldu\u011funu s\u00f6yledi.", "news_keywords": "Koronavir\u00fcs,E\u011fitim,EBA TV", "ROBOTS": "NOODP, NOYDIR", "og": {"image": "https://img1.aksam.com.tr/imgsdisk/2020/05/06/0605202069b42828_2.jpg", "site_name": "aksam.com.tr", "title": "T\u00fcrkiye'nin koronavir\u00fcs salg\u0131n\u0131nda e\u011fitim stratejisi d\u00fcnyaya \u00f6rnek oldu", "description": "Haberin detaylar\u0131 i\u00e7in t\u0131klay\u0131n\u0131z", "url": "https://www.aksam.com.tr/egitim/turkiyenin-koronavirus-salgininda-egitim-stratejisi-dunyaya-ornek-oldu/haber-1071396", "type": "article"}, "fb": {"pages": 113503195337720}, "twitter": {"card": "summary_large_image", "site": "@aksam", "title": "T\u00fcrkiye'nin koronavir\u00fcs salg\u0131n\u0131nda e\u011fitim stratejisi d\u00fcnyaya \u00f6rnek oldu", "description": "Haberin detaylar\u0131 i\u00e7in t\u0131klay\u0131n\u0131z", "creator": "@aksam", "image": {"src": "https://img1.aksam.com.tr/imgsdisk/2020/05/06/0605202069b42828_2.jpg"}, "domain": "https://www.aksam.com.tr/egitim/turkiyenin-koronavirus-salgininda-egitim-stratejisi-dunyaya-ornek-oldu/haber-1071396"}, "google-site-verification": "b7s20lbqssA4clhgAGQO-cBOr0KpVtC0doalmZ9qvA8", "bitly-verification": "990a736d5c15"}, "canonical_link": "https://www.aksam.com.tr/egitim/turkiyenin-koronavirus-salgininda-egitim-stratejisi-dunyaya-ornek-oldu/haber-1071396"}