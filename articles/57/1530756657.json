{"source_url": "https://www.polityka.pl", "url": "https://www.polityka.pl/tygodnikpolityka/kraj/1943718,1,tvp-mija-sie-z-prawda-w-obronie-szefowej-sztabu-dudy.read?utm_source=rss&utm_medium=rss&utm_campaign=rss", "title": "TVP mija si\u0119 z prawd\u0105 w obronie szefowej sztabu Dudy", "top_image": "https://static.polityka.pl/_resource/res/path/f2/ff/f2ffa91c-d5f8-4140-ba2a-bcf9d046cb34", "meta_img": "https://static.polityka.pl/_resource/res/path/f2/ff/f2ffa91c-d5f8-4140-ba2a-bcf9d046cb34", "images": ["https://www.facebook.com/tr?id=275455996648735&ev=PageView&noscript=1", "https://static.polityka.pl/_resource/res/path/f2/ff/f2ffa91c-d5f8-4140-ba2a-bcf9d046cb34", "https://static.polityka.pl/_resource/res/path/f2/ff/f2ffa91c-d5f8-4140-ba2a-bcf9d046cb34_f1400x900", "https://static.polityka.pl/_resource/res/path/72/39/72398a2d-970f-432f-a321-d28d00a2d4d0_830x830", "https://static.polityka.pl/_resource/res/path/01/dd/01dd8e72-3b85-4691-899c-9799b136bcfb_f178x178", "https://googleads.g.doubleclick.net/pagead/viewthroughconversion/1034796340/?value=0&guid=ON&script=0"], "movies": [], "text": "Zdaniem TVP mieszkaniec Milan\u00f3wka Krzysztof Umiastowski, pogryziony do krwi przez szefow\u0105 kampanii Andrzeja Dudy, zosta\u0142 skazany prawomocnym wyrokiem s\u0105du. To nieprawda.\n\n\u201eSzybko okaza\u0142o si\u0119, \u017ce m\u0119\u017cczyzna, kt\u00f3ry zaatakowa\u0142 Turczynowicz-Kiery\u0142\u0142o, to jej hejter skazany prawomocnym wyrokiem s\u0105du\u201d \u2013 o\u015bwiadczy\u0142 reporter w sobotnich \u201eWiadomo\u015bciach\u201d. Tyle \u017ce Umiastowski nie ma na koncie \u017cadnego wyroku. W poniedzia\u0142ek 24 lutego uzyska\u0142 na to za\u015bwiadczenie: \u201eNie figuruje w kartotece karnej krajowego rejestru karnego\u201d. Na dokumencie wida\u0107 piecz\u0105tk\u0119 resortu sprawiedliwo\u015bci. Reporter \u201eWiadomo\u015bci\u201d twierdzi\u0142, \u017ce rewelacje \u201eGW\u201d na temat szefowej sztabu Dudy wygl\u0105daj\u0105 na klasyczny fake news. A chwil\u0119 p\u00f3\u017aniej sam m\u00f3wi\u0142 nieprawd\u0119, dyskredytuj\u0105c Umiastowskiego.\n\nW sobot\u0119 22 lutego \u201eGazeta Wyborcza\u201d ujawni\u0142a, \u017ce Jolanta Turczynowicz-Kiery\u0142\u0142o, adwokatka i szefowa kampanii Andrzeja Dudy, ugryz\u0142a w r\u0119k\u0119 Krzysztofa Umiastowskiego z Milan\u00f3wka. Do zdarzenia dosz\u0142o w nocy z 2 na 3 listopada 2018 r., tu\u017c przed drug\u0105 tur\u0105 wybor\u00f3w samorz\u0105dowych. Jak zwykle gdy wybucha afera w PiS, TVP spieszy na ratunek .\n\n\u201eWiadomo\u015bci\u201d i PiS pr\u00f3buj\u0105 wykreowa\u0107 rzeczywisto\u015b\u0107, w kt\u00f3rej Turczynowicz-Kiery\u0142\u0142o sta\u0142a si\u0119 ofiar\u0105 damskiego boksera, ugryzionego w obronie jej dziecka. Pogryzienie cz\u0142owieka samo w sobie szokuje, ale istotne w tej sprawie jest i to, \u017ce dzisiejsza szefowa sztabu prezydenta w cisz\u0119 wyborcz\u0105 roznosi\u0142a ulotki szkaluj\u0105ce kandydata na burmistrza Milan\u00f3wka. Jako adwokatka powinna wiedzie\u0107, \u017ce to zakazana agitacja.\n\nAgitacja Turczynowicz-Kiery\u0142\u0142o\n\nFakty stoj\u0105 za Krzysztofem Umiastowskim. W noc przedwyborcz\u0105 zauwa\u017cy\u0142 kobiet\u0119 z dwoma m\u0119\u017cczyznami, kt\u00f3rzy wk\u0142adali broszury do skrzynek pocztowych. Trwa\u0142a cisza wyborcza, wi\u0119c zawiadomi\u0142 stra\u017c miejsk\u0105. Potwierdzeniem jego wersji zdarze\u0144 jest nagranie rozmowy z funkcjonariuszami (t\u0142umaczy im, \u017ce widzi osoby, kt\u00f3re \u201eroznosz\u0105, agituj\u0105 propagand\u0119 wyborcz\u0105, s\u0105 od burmistrz Kwiatkowskiej\u201d), a tak\u017ce zabezpieczony dysk prywatnego monitoringu ulicy. Kiedy na horyzoncie pojawi\u0142 si\u0119 patrol stra\u017cy miejskiej, Turczynowicz-Kiery\u0142\u0142o zacz\u0119\u0142a krzycze\u0107, \u017ce zosta\u0142a napadni\u0119ta, i ugryz\u0142a Umiastowskiego do krwi.\n\nSzefowa sztabu Dudy wezwana przed s\u0105d\n\nPiS i Jacek Kurski chyba zdaj\u0105 sobie spraw\u0119, \u017ce Turczynowicz-Kiery\u0142\u0142o 20 minut przed drug\u0105 w nocy nie spacerowa\u0142a po mie\u015bcie ot tak. Dlatego pr\u00f3buj\u0105 zdeprecjonowa\u0107 mieszka\u0144ca Milan\u00f3wka. Prawniczka t\u0142umaczy si\u0119 niejasno: raz m\u00f3wi, \u017ce nie mia\u0142a ze sob\u0105 ulotek, innym razem \u2013 \u017ce jedn\u0105 znalaz\u0142 na ulicy jej 15-letni syn.\n\nPolitycy w\u0142adzy twierdz\u0105, \u017ce sprawa jest wyja\u015bniona i szybko o niej zapomnimy. Ale szefowa sztabu Dudy na ostatni dzie\u0144 marca zosta\u0142a wezwana przed S\u0105d Rejonowy w Grodzisku Mazowieckim. B\u0119dzie musia\u0142a wyja\u015bni\u0107 spraw\u0119 ulotek. Zdaniem Umiastowskiego s\u0105 na nich jej odciski palc\u00f3w. Ciekawe, czy mecenas Turczynowicz-Kiery\u0142\u0142o odwa\u017cy si\u0119 w szczycie kampanii stan\u0105\u0107 przed s\u0105dem i wyt\u0142umaczy\u0107 z ewentualnego \u0142amania ciszy wyborczej, a tak\u017ce opowiedzie\u0107, jak\u0105 rol\u0119 mia\u0142a do odegrania w kampanii urz\u0119duj\u0105cej w\u00f3wczas burmistrz Milan\u00f3wka.\n\nDaniel Passent: Prezydent marze\u0144?\n\nMia\u0142a podgryza\u0107 Kidaw\u0119-B\u0142o\u0144sk\u0105\n\nTurczynowicz-Kiery\u0142\u0142o jest przewodnicz\u0105c\u0105 Konwent Collegium Humanum Szko\u0142y G\u0142\u00f3wnej Mened\u017cerskiej w Warszawie, czyli organu doradczego rektora Paw\u0142a Czarneckiego. O tej uczelni pisali\u015bmy w \u201ePolityce\u201d, bo wielu ludzi z otoczenia Jacka Sasina zaliczy\u0142o w uczelniach, w kt\u00f3rych rektorem by\u0142 w\u0142a\u015bnie Czarnecki, studia MBA (trwaj\u0105 200 godzin i kosztuj\u0105 10 tys. z\u0142, 40 tys. z\u0142 mniej ni\u017c nauka w innych polskich uczelniach). Otworzy\u0142o im to drog\u0119 do rad nadzorczych w pa\u0144stwowych sp\u00f3\u0142kach. Turczynowicz doradza rektorowi. Jak pisa\u0142 \u201eWprost\u201d w 2015 r.: \u201eCzarnecki udowodni\u0142, \u017ce w ci\u0105gu dziesi\u0119ciu lat mo\u017cna bez przeszk\u00f3d zrobi\u0107 karier\u0119 od doktora do profesora\u201d, zdobywaj\u0105c tytu\u0142y g\u0142\u00f3wnie na s\u0142owackich uczelniach, zanim w Polsce uszczelniono t\u0119 drog\u0119.\n\nOsoba dobrze zorientowana kulisach kampanijnych PiS m\u00f3wi, \u017ce Turczynowicz-Kiery\u0142\u0142o zosta\u0142a szefow\u0105 sztabu, by by\u0107 przeciwwag\u0105 dla dystyngowanej Kidawy-B\u0142o\u0144skiej: \u2013 Opanowana adwokatka w czerwonym \u017cakiecie, profesjonalna, z dobr\u0105 prezencj\u0105. Potrzebowali\u015bmy kobiety w sztabie, kt\u00f3ra mo\u017ce podgryza\u0107 kandydatk\u0119 Koalicji Obywatelskiej, kiedy m\u0119\u017cczyznom nie bardzo wypada. Nikt nie wiedzia\u0142, \u017ce potrafi\u0142a dos\u0142ownie ugry\u017a\u0107 m\u0119\u017cczyzn\u0119.\n\nSonda\u017c \u201ePolityki\u201d: Co dzia\u0142a na wyborc\u0119?", "keywords": [], "meta_keywords": [""], "tags": [], "authors": ["Anna D\u0105browska", "Dziennikarka Polityki", "Zwi\u0105zana Z Tygodnikiem Od R. . Zajmuje Si\u0119 Polityk\u0105 Krajow\u0105. Absolwentka Politologii.", "Jagienka Wilczak", "Ewa Siedlecka", "\u0141ukasz Lipi\u0144ski", "Agnieszka Krzemi\u0144ska", "Ryszarda Socha", "Piotr Kaczmarek-Kurczak", "Sebastian Fr\u0105ckiewicz"], "publish_date": "Tue Feb 25 13:37:32 2020", "summary": "", "article_html": "", "meta_description": "", "meta_lang": "pl", "meta_favicon": "/img/favicon.ico", "meta_data": {"robots": "noarchive", "Description": "Zdaniem TVP mieszkaniec Milan\u00f3wka Krzysztof Umiastowski, pogryziony do krwi przez szefow\u0105 kampanii Andrzeja Dudy, zosta\u0142 skazany prawomocnym wyrokiem s\u0105du. To nieprawda.", "Keywords": "Andrzej Duda, Jolanta Turczynowicz-Kiery\u0142\u0142o, Jacek Kurski, wybory prezydenckie 2020, TVP,", "application-name": "Polityka", "format-detection": "telephone=no", "viewport": "width=device-width, minimum-scale=1.0, initial-scale=1.0", "google-site-verification": "FE_R1b3gH6UUc04OPU6Xi2DcI0AbyAE9HE9NxPPUUGo", "adcategory": "kraj<!-- end: category -->", "og": {"image": "https://static.polityka.pl/_resource/res/path/f2/ff/f2ffa91c-d5f8-4140-ba2a-bcf9d046cb34", "title": "TVP mija si\u0119 z prawd\u0105 w obronie szefowej sztabu Dudy", "description": "Zdaniem TVP mieszkaniec Milan\u00f3wka Krzysztof Umiastowski, pogryziony do krwi przez szefow\u0105 kampanii Andrzeja Dudy, zosta\u0142 skazany prawomocnym wyrokiem s\u0105du. To nieprawda.", "type": "article", "url": "https://www.polityka.pl/tygodnikpolityka/kraj/1943718,1,tvp-mija-sie-z-prawda-w-obronie-szefowej-sztabu-dudy.read"}, "article": {"author": "Anna D\u0105browska", "published_time": "20200225T133732+0100"}, "twitter": {"card": "summary_large_image", "site": "@Polityka_pl"}}, "canonical_link": "https://www.polityka.pl/tygodnikpolityka/kraj/1943718,1,tvp-mija-sie-z-prawda-w-obronie-szefowej-sztabu-dudy.read"}