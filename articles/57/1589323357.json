{"source_url": "https://web.archive.org", "url": "https://web.archive.org/web/20200517083321id_/https://wiadomosci.dziennik.pl/swiat/artykuly/7679677,kim-dzong-un-korea-zdrowie-pociag.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "\u017bycie Kim Dzong Una zagro\u017cone? Spekulacje zagranicznych medi\u00f3w", "top_image": "https://ocdn.eu/pulscms-transforms/1/ZEhktkuTURBXy9kNGNkOGMxYS1iMjY3LTQ2MzUtYTU5NC0yZDBiMzAzZjcwODkuanBlZ5GTBc0EsM0CdA", "meta_img": "https://ocdn.eu/pulscms-transforms/1/ZEhktkuTURBXy9kNGNkOGMxYS1iMjY3LTQ2MzUtYTU5NC0yZDBiMzAzZjcwODkuanBlZ5GTBc0EsM0CdA", "images": ["https://ocdn.eu/pulscms-transforms/1/6jTk9kuTURBXy9kNGNkOGMxYS1iMjY3LTQ2MzUtYTU5NC0yZDBiMzAzZjcwODkuanBlZ5GTBc0DFM0BvIGhMAE", "https://ocdn.eu/pulscms/MDA_/9d551d7f5f62499c89213f0135191fea.png", "https://web.archive.org/web/20200517083321id_/https://wiadomosci.dziennik.pl/swiat/artykuly/7679677,kim-dzong-un-korea-zdrowie-pociag.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/ZEhktkuTURBXy9kNGNkOGMxYS1iMjY3LTQ2MzUtYTU5NC0yZDBiMzAzZjcwODkuanBlZ5GTBc0EsM0CdA", "data:"], "movies": [], "text": "Wed\u0142ug 38 North, ameryka\u0144skiego think tanku monitoruj\u0105cego re\u017cim w Pjongjangu, 250-metrowy poci\u0105g sta\u0142 na stacji obs\u0142uguj\u0105cej rz\u0105dowy kompleks wypoczynkowy co najmniej od 21 kwietnia. Nie by\u0142o go tam natomiast na zdj\u0119ciach z 15 kwietnia.\n\nReklama\n\nObecno\u015b\u0107 poci\u0105gu nie dowodzi, gdzie znajduje si\u0119 p\u00f3\u0142nocnokorea\u0144ski przyw\u00f3dca, ani nie daje \u017cadnych wskaz\u00f3wek na temat stanu jego zdrowia, ale zwi\u0119ksza prawdopodobie\u0144stwo doniesie\u0144, \u017ce Kim zatrzyma\u0142 si\u0119 w elitarnej strefie na wschodnim wybrze\u017cu kraju - zaznaczono na stronie internetowej grupy 38 North.\n\nSpekulacje dotycz\u0105ce stanu zdrowia Kima zacz\u0119\u0142y si\u0119, gdy 36-letni przyw\u00f3dca po raz pierwszy od obj\u0119cia w\u0142adzy w 2011 roku nie pojawi\u0142 si\u0119 publicznie 15 kwietnia przy okazji rocznicy urodzin swojego dziadka, za\u0142o\u017cyciela KRLD Kim Ir Sena.\n\nStacja CNN poda\u0142a w poniedzia\u0142ek, powo\u0142uj\u0105c si\u0119 na anonimowe \u017ar\u00f3d\u0142a w ameryka\u0144skiej administracji, \u017ce dyktator przeszed\u0142 operacj\u0119 chirurgiczn\u0105, a jego \u017cycie jest powa\u017cnie zagro\u017cone. W pi\u0105tek agencja Reutera poinformowa\u0142a, \u017ce w\u0142adze Chin wys\u0142a\u0142y do Korei P\u00f3\u0142nocnej grup\u0119 ekspert\u00f3w maj\u0105cych pom\u00f3c w leczeniu Kima. Wed\u0142ug japo\u0144skiego tygodnika \"Shukan Gendai\" przyw\u00f3dca jest natomiast \"w stanie wegetatywnym\" po operacji serca.\n\nOficjalna p\u00f3\u0142nocnokorea\u0144ska prasa nie odnios\u0142a si\u0119 do pog\u0142osek o zdrowiu Kima. Nie potwierdzili ich r\u00f3wnie\u017c urz\u0119dnicy z Korei P\u0142d., kt\u00f3rzy przekazali, \u017ce nie zaobserwowali \u017cadnych nadzwyczajnych sygna\u0142\u00f3w z P\u00f3\u0142nocy. W czwartek prezydent USA Donald Trump powiedzia\u0142, \u017ce wed\u0142ug posiadanych przez niego informacji spekulacje na temat pogarszaj\u0105cego si\u0119 stanu zdrowia Kima nie maj\u0105 faktycznych podstaw.\n\nPo\u0142udniowokorea\u0144ska agencja prasowa Yonhap podkre\u015bla, \u017ce Kim znika\u0142 ju\u017c wcze\u015bniej z przestrzeni publicznej i za ka\u017cdym razem rodzi\u0142o to plotki zwi\u0105zane z jego zdrowiem, kt\u00f3re najcz\u0119\u015bciej okazywa\u0142y si\u0119 nieprawdziwe.\n\nKim Dzong Un jest jednym z najm\u0142odszych przyw\u00f3dc\u00f3w \u015bwiata i najm\u0142odszym, kt\u00f3ry dysponuje arsena\u0142em nuklearnym. Komentatorzy podkre\u015blaj\u0105, \u017ce jest na\u0142ogowym palaczem i ma nadwag\u0119. Obj\u0105\u0142 w\u0142adz\u0119 pod koniec 2011 roku, gdy jego ojciec Kim Dzong Il zmar\u0142 na atak serca.", "keywords": [], "meta_keywords": [""], "tags": [], "authors": ["Babunia", "Mi\u0142an-Ek", "Gorszy Sort", "Pokraczne Mato\u0142y"], "publish_date": "Sun Apr 26 14:11:41 2020", "summary": "", "article_html": "", "meta_description": "Poci\u0105g nale\u017c\u0105cy prawdopodobnie do przyw\u00f3dcy Korei P\u0142n. Kim Dzong Una zaobserwowano na zdj\u0119ciach satelitarnych w nadmorskim mie\u015bcie Wonsan \u2013 poda\u0142a w niedziel\u0119 grupa 38 North. Dyktator nie pokazuje si\u0119 publicznie, co rodzi spekulacje na temat stanu jego zdrowia.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "99b9fca2-e296-484f-91af-09393a4c1f95", "pkg-uuid": "99b9fca2-e296-484f-91af-09393a4c1f95", "serviceUuid": "86dd851f-edb7-4e66-8829-57dac10280ad", "description": "Poci\u0105g nale\u017c\u0105cy prawdopodobnie do przyw\u00f3dcy Korei P\u0142n. Kim Dzong Una zaobserwowano na zdj\u0119ciach satelitarnych w nadmorskim mie\u015bcie Wonsan \u2013 poda\u0142a w niedziel\u0119 grupa 38 North. Dyktator nie pokazuje si\u0119 publicznie, co rodzi spekulacje na temat stanu jego zdrowia.", "og": {"title": "\u017bycie Kim Dzong Una zagro\u017cone? Spekulacje zagranicznych medi\u00f3w", "description": "Poci\u0105g nale\u017c\u0105cy prawdopodobnie do przyw\u00f3dcy Korei P\u0142n. Kim Dzong Una zaobserwowano na zdj\u0119ciach satelitarnych w nadmorskim mie\u015bcie Wonsan \u2013 poda\u0142a w niedziel\u0119 grupa 38 North. Dyktator nie pokazuje si\u0119 publicznie, co rodzi spekulacje na temat stanu jego zdrowia.", "image": {"identifier": "https://ocdn.eu/pulscms-transforms/1/ZEhktkuTURBXy9kNGNkOGMxYS1iMjY3LTQ2MzUtYTU5NC0yZDBiMzAzZjcwODkuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/swiat/artykuly/7679677,kim-dzong-un-korea-zdrowie-pociag.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-04-26 14:11:41+0200"}, "twitter": {"card": "summary_large_image", "description": "Poci\u0105g nale\u017c\u0105cy prawdopodobnie do przyw\u00f3dcy Korei P\u0142n. Kim Dzong Una zaobserwowano na zdj\u0119ciach satelitarnych w nadmorskim mie\u015bcie Wonsan \u2013 poda\u0142a w niedziel\u0119 grupa 38 North. Dyktator nie pokazuje si\u0119 publicznie, co rodzi spekulacje na temat stanu jego zdrowia.", "title": "\u017bycie Kim Dzong Una zagro\u017cone? Spekulacje zagranicznych medi\u00f3w", "image": "https://ocdn.eu/pulscms-transforms/1/ZEhktkuTURBXy9kNGNkOGMxYS1iMjY3LTQ2MzUtYTU5NC0yZDBiMzAzZjcwODkuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/swiat/artykuly/7679677,kim-dzong-un-korea-zdrowie-pociag.html"}