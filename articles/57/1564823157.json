{"source_url": "https://web.archive.org", "url": "https://web.archive.org/web/20200404123738id_/https://www.sondakika.com/haber/haber-israil-polisi-dogu-kudus-te-dezenfeksiyon-13074441/", "title": "\u0130srail polisi, Do\u011fu Kud\u00fcs'te dezenfeksiyon \u00e7al\u0131\u015fmas\u0131 yapan Filistinlileri g\u00f6zalt\u0131na ald\u0131 iddias\u0131", "top_image": "https://foto.sondakika.com/haber/2020/04/01/israil-polisi-dogu-kudus-te-dezenfeksiyon-13074441_local_sd.jpg", "meta_img": "https://foto.sondakika.com/haber/2020/04/01/israil-polisi-dogu-kudus-te-dezenfeksiyon-13074441_local_sd.jpg", "images": ["https://mc.yandex.ru/watch/14078032", "https://foto.sondakika.com/haber/2020/04/04/unlu-sunucunun-koronavirus-test-sonucu-pozitif-13087638_3406_170.jpg", "https://foto.sondakika.com/galeri/2020/04/04/kopek-eti-satan-restoran-sahibinden-kan-donduran-0_6596_o.jpg", "https://web.archive.org/static/images/Desktop_icon_2x_ios.png", "http://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/Desktop_icon_2x_android.png", "https://web.archive.org/static/images/sosyal/icons/google-news-button.png", "https://web.archive.org/static/reklam/advertisement.gif?ads=1", "https://web.archive.org/static/images/blank.gif", "https://foto.sondakika.com/haber/2020/04/04/sarkici-hadise-nin-spor-kiyafetleriyle-verdigi-13087797_6306_170.jpg", "https://web.archive.org/static/images/sosyal/icons/facebook.png", "https://foto.sondakika.com/haber/2020/04/01/israil-polisi-dogu-kudus-te-dezenfeksiyon-13074441_local_sd.jpg", "https://web.archive.org/static/images/sosyal/icons/twitter.png", "https://foto.sondakika.com/haber/2020/04/04/mansur-yavas-tan-hayirseverlere-ihtiyac-13087750_32_170.jpg", "https://web.archive.org/static/images/huawei-app-gallery-apk-download-link@2x.png", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "\u0130srail polisinin, i\u015fgal alt\u0131ndaki Do\u011fu Kud\u00fcs'te yeni tip koronavir\u00fcse (Kovid-19) kar\u015f\u0131 dezenfeksiyon \u00e7al\u0131\u015fmas\u0131 yapan 6 Filistinliyi g\u00f6zalt\u0131na ald\u0131\u011f\u0131 iddia edildi.\n\nG\u00f6rg\u00fc tan\u0131klar\u0131ndan al\u0131nan bilgiye g\u00f6re, \u0130srail polisi ak\u015fam saatlerinde Do\u011fu Kud\u00fcs'\u00fcn g\u00fcneyindeki Sur Bahir beldesine bask\u0131n d\u00fczenledi.\n\n\u0130srail polisinin burada, Filistinli uzman doktorlar g\u00f6zetiminde dezenfeksiyon \u00e7al\u0131\u015fmas\u0131 yapt\u0131\u011f\u0131 belirtilen 6 Filistinliyi g\u00f6zalt\u0131na ald\u0131\u011f\u0131 ileri s\u00fcr\u00fcld\u00fc.\n\n\u00d6te yandan \u0130srail polislerinin Sur Bahir beldesinde muhta\u00e7 ailelere yap\u0131lan g\u0131da yard\u0131mlar\u0131na da el koydu\u011fu da belirtildi.\n\nFilistinli insan haklar\u0131 kurulu\u015fu Vadi Hilve Enformasyon Merkezi de sosyal medya hesab\u0131ndan yapt\u0131\u011f\u0131 yaz\u0131l\u0131 a\u00e7\u0131klamada, \"\u0130srail polisleri, Sur Bahir'de muhta\u00e7 aileler i\u00e7in haz\u0131rlanm\u0131\u015f olan g\u0131da kolilerine el koydu. Polisler el koyma i\u015flemi s\u0131ras\u0131nda tepki g\u00f6steren halka g\u00f6zya\u015fart\u0131c\u0131 gaz ve ses bombalar\u0131yla m\u00fcdahale etti.\" ifadelerine yer verdi.\n\nSur Bahir beldesi halk\u0131, Kovid-19 salg\u0131n\u0131 nedeniyle evlerinde karantinaya girmek zorunda kalan muhta\u00e7 aileler i\u00e7in de yard\u0131m kampanyas\u0131 d\u00fczenlemi\u015fti.\n\n\u0130srail g\u00fc\u00e7leri daha \u00f6nce de Do\u011fu Kud\u00fcs'te dezenfeksiyon \u00e7al\u0131\u015fmas\u0131 yapan \u00e7ok say\u0131da Filistinliyi g\u00f6zalt\u0131na alm\u0131\u015ft\u0131.", "keywords": [], "meta_keywords": [""], "tags": [], "authors": [], "publish_date": "Wed Apr  1 03:36:06 2020", "summary": "", "article_html": "", "meta_description": "\u0130srail polisinin, i\u015fgal alt\u0131ndaki Do\u011fu Kud\u00fcs\u2019te yeni tip koronavir\u00fcse Kovid-19 kar\u015f\u0131 dezenfeksiyon \u00e7al\u0131\u015fmas\u0131 yapan 6 Filistinliyi g\u00f6zalt\u0131na ald\u0131\u011f\u0131 iddia edildi.", "meta_lang": "tr", "meta_favicon": "/favicon.ico", "meta_data": {"description": "\u0130srail polisinin, i\u015fgal alt\u0131ndaki Do\u011fu Kud\u00fcs\u2019te yeni tip koronavir\u00fcse Kovid-19 kar\u015f\u0131 dezenfeksiyon \u00e7al\u0131\u015fmas\u0131 yapan 6 Filistinliyi g\u00f6zalt\u0131na ald\u0131\u011f\u0131 iddia edildi.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-04-01T03:36:06+03:00"}, "title": "\u0130srail polisi, Do\u011fu Kud\u00fcs'te dezenfeksiyon \u00e7al\u0131\u015fmas\u0131 yapan Filistinlileri g\u00f6zalt\u0131na ald\u0131 iddias\u0131 - Son Dakika", "description": "\u0130srail polisinin, i\u015fgal alt\u0131ndaki Do\u011fu Kud\u00fcs\u2019te yeni tip koronavir\u00fcse Kovid-19 kar\u015f\u0131 dezenfeksiyon \u00e7al\u0131\u015fmas\u0131 yapan 6 Filistinliyi g\u00f6zalt\u0131na ald\u0131\u011f\u0131 iddia edildi.", "type": "Article", "site_name": "Sondakika.com", "url": "https://www.sondakika.com/haber/haber-israil-polisi-dogu-kudus-te-dezenfeksiyon-13074441/", "locale": "tr", "image": "https://foto.sondakika.com/haber/2020/04/01/israil-polisi-dogu-kudus-te-dezenfeksiyon-13074441_local_sd.jpg"}, "msapplication-starturl": "https://www.sondakika.com", "article": {"modified": "2020-04-01T03:36:06+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-04-01T03:36:06+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-israil-polisi-dogu-kudus-te-dezenfeksiyon-13074441/"}