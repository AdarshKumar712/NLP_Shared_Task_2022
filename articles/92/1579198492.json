{"source_url": "https://wiadomosci.onet.pl", "url": "https://wiadomosci.onet.pl/kraj/wybory-prezydenckie-2020-czeka-nas-siedmioletnia-kadencja-prezydenta/s0q3zzd", "title": "Projekt zmiany konstytucji w Sejmie. Czeka nas siedmioletnia kadencja prezydenta?", "top_image": "https://ocdn.eu/pulscms-transforms/1/h25k9kqTURBXy8xOGZhNGY0MDQ3OWIzOGJlODAyNGRiY2IzZDAyYzhiNS5qcGVnk5UDAD7NB9DNBGWTCaYyNWIyOTEGkwXNAjrNASyBoTAB/.jpg", "meta_img": "https://ocdn.eu/pulscms-transforms/1/h25k9kqTURBXy8xOGZhNGY0MDQ3OWIzOGJlODAyNGRiY2IzZDAyYzhiNS5qcGVnk5UDAD7NB9DNBGWTCaYyNWIyOTEGkwXNAjrNASyBoTAB/.jpg", "images": ["https://ocdn.eu/pulscms-transforms/1/h25k9kqTURBXy8xOGZhNGY0MDQ3OWIzOGJlODAyNGRiY2IzZDAyYzhiNS5qcGVnk5UDAD7NB9DNBGWTCaYyNWIyOTEGkwXNAjrNASyBoTAB/.jpg", "https://ocdn.eu/weather/weather_state_icons/2.svg", "https://ocdn.eu/pulscms-transforms/1/Cjsk9kqTURBXy8xODRmYjJmZTlhZTExYWM2MmM4MTcyZjg4YjVmMDFmMS5qcGVnkZUDAADNAyBkgaEwAQ", "https://ocdn.eu/wiadomosciucs/static/logo2017svg/desktop/logo_wiadomosci.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/1Nkk9kqTURBXy8xOGZhNGY0MDQ3OWIzOGJlODAyNGRiY2IzZDAyYzhiNS5qcGVnk5UDAD7NB9DNBGWTBc0DFM0BvJMJpjI1YjI5MQaBoTAB/.jpg"], "movies": [], "text": "Jest to wsp\u00f3lny projekt zmiany konstytucji, kt\u00f3ry zosta\u0142 z\u0142o\u017cony przez pos\u0142\u00f3w PiS i Porozumienia\n\n\"Prezydent Rzeczypospolitej jest wybierany na jedn\u0105 siedmioletni\u0105 kadencj\u0119\" - mo\u017cna przeczyta\u0107 w kr\u00f3tkim projekcie\n\nZmiana mia\u0142aby zosta\u0107 zastosowana ju\u017c wobec urz\u0119duj\u0105cego prezydenta\n\nWprowadzona nowelizacja ustawy zasadniczej oznacza\u0142aby odwo\u0142anie planowanych na 10. maja wybor\u00f3w prezydenckich\n\nProjekt sk\u0142ada si\u0119 z trzech artyku\u0142\u00f3w i zak\u0142ada zmian\u0119 w art. 127 konstytucji i powiela pomys\u0142y by\u0142ego wicepremiera Jaros\u0142awa Gowina. Pod projektem znalaz\u0142 si\u0119 podpisy lidera Porozumienia oraz wielu pos\u0142\u00f3w partii rz\u0105dz\u0105cej. Oznacza to, \u017ce pomys\u0142 zmiany konstytucji otrzyma\u0142 poparcie prezesa Prawa i Sprawiedliwo\u015bci, Jaros\u0142awa Kaczy\u0144skiego, kt\u00f3ry r\u00f3wnie\u017c podpisa\u0142 si\u0119 pod pomys\u0142em zmiany ustawy zasadniczej.\n\nSzumowski o przed\u0142u\u017ceniu kadencji prezydenta: bardzo dobra propozycja\n\nZmiana konstytucji: jakie s\u0105 propozycje zawarte w projekcie?\n\nObecnie prezydent jest wybierany na pi\u0119cioletni\u0105 kadencj\u0119. PiS proponuje zmieni\u0107 przepis konstytucji tak, aby d\u0142ugo\u015b\u0107 kadencji prezydenta wynosi\u0142a siedem lat. Istotn\u0105 zmian\u0105 ma by\u0107 r\u00f3wnie\u017c fakt, \u017ce po o up\u0142ywie tego okresu dana osoba nie zosta\u0107 by\u0107 ponownie wybrana na ten urz\u0105d.\n\nIstotnym jest te\u017c fakt, \u017ce proponowana zmiana mia\u0142aby dotyczy\u0107 obecnego prezydenta Andrzeja Dudy, kt\u00f3rego obecna - pi\u0119cioletnia kadencja ko\u0144czy si\u0119 6 sierpnia. W Art. 2 proponowanego projektu wyra\u017anie mo\u017cna przeczyta\u0107 \u017ce nowy przepis: \"stosuje si\u0119 do kadencji urz\u0119duj\u0105cego Prezydenta RP, kt\u00f3ra sko\u0144czy si\u0119 z up\u0142ywem okresu ustalonego w zmienianych przepisach Konstytucji\".\n\nKolejny artyku\u0142 jasno okre\u015bla, \u017ce je\u015bli proponowana zmiana ustawy zasadniczej wesz\u0142aby w \u017cycie, to planowane na 10. maja wybory prezydenckie zosta\u0142yby odwo\u0142ane: \"Zarz\u0105dzone przed wej\u015bciem w \u017cycie ustawy wybory przed up\u0142ywem kadencji urz\u0119duj\u0105cego Prezydenta Rzeczypospolitej Polskiej staj\u0105 si\u0119 bezskuteczne\".\n\nProjekt zmiany konstytucji \"zwi\u0105zany z zagro\u017ceniem COVID-19\"\n\nDo druku ustawy do\u0142\u0105czone zosta\u0142o r\u00f3wnie\u017c uzasadnienie, w kt\u00f3rym mo\u017cna przeczyta\u0107, \u017ce projekt: \"Zmierza on do zwi\u0119kszenia ustrojowych gwarancji niezale\u017cno\u015bci i bezstronno\u015bci Prezydenta, kt\u00f3ry b\u0119dzie wybierany tylko raz, na jedn\u0105, ale d\u0142u\u017csz\u0105, siedmioletni\u0105 kadencj\u0119.\"\n\nTakie rozwi\u0105zanie proponowa\u0142 wcze\u015bniej Jaros\u0142aw Gowin, kt\u00f3ry krytycznie wypowiada\u0142 si\u0119 na temat przeprowadzenia majowych wybor\u00f3w prezydenckich. Lider Porozumienia ze wzgl\u0119du na r\u00f3\u017cnic\u0119 zda\u0144 z reszt\u0105 obozu rz\u0105dz\u0105cego poda\u0142 si\u0119 do dymisji, ale inni pos\u0142owie z jego partii pozostali w rz\u0105dzie Zjednoczonej Prawicy.\n\nUzasadnienie zaznacza r\u00f3wnie\u017c, \u017ce proponowana zmiana jest podyktowana sytuacj\u0105 epidemiczn\u0105 w naszym kraju: \"Zwi\u0119kszenie stabilno\u015bci sprawowania urz\u0119du Prezydenta w trakcie biegu kadencji jest podyktowane sytuacj\u0105 niespotykanego zagro\u017cenia dla bezpiecze\u0144stwa prawnego i publicznego obywateli Rzeczpospolitej Polskiej, zwi\u0105zanego z zagro\u017ceniem COVID-19.\"\n\nProjekt zmiany konstytucji. PiS potrzebuje zgody opozycji\n\nAby ustawa zasadnicza zosta\u0142a zmieniona potrzeba a\u017c dw\u00f3ch trzecich g\u0142os\u00f3w poparcia w Sejmie, przy obecno\u015bci co najmniej po\u0142owy pos\u0142\u00f3w. Projekt nast\u0119pnie musi otrzyma\u0107 zgod\u0119 Senatu. Prawo i Sprawiedliwo\u015b\u0107 nie posiada takiej wi\u0119kszo\u015bci. Opozycja natomiast jasno zadeklarowa\u0142a, \u017ce zmiana konstytucji nie wchodzi w gr\u0119.\n\nJedyn\u0105 mo\u017cliwo\u015bci\u0105, aby ustawa mog\u0142a przebrn\u0105\u0107 przez Sejm przy obecnym rozk\u0142adzie si\u0142, jest g\u0142osowanie w niepe\u0142nym sk\u0142adzie izby ni\u017cszej, bez wcze\u015bniejszego powiadomienia opozycji. Mo\u017ce si\u0119 to sta\u0107 np. przy nocnym posiedzeniu Sejmu, co jest mo\u017cliwe przy obecnym trybie pracy tej izby.", "keywords": [], "meta_keywords": [""], "tags": [], "authors": [], "publish_date": "Wed Apr 15 22:51:24 2020", "summary": "", "article_html": "", "meta_description": "Do Sejmu trafi\u0142y szczeg\u00f3\u0142y najnowszego pomys\u0142u zmiany konstytucji. Wed\u0142ug propozycji pos\u0142\u00f3w PiS, kadencja prezydenta mia\u0142aby zosta\u0107 przed\u0142u\u017cona do siedmiu lat. Zmiana dotyczy\u0142aby ju\u017c aktualnie urz\u0119duj\u0105cego Andrzeja Dud\u0119. Jednocze\u015bnie pozwoli\u0142oby to na odwo\u0142anie zbli\u017caj\u0105cych si\u0119 wybor\u00f3w. Ponadto nowelizacja konstytucji narzuci\u0142aby dodatkowe ograniczenia, je\u015bli chodzi o ilo\u015b\u0107 kadencji. Informacj\u0119 jako pierwsza poda\u0142a \"Gazeta Wyborcza\".", "meta_lang": "pl", "meta_favicon": "", "meta_data": {"DC.Identifier": "a5d0dfb9-11f8-4e62-882d-111f4d9a4d43", "pkg-uuid": "a5d0dfb9-11f8-4e62-882d-111f4d9a4d43", "detailType": "article", "serviceUuid": "b177a2c9-166f-4113-9b28-185bbe554807", "description": "Do Sejmu trafi\u0142y szczeg\u00f3\u0142y najnowszego pomys\u0142u zmiany konstytucji. Wed\u0142ug propozycji pos\u0142\u00f3w PiS, kadencja prezydenta mia\u0142aby zosta\u0107 przed\u0142u\u017cona do siedmiu lat. Zmiana dotyczy\u0142aby ju\u017c aktualnie urz\u0119duj\u0105cego Andrzeja Dud\u0119. Jednocze\u015bnie pozwoli\u0142oby to na odwo\u0142anie zbli\u017caj\u0105cych si\u0119 wybor\u00f3w. Ponadto nowelizacja konstytucji narzuci\u0142aby dodatkowe ograniczenia, je\u015bli chodzi o ilo\u015b\u0107 kadencji. Informacj\u0119 jako pierwsza poda\u0142a \"Gazeta Wyborcza\".", "og": {"title": "Projekt zmiany konstytucji w Sejmie. Czeka nas siedmioletnia kadencja prezydenta?", "description": "Do Sejmu trafi\u0142y szczeg\u00f3\u0142y najnowszego pomys\u0142u zmiany konstytucji. Wed\u0142ug propozycji pos\u0142\u00f3w PiS, kadencja prezydenta mia\u0142aby zosta\u0107 przed\u0142u\u017cona do siedmiu lat. Zmiana dotyczy\u0142aby ju\u017c aktualnie urz\u0119duj\u0105cego Andrzeja Dud\u0119. Jednocze\u015bnie pozwoli\u0142oby to na odwo\u0142anie zbli\u017caj\u0105cych si\u0119 wybor\u00f3w. Ponadto nowelizacja konstytucji narzuci\u0142aby dodatkowe ograniczenia, je\u015bli chodzi o ilo\u015b\u0107 kadencji. Informacj\u0119 jako pierwsza poda\u0142a \"Gazeta Wyborcza\".", "image": {"identifier": "https://ocdn.eu/pulscms-transforms/1/h25k9kqTURBXy8xOGZhNGY0MDQ3OWIzOGJlODAyNGRiY2IzZDAyYzhiNS5qcGVnk5UDAD7NB9DNBGWTCaYyNWIyOTEGkwXNAjrNASyBoTAB/.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-15 22:51:24+0200"}, "fb": {"pages": 185265414715}, "twitter": {"card": "summary_large_image", "description": "Do Sejmu trafi\u0142y szczeg\u00f3\u0142y najnowszego pomys\u0142u zmiany konstytucji. Wed\u0142ug propozycji pos\u0142\u00f3w PiS, kadencja prezydenta mia\u0142aby zosta\u0107 przed\u0142u\u017cona do siedmiu lat. Zmiana dotyczy\u0142aby ju\u017c aktualnie urz\u0119duj\u0105cego Andrzeja Dud\u0119. Jednocze\u015bnie pozwoli\u0142oby to na odwo\u0142anie zbli\u017caj\u0105cych si\u0119 wybor\u00f3w. Ponadto nowelizacja konstytucji narzuci\u0142aby dodatkowe ograniczenia, je\u015bli chodzi o ilo\u015b\u0107 kadencji. Informacj\u0119 jako pierwsza poda\u0142a \"Gazeta Wyborcza\".", "title": "Projekt zmiany konstytucji w Sejmie. Czeka nas siedmioletnia kadencja prezydenta?", "site": "OnetWiadomosci", "image": "https://ocdn.eu/pulscms-transforms/1/nekktkqTURBXy8xOGZhNGY0MDQ3OWIzOGJlODAyNGRiY2IzZDAyYzhiNS5qcGVnkpUDAD7NB9DNBGWTBc0EsM0CWA"}}, "canonical_link": "https://wiadomosci.onet.pl/kraj/wybory-prezydenckie-2020-czeka-nas-siedmioletnia-kadencja-prezydenta/s0q3zzd"}