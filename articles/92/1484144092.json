{"source_url": "https://web.archive.org", "url": "https://web.archive.org/web/20200102210510id_/https://www.wnp.pl/rynki-zagraniczne/estonia-rozpoczyna-dwuletnia-kadencje-w-radzie-bezpieczenstwa-onz,364150.html", "title": "Estonia rozpoczyna dwuletni\u0105 kadencj\u0119 w Radzie Bezpiecze\u0144stwa ONZ", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://i.wnp.pl/d/37/26/47/372647_r2_300.jpg", "https://www.wnp.pl/images/2019/icons/tw-red.png", "https://i.wnp.pl/d/34/97/21/349721_r0_300.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://i.wnp.pl/d/37/01/43/370143_r0_300.jpg", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/28/93/372893_r2_300.jpg", "https://www.wnp.pl/images/wnp_fb.png", "https://i.wnp.pl/d/35/50/34/355034_r0_300.jpg", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://i.wnp.pl/d/35/33/29/353329_r0_300.jpg", "https://www.wnp.pl/images/2019/icons/menu/in.png", "https://www.wnp.pl/images/logotypes/partners/lukasiewicz1.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/2019/icons/article/print.png", "https://i.wnp.pl/d/31/89/09/318909_r0_300.jpg", "https://www.wnp.pl/images/icons/rodo-close.png", "https://i.wnp.pl/d/36/84/62/368462_r2_300.jpg", "https://i.wnp.pl/d/37/28/28/372828_r0_300.jpg"], "movies": [], "text": "Z pocz\u0105tkiem 2020 roku rozpoczyna si\u0119 dwuletnia kadencja Estonii jako niesta\u0142ego, wybieranego cz\u0142onka Rady Bezpiecze\u0144stwa ONZ. Estonia jako kraj z regionu Europy Wschodniej zast\u0105pi\u0142a w tym gremium Polsk\u0119, kt\u00f3rej kadencja up\u0142yn\u0119\u0142a z ko\u0144cem 2019 roku.\n\n\"Przez dwa lata Estonia b\u0119dzie zasiada\u0107 przy najtrudniejszym stole negocjacyjnym na \u015bwiecie. Dzi\u0119ki temu Estonia staje si\u0119 wi\u0119ksza, ni\u017c pozwalaj\u0105 na to jej terytorium, populacja, czy PKB\" - powiedzia\u0142a w \u015brod\u0119 prezydent Kersti Kaljulaid po uroczystym podniesieniu flagi Narod\u00f3w Zjednoczonych przed pa\u0142acem prezydenckim w Tallinie.\n\nKaljulaid zwr\u00f3ci\u0142a uwag\u0119, \u017ce Estonia jest \"r\u00f3wnoprawnym pa\u0144stwem w z\u0142o\u017conej i delikatnej mi\u0119dzynarodowej rodzinie\". \"B\u0119dziemy opowiada\u0107 si\u0119 za porz\u0105dkiem mi\u0119dzynarodowym, opartym na podstawowych warto\u015bciach i prawie mi\u0119dzynarodowym, bez kt\u00f3rych my oraz wiele innych kraj\u00f3w i narod\u00f3w nie mia\u0142oby swojego miejsca w \u015bwiecie\" - podkre\u015bli\u0142a prezydent.\n\nMinister spraw zagranicznych Estonii Urmas Reinsalu, cytowany przez esto\u0144skiego nadawc\u0119 informacyjnego ERR, oznajmi\u0142, \u017ce cz\u0142onkostwo w RB ONZ s\u0142u\u017cy narodowym interesom Estonii i pozwala jej wnie\u015b\u0107 wk\u0142ad w rozwi\u0105zywanie \u015bwiatowych konflikt\u00f3w \u015brodkami dyplomatycznymi. Szef MSZ zwr\u00f3ci\u0142 tak\u017ce uwag\u0119, \u017ce korzy\u015bci z cz\u0142onkostwa w RB ONZ wykraczaj\u0105 poza lata 2020-2021, \"poniewa\u017c daj\u0105 mo\u017cliwo\u015b\u0107 Estonii podniesienia jej rangi, poszerzenia obszar\u00f3w komunikacji i zdobycia przez krajowych dyplomat\u00f3w profesjonalnych umiej\u0119tno\u015bci\". Przyzna\u0142, \u017ce udzia\u0142 w Radzie zwi\u0119ksza tak\u017ce poziom bezpiecze\u0144stwa kraju.\n\nLicz\u0105ca oko\u0142o 1,3 mln mieszka\u0144c\u00f3w Estonia stara\u0142a si\u0119 o pierwsze w historii tego kraju cz\u0142onkostwo w RB ONZ od 2005 roku. Opr\u00f3cz tego ba\u0142tyckiego pa\u0144stwa w gronie niesta\u0142ych cz\u0142onk\u00f3w Rady od 2020 roku zasiada\u0107 b\u0119d\u0105 tak\u017ce przedstawiciele Nigru, Tunezji, Wietnamu oraz karaibskiego pa\u0144stwa Saint Vincent i Grenadyny. Pi\u0119\u0107 nowych kraj\u00f3w w Radzie zast\u0105pi\u0142o Polsk\u0119, Wybrze\u017ce Ko\u015bci S\u0142oniowej, Kuwejt, Peru i Gwine\u0119 R\u00f3wnikow\u0105, kt\u00f3rym z ko\u0144cem 2019 roku up\u0142yn\u0119\u0142a kadencja w Radzie.\n\nW RB zasiada \u0142\u0105cznie 15 pa\u0144stw, w tym pi\u0119ciu sta\u0142ych cz\u0142onk\u00f3w - Chiny, Francja, Rosja, Stany Zjednoczone i Wielka Brytania. Kadencje pozosta\u0142ych pi\u0119ciu niesta\u0142ych cz\u0142onk\u00f3w Rady - Belgii, Dominikany, Niemiec, Indonezji i RPA zako\u0144cz\u0105 si\u0119 w tym roku.\n\nPrzemys\u0142aw Molik", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Z pocz\u0105tkiem 2020 roku rozpoczyna si\u0119 dwuletnia kadencja Estonii jako niesta\u0142ego, wybieranego cz\u0142onka Rady Bezpiecze\u0144stwa ONZ. Estonia jako kraj z regionu Europy Wschodniej zast\u0105pi\u0142a w tym gremium Polsk\u0119, kt\u00f3rej kadencja up\u0142yn\u0119\u0142a z ko\u0144cem 2", "meta_lang": "pl", "meta_favicon": "https://www.wnp.pl/images/favicon2.ico", "meta_data": {"description": "Z pocz\u0105tkiem 2020 roku rozpoczyna si\u0119 dwuletnia kadencja Estonii jako niesta\u0142ego, wybieranego cz\u0142onka Rady Bezpiecze\u0144stwa ONZ. Estonia jako kraj z regionu Europy Wschodniej zast\u0105pi\u0142a w tym gremium Polsk\u0119, kt\u00f3rej kadencja up\u0142yn\u0119\u0142a z ko\u0144cem 2", "og": {"type": "website", "site_name": "wnp.pl", "title": "Estonia rozpoczyna dwuletni\u0105 kadencj\u0119 w Radzie Bezpiecze\u0144stwa ONZ - rynki zagraniczne", "description": "Z pocz\u0105tkiem 2020 roku rozpoczyna si\u0119 dwuletnia kadencja Estonii jako niesta\u0142ego, wybieranego cz\u0142onka Rady Bezpiecze\u0144stwa ONZ. Estonia jako kraj z regionu Europy Wschodniej zast\u0105pi\u0142a w tym gremium Polsk\u0119, kt\u00f3rej kadencja up\u0142yn\u0119\u0142a z ko\u0144cem 2", "url": "https://www.wnp.pl/rynki-zagraniczne/estonia-rozpoczyna-dwuletnia-kadencje-w-radzie-bezpieczenstwa-onz,364150.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/estonia-rozpoczyna-dwuletnia-kadencje-w-radzie-bezpieczenstwa-onz,364150.html"}