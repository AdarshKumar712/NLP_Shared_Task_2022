{"source_url": "https://zw.lt", "url": "https://zw.lt/swiat/oredzie-prezydenta-rp-slowem-ktore-bedziemy-odmieniac-najczesciej-w-2020-r-bedzie-slowo-sukces/", "title": "Prezydent RP: S\u0142owem, kt\u00f3re b\u0119dziemy odmienia\u0107 najcz\u0119\u015bciej w 2020 r. b\u0119dzie s\u0142owo sukces", "top_image": "https://zw.lt/assets/dwnld406728993.jpg", "meta_img": "https://zw.lt/assets/dwnld406728993.jpg", "images": ["https://zw.lt:8443/resize/240/logo_srtrf.png", "https://zw.lt/images/banners/240x400-radar.png", "https://zw.lt:8443/resize/100x56/papierz-franciszek_prezydentura-9980.jpg", "https://zw.lt:8443/resize/280x140/2019-2-1024x682.jpg", "https://zw.lt:8443/resize/280x140/seimas-balsuoja-del-manto-adomeno-nelieciamybes-58d3b8baa27d0.jpg", "https://zw.lt/assets/pomoc-polakom-na-wschodzie.png", "https://zw.lt/wp-content/themes/znadwilii_v02/images/btn-play.png", "https://zw.lt:8443/resize/280x140/\u015awiate\u0142ko_dla_Rossy_2019_znicze_1_listopada-4534-1024x683.jpg", "https://zw.lt:8443/resize/280x280/l1eUwmOfZlOY5YVUlAimgl9844_copy.jpg", "https://zw.lt:8443/resize/280x140/poland-2254978_1920-1024x562.jpg", "https://zw.lt/wp-content/themes/znadwilii_v02/images/btn-play-zwfun.png", "https://zw.lt:8443/resize/280x280/flaga-rosja.jpg", "https://zw.lt:8443/resize/280x280/dna-3889611_1920-1024x576.jpg", "https://zw.lt/assets/dwnld406728993.jpg", "https://zw.lt:8443/resize/80x80/godlo_senat_z_podpisem-150x100.jpg", "https://zw.lt:8443/resize/280x280/marszalek_senatu_rossa-7926-1024x683.jpg", "https://zw.lt:8443/resize/280x280/juodojo-kaspino-diena-szczerski-7931-1024x682.jpg", "https://zw.lt:8443/resize/100x56/dwnld406728993.jpg", "https://zw.lt:8443/resize/100x56/new-years-eve-4720582_1920.jpg", "https://zw.lt:8443/resize/280x360/dwnld406728993-1024x683.jpg", "https://zw.lt:8443/resize/280x280/Petersburg_Rosja_Moskwa-9560-1024x682.jpg", "https://zw.lt:8443/resize/100x56/VMS_4437-2048x1366-1.jpg", "https://zw.lt:8443/resize/580x360/papierz-franciszek_prezydentura-9980-1024x682.jpg"], "movies": ["https://www.youtube.com/embed/2Xesn4L2tOU?feature=oembed"], "text": "vdu\n\nDrodzy Rodacy!\n\nSzanowni Pa\u0144stwo!\n\n\u017begnamy rok 2019. Jakim s\u0142owem mo\u017cemy go podsumowa\u0107?\n\nTo s\u0142owo to energia. Ambicja i zapa\u0142 Polak\u00f3w wci\u0105\u017c budz\u0105 podziw! Tempo wzrostu gospodarczego stawia nas w czo\u0142\u00f3wce pa\u0144stw europejskich. Kiedy rozmawiamy, s\u0142ysz\u0119 cz\u0119sto o wy\u017cszym poziomie \u017cycia polskich rodzin. O prze\u0142amaniu kolejnych barier niemo\u017cno\u015bci. O nowoczesnych rozwi\u0105zaniach i inwestycjach. Tak\u017ce w \u201ezielon\u0105 energi\u0119\u201d, w czyst\u0105 wod\u0119 i czyste powietrze.\n\nInnym s\u0142owem roku 2019 jest frekwencja. Rekordowa liczba g\u0142os\u00f3w oddanych w wyborach do Parlamentu Europejskiego oraz do Sejmu i Senatu by\u0142a prawdziwym sukcesem polskiej demokracji. Wszyscy mo\u017cemy go sobie pogratulowa\u0107. Nasza obywatelska wsp\u00f3lnota ro\u015bnie w si\u0142\u0119. A wraz z ni\u0105 \u2013 Rzeczpospolita.\n\nS\u0142owem roku jest tak\u017ce bezpiecze\u0144stwo. Mam wielk\u0105 satysfakcj\u0119, \u017ce uczestniczy\u0142em w negocjacjach, kt\u00f3rych efektem jest pog\u0142\u0119biona wsp\u00f3\u0142praca mi\u0119dzy cz\u0142onkami NATO oraz zwi\u0119kszona obecno\u015b\u0107 si\u0142 ameryka\u0144skich w Polsce. Trwaj\u0105 zakupy najnowocze\u015bniejszego uzbrojenia dla Wojska Polskiego i wsp\u00f3lne \u0107wiczenia z naszymi sojusznikami. Granice naszego kraju s\u0105 dobrze strze\u017cone.\n\nBezpiecze\u0144stwo energetyczne wzmocni\u0142y tegoroczne decyzje zapewniaj\u0105ce nam stabilne dostawy gazu ziemnego i ropy naftowej. Bezpiecze\u0144stwo socjalne zwi\u0119kszy\u0142o si\u0119 dzi\u0119ki wprowadzeniu takich \u015bwiadcze\u0144, jak 13. emerytura czy 500+ ju\u017c na pierwsze dziecko.\n\nDrodzy Pa\u0144stwo!\n\nCo nas czeka od pierwszego stycznia?\n\nUfam, \u017ce b\u0119dzie to rok polskich zwyci\u0119stw! \u017be tym s\u0142owem, kt\u00f3re b\u0119dziemy odmienia\u0107 najcz\u0119\u015bciej w roku 2020 b\u0119dzie s\u0142owo sukces.\n\nW stulecie wygranej bitwy warszawskiej 1920 roku przypomnimy zmagania, kt\u00f3re przes\u0105dzi\u0142y o wyniku wojny polsko-bolszewickiej \u2013 a tak\u017ce o losach \u015bwiata sto lat temu.\n\nCzekaj\u0105 nas r\u00f3wnie\u017c wielkie sportowe emocje. Liczymy na zwyci\u0119stwa naszej reprezentacji podczas Mistrzostw Europy w Pi\u0142ce No\u017cnej oraz na medale polskich sportowc\u00f3w w czasie letnich igrzysk olimpijskich w Tokio. B\u0119dziemy kibicowa\u0107 Bia\u0142o-Czerwonym!\n\nRelacje mi\u0119dzynarodowe to wsp\u00f3\u0142praca, ale te\u017c i rywalizacja. Jestem pewien, \u017ce niepodleg\u0142a Polska w zjednoczonej Europie \u2013 Polska sprawnie rz\u0105dzona \u2013 tak\u017ce w roku 2020 b\u0119dzie umacnia\u0142a swoj\u0105 siln\u0105 pozycj\u0119.\n\nPanie i Panowie!\n\nDrodzy Rodacy w kraju i za granic\u0105!\n\n\u017bycz\u0119, aby nowy rok przyni\u00f3s\u0142 Pa\u0144stwu wiele osobistych zwyci\u0119stw i sukces\u00f3w! Aby spe\u0142ni\u0142y si\u0119 Pa\u0144stwa pragnienia i oczekiwania. Aby powiod\u0142y si\u0119 wszelkie plany. Przyjmijcie Pa\u0144stwo \u017cyczenia zdrowia, rodzinnego szcz\u0119\u015bcia i dostatku. Niech wzajemna \u017cyczliwo\u015b\u0107 i uprzejmo\u015b\u0107 pomagaj\u0105 nam i\u015b\u0107 przez \u017cycie ze spokojem i pogod\u0105 ducha.\n\nJeszcze raz \u2013 wszystkiego najlepszego!\n\nDo siego roku!\n\nPrezydent Rzeczypospolitej Polskiej Andrzej Duda", "keywords": [], "meta_keywords": [""], "tags": ["Andrzej Duda", "or\u0119dzie prezydent", "2020"], "authors": [], "publish_date": "Wed Jan  1 08:23:35 2020", "summary": "", "article_html": "", "meta_description": "\"Co nas czeka od pierwszego stycznia? Ufam, \u017ce b\u0119dzie to\u00a0rok polskich zwyci\u0119stw! \u017be tym s\u0142owem, kt\u00f3re b\u0119dziemy odmienia\u0107 najcz\u0119\u015bciej w roku 2020 b\u0119dzie s\u0142owo\u00a0sukces\" - powiedzia\u0142 w swpom or\u0119dziu prezydent Andrzej Duda.", "meta_lang": "pl", "meta_favicon": "https://zw.lt/wp-content/themes/znadwilii_v02/images/apple-touch-icon-iphone-60x60.png", "meta_data": {"viewport": "width=device-width, initial-scale=1, maximum-scale=1", "fb": {"admins": 1490405215, "app_id": 419545801476222}, "description": "\"Co nas czeka od pierwszego stycznia? Ufam, \u017ce b\u0119dzie to\u00a0rok polskich zwyci\u0119stw! \u017be tym s\u0142owem, kt\u00f3re b\u0119dziemy odmienia\u0107 najcz\u0119\u015bciej w roku 2020 b\u0119dzie s\u0142owo\u00a0sukces\" - powiedzia\u0142 w swpom or\u0119dziu prezydent Andrzej Duda.", "og": {"locale": "pl_PL", "type": "article", "title": "Prezydent RP: S\u0142owem, kt\u00f3re b\u0119dziemy odmienia\u0107 najcz\u0119\u015bciej w 2020 r. b\u0119dzie s\u0142owo sukces - Wiadomo\u015bci Znad Wilii", "description": "\"Co nas czeka od pierwszego stycznia? Ufam, \u017ce b\u0119dzie to\u00a0rok polskich zwyci\u0119stw! \u017be tym s\u0142owem, kt\u00f3re b\u0119dziemy odmienia\u0107 najcz\u0119\u015bciej w roku 2020 b\u0119dzie s\u0142owo\u00a0sukces\" - powiedzia\u0142 w swpom or\u0119dziu prezydent Andrzej Duda.", "url": "https://zw.lt/swiat/oredzie-prezydenta-rp-slowem-ktore-bedziemy-odmieniac-najczesciej-w-2020-r-bedzie-slowo-sukces/", "site_name": "Wiadomo\u015bci Znad Wilii", "updated_time": "2020-01-01T11:27:35+00:00", "image": {"identifier": "https://zw.lt/assets/dwnld406728993.jpg", "secure_url": "https://zw.lt/assets/dwnld406728993.jpg", "width": 1800, "height": 1200}}, "article": {"tag": "or\u0119dzie prezydent", "section": "\u015awiat", "published_time": "2020-01-01T08:23:35+00:00", "modified_time": "2020-01-01T11:27:35+00:00"}}, "canonical_link": "https://zw.lt/swiat/oredzie-prezydenta-rp-slowem-ktore-bedziemy-odmieniac-najczesciej-w-2020-r-bedzie-slowo-sukces/"}