{"source_url": "https://www.aksam.com.tr", "url": "https://www.aksam.com.tr/guncel/cezaevlerinde-alinan-koronavirus-tedbir-suresi-uzatildi/haber-1057588", "title": "Cezaevlerinde al\u0131nan koronavir\u00fcs tedbir s\u00fcresi uzat\u0131ld\u0131", "top_image": "https://img1.aksam.com.tr/imgsdisk/2020/03/28/2803202065589e2c_2.jpg", "meta_img": "https://img1.aksam.com.tr/imgsdisk/2020/03/28/2803202065589e2c_2.jpg", "images": ["http://b.scorecardresearch.com/p?c1=2&c2=15547101&cv=2.0&cj=1", "https://img-aksam.mncdn.com/aksam/folders/header-logo/top-banner-1@2x.png", "https://www.aksam.com.tr/images/apple-store.png", "https://www.aksam.com.tr/images/aksam-logo.svg?v=7", "https://img-aksam.mncdn.com/aksam/folders/header-logo/top-banner-6@2x.png", "https://certify.alexametrics.com/atrk.gif?account=FRo8o1IWNa10vg", "https://img1.aksam.com.tr/imgsdisk/2020/03/29/29032020e8cc85fa_7.jpg", "https://img-aksam.mncdn.com/aksam/folders/header-logo/canli-yayin.png?v=13", "https://img-aksam.mncdn.com/aksam/folders/header-logo/top-banner-5@2x.png", "https://img1.aksam.com.tr/imgsdisk/2020/03/28/2803202065589e2c_2.jpg", "https://img-aksam.mncdn.com/aksam/folders/header-logo/mor-papatya2x.png?v=13", "https://www.aksam.com.tr/images/google-play.png", "https://www.aksam.com.tr/images/bip.png", "https://www.aksam.com.tr/assets-aksam/img/top-banner-7@2x.png", "https://www.facebook.com/tr?id=904296129942347&ev=PageView&noscript=1", "https://www.aksam.com.tr/images/footersitelogo.jpg", "https://img-aksam.mncdn.com/aksam/folders/header-logo/life-magazin2x.png?v=13", "https://www.aksam.com.tr/images/whatsapp.png"], "movies": [], "text": "Adalet Bakanl\u0131\u011f\u0131, yeni tip koronavir\u00fcs (Kovid-19) nedeniyle daha \u00f6nce cezaevlerinde al\u0131nan tedbirlerin s\u00fcresini Koronavir\u00fcs Bilim Kurulu'nun tavsiyeleri kapsam\u0131nda iki hafta daha uzatt\u0131.\n\nBakanl\u0131\u011f\u0131n karar\u0131yla, a\u00e7\u0131k ve kapal\u0131 ceza infaz kurumlar\u0131ndaki avukat ziyareti dahil b\u00fct\u00fcn g\u00f6r\u00fc\u015fler, a\u00e7\u0131k ceza infaz kurumlar\u0131nda kalanlar\u0131n \u00f6zel izin haklar\u0131, hastal\u0131k ve g\u00fcvenlik durumlar\u0131 d\u0131\u015f\u0131nda bir ceza infaz kurumundan ba\u015fka kuruma yap\u0131lan nakiller, h\u00fck\u00fcml\u00fclerin kurum d\u0131\u015f\u0131 \u00e7al\u0131\u015fma, lokanta, sosyal tesis, d\u0131\u015f kantin gibi i\u015fyurdu faaliyetleri iki hafta daha ertelendi.\n\nAyr\u0131ca, birden fazla ko\u011fu\u015fla birlikte yap\u0131lan faaliyetlerin, ceza infaz kurumlar\u0131ndaki ve \u00e7ocuk e\u011fitim evlerindeki aile g\u00f6r\u00fc\u015fme odalar\u0131n\u0131n kullan\u0131m\u0131n\u0131n, ceza infaz kurumlar\u0131nda anneleriyle birlikte kalan 0-6 ya\u015f grubu \u00e7ocuklar\u0131n kre\u015fe ve ana okuluna gitmeleri ile \u00e7ocuklar\u0131n d\u0131\u015far\u0131daki ebeveynleri ya da yak\u0131nlar\u0131na teslim edilmesi uygulamas\u0131n\u0131n ertelenmesine ili\u015fkin s\u00fcreler de iki hafta daha uzat\u0131ld\u0131.\n\nTedbirler \u00e7er\u00e7evesinde tutuklu ve h\u00fck\u00fcml\u00fc yak\u0131nlar\u0131 zorunlu durumlarda ziyaretlerini ba\u015fsavc\u0131l\u0131k karar\u0131yla yapabilecek. Avukatlar zorunlu durumlarda maske ve eldiven takarak kapal\u0131 g\u00f6r\u00fc\u015f yapabilecek.\n\nAdalet Bakan\u0131 Abdulhamit G\u00fcl, s\u00f6z konusu tedbirleri ilk kez 13 Mart'ta kat\u0131ld\u0131\u011f\u0131 Bilim Kurulu Toplant\u0131s\u0131'n\u0131n ard\u0131ndan kamuoyuna a\u00e7\u0131klam\u0131\u015ft\u0131.", "keywords": [], "meta_keywords": ["0"], "tags": [], "authors": [], "publish_date": null, "summary": "", "article_html": "", "meta_description": "Adalet Bakanl\u0131\u011f\u0131, koronavir\u00fcsle m\u00fccadele kapsam\u0131nda daha \u00f6nce cezaevlerinde al\u0131nan tedbirlerin s\u00fcresini Bilim Kurulunun \u00f6nerisiyle iki hafta uzatt\u0131.", "meta_lang": "tr", "meta_favicon": "/_imgs/favicon.ico", "meta_data": {"title": ">Cezaevlerinde al\u0131nan koronavir\u00fcs tedbir s\u00fcresi uzat\u0131ld\u0131", "description": "Adalet Bakanl\u0131\u011f\u0131, koronavir\u00fcsle m\u00fccadele kapsam\u0131nda daha \u00f6nce cezaevlerinde al\u0131nan tedbirlerin s\u00fcresini Bilim Kurulunun \u00f6nerisiyle iki hafta uzatt\u0131.", "ROBOTS": "NOODP, NOYDIR", "keywords": 0, "og": {"image": "https://img1.aksam.com.tr/imgsdisk/2020/03/28/2803202065589e2c_2.jpg", "site_name": "aksam.com.tr", "title": "Cezaevlerinde al\u0131nan koronavir\u00fcs tedbir s\u00fcresi uzat\u0131ld\u0131", "description": "Haberin detaylar\u0131 i\u00e7in t\u0131klay\u0131n\u0131z", "url": "https://www.aksam.com.tr/guncel/cezaevlerinde-alinan-koronavirus-tedbir-suresi-uzatildi/haber-1057588", "type": "article"}, "fb": {"pages": 113503195337720}, "twitter": {"card": "summary_large_image", "site": "@aksam", "title": "Cezaevlerinde al\u0131nan koronavir\u00fcs tedbir s\u00fcresi uzat\u0131ld\u0131", "description": "Haberin detaylar\u0131 i\u00e7in t\u0131klay\u0131n\u0131z", "creator": "@aksam", "image": {"src": "https://img1.aksam.com.tr/imgsdisk/_imgs/0.png"}, "domain": "https://www.aksam.com.tr/guncel/cezaevlerinde-alinan-koronavirus-tedbir-suresi-uzatildi/haber-1057588"}, "google-site-verification": "b7s20lbqssA4clhgAGQO-cBOr0KpVtC0doalmZ9qvA8", "bitly-verification": "990a736d5c15"}, "canonical_link": "https://www.aksam.com.tr/guncel/cezaevlerinde-alinan-koronavirus-tedbir-suresi-uzatildi/haber-1057588"}