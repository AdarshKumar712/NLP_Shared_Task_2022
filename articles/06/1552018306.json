{"source_url": "https://web.archive.org", "url": "https://web.archive.org/web/20220303044221id_/https://www.haberler.com/erdogan-koronavirusle-mucadele-es-gudum-toplantisi-13028288-haberi/", "title": "Erdo\u011fan, Koronavir\u00fcsle M\u00fccadele E\u015f G\u00fcd\u00fcm Toplant\u0131s\u0131 sonras\u0131 bas\u0131n toplant\u0131s\u0131 d\u00fczenledi: (2)", "top_image": "https://www.haberler.com/static/haberlercom_haberi.jpg", "meta_img": "https://www.haberler.com/static/haberlercom_haberi.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/static/haberlercom_haberi.jpg", "https://www.haberler.com/mstatic/assets/img/haberler-logo.png"], "movies": [], "text": "Cumhurba\u015fkan\u0131 Recep Tayyip Erdo\u011fan, bug\u00fcn itibar\u0131yla d\u00fcnyada yeni tip koronavir\u00fcs (Kovid-19) hastal\u0131\u011f\u0131 te\u015fhis edilen ki\u015fi say\u0131s\u0131n\u0131n 200 bine, bu hastal\u0131ktan \u00f6len ki\u015fi say\u0131s\u0131n\u0131n ise 8 bine yakla\u015ft\u0131\u011f\u0131n\u0131 belirterek hastal\u0131k te\u015fhisi konanlardan 80 bininin iyile\u015fti\u011fini, kalanlar\u0131n\u0131n tedavisinin s\u00fcrd\u00fc\u011f\u00fcn\u00fc bildirdi.\n\nErdo\u011fan, \u00c7ankaya K\u00f6\u015fk\u00fc'nde ba\u015fkanl\u0131k etti\u011fi Koronavir\u00fcsle M\u00fccadele E\u015f G\u00fcd\u00fcm Toplant\u0131s\u0131'n\u0131n ard\u0131ndan d\u00fczenledi\u011fi bas\u0131n toplant\u0131s\u0131nda yeni tip koronavir\u00fcs\u00fcn (Kovid-19) ilk olarak 2019 y\u0131l\u0131 Aral\u0131k ay\u0131nda \u00c7in'in Vuhan \u015fehrinde tespit edildi\u011fini, ocak ay\u0131n\u0131n birinci yar\u0131s\u0131nda, hastal\u0131\u011f\u0131n tam te\u015fhisinin konulmas\u0131n\u0131n ard\u0131ndan ilk \u00f6l\u00fcm haberinin geldi\u011fini hat\u0131rlatt\u0131.\n\nHastal\u0131\u011f\u0131n Tayland, Japonya ve Amerika'da da g\u00f6r\u00fcld\u00fc\u011f\u00fcn\u00fc, ocak ay\u0131n\u0131n son haftas\u0131nda \u00c7in y\u00f6netiminin Vuhan'dan ba\u015flayarak vir\u00fcs\u00fcn g\u00f6r\u00fcld\u00fc\u011f\u00fc \u015fehirleri karantinaya almaya ba\u015flad\u0131\u011f\u0131n\u0131 anlatan Erdo\u011fan, vir\u00fcs\u00fcn Avrupa'da ilk olarak 27 Ocak'ta Fransa'da tespit edildi\u011fini kaydetti.\n\nErdo\u011fan, D\u00fcnya Sa\u011fl\u0131k \u00d6rg\u00fct\u00fcn\u00fcn, ocak sonunda \"acil durum\" ilan etmeye karar verdi\u011fini, \u015fubat ba\u015f\u0131nda \u00c7in'de \u00f6l\u00fcmler h\u0131zla artarken Avustralya, Kanada, Almanya, Singapur, Birle\u015fik Arap Emirlikleri, Vietnam, Filipinler gibi \u00fclkelerden yeni vaka haberlerinin geldi\u011fini ifade etti.\n\nYolcu gemilerinden s\u0131n\u0131r kap\u0131lar\u0131na, u\u00e7aklardan trenlere kadar t\u00fcm ula\u015f\u0131m ara\u00e7lar\u0131nda karantina tedbirlerinin yayg\u0131nla\u015ft\u0131r\u0131lmaya ba\u015fland\u0131\u011f\u0131n\u0131 anlatan Cumhurba\u015fkan\u0131 Erdo\u011fan, \u015eubat ay\u0131n\u0131n 10'una gelindi\u011finde, Kovid-19 te\u015fhisi konulanlar\u0131n say\u0131s\u0131n\u0131n 40 bini ge\u00e7ti\u011fini, \u00f6lenlerin say\u0131s\u0131n\u0131n 1000'e yakla\u015ft\u0131\u011f\u0131n\u0131 ve SARS salg\u0131n\u0131ndaki can kayb\u0131n\u0131 geride b\u0131rakt\u0131\u011f\u0131n\u0131 vurgulad\u0131.\n\nFilipinler, Japonya, Fransa, G\u00fcney Kore gibi, \u00c7in d\u0131\u015f\u0131ndaki \u00fclkelerde de \u00f6l\u00fcmlerin ba\u015flamas\u0131yla salg\u0131n\u0131n d\u00fcnya \u00e7ap\u0131ndaki faturas\u0131n\u0131n a\u011f\u0131rla\u015ft\u0131\u011f\u0131n\u0131 s\u00f6yleyen Cumhurba\u015fkan\u0131 Erdo\u011fan, \u015fubat ay\u0131n\u0131n \u00fc\u00e7\u00fcnc\u00fc haftas\u0131nda, \u0130ran'da ve hemen ard\u0131ndan \u0130talya'da vir\u00fcs salg\u0131n\u0131n\u0131n h\u0131zla yay\u0131ld\u0131\u011f\u0131n\u0131n g\u00f6r\u00fcld\u00fc\u011f\u00fcn\u00fc dile getirdi.\n\nCumhurba\u015fkan\u0131 Erdo\u011fan, \u015fubat ay\u0131n\u0131n son haftas\u0131nda vir\u00fcs\u00fcn, G\u00fcney Asya'dan Kuzey Avrupa'ya kadar geni\u015f bir alan\u0131 etkisi alt\u0131na ald\u0131\u011f\u0131n\u0131, Suudi Arabistan'\u0131n 27 \u015eubat itibar\u0131yla umre ziyaretlerini ask\u0131ya ald\u0131\u011f\u0131n\u0131 a\u00e7\u0131klad\u0131\u011f\u0131n\u0131 hat\u0131rlatt\u0131.\n\nErdo\u011fan, mart ay\u0131n\u0131n ilk haftas\u0131nda \u0130ran'daki, ikinci haftas\u0131nda ise \u0130talya'daki \u00f6l\u00fcmlerin dikkat \u00e7ekici d\u00fczeyde artt\u0131\u011f\u0131n\u0131 an\u0131msatarak D\u00fcnya Sa\u011fl\u0131k \u00d6rg\u00fct\u00fcn\u00fcn de 11 Mart'ta d\u00fcnya \u00e7ap\u0131nda \"koronavir\u00fcs pandemisi\", yani salg\u0131n ilan etti\u011fine de\u011findi.\n\nCumhurba\u015fkan\u0131 Erdo\u011fan, \"Pek \u00e7ok \u00fclke, hava yolu ula\u015f\u0131m\u0131 ba\u015fta olmak \u00fczere s\u0131n\u0131rlar\u0131n\u0131 insan trafi\u011fine kapatmaya y\u00f6nelik tedbirler ald\u0131. Ayn\u0131 \u015fekilde, insanlar\u0131n g\u00fcnl\u00fck hayatlar\u0131nda evlerinde kalmalar\u0131n\u0131 sa\u011flamaya y\u00f6nelik pek \u00e7ok \u00f6nlem a\u00e7\u0131kland\u0131. Bug\u00fcn itibar\u0131yla d\u00fcnyada Kovid-19 hastal\u0131\u011f\u0131 te\u015fhis edilen ki\u015fi say\u0131s\u0131 200 bine, bu hastal\u0131ktan dolay\u0131 \u00f6len ki\u015fi say\u0131s\u0131 ise 8 bine yakla\u015fm\u0131\u015ft\u0131r. Hastal\u0131k te\u015fhisi konanlardan 80 bini iyile\u015firken, kalanlar\u0131n\u0131n tedavisi s\u00fcrmektedir.\" bilgisini payla\u015ft\u0131.\n\n\"Her \u00fclkenin farkl\u0131 tedbirleri var\"\n\nErdo\u011fan, her \u00fclkenin, Kovid-19 tehdidine kar\u015f\u0131 farkl\u0131 tedbirlerle m\u00fccadele etti\u011fini, kiminin h\u0131zla s\u0131n\u0131rlar\u0131n\u0131 kapat\u0131p s\u0131k\u0131 karantina y\u00f6ntemlerine ba\u015fvururken, kimilerinin de hastal\u0131\u011f\u0131n serbest\u00e7e seyrine izin vererek do\u011fal ba\u011f\u0131\u015f\u0131kl\u0131k sistemini harekete ge\u00e7irmeyi tercih etti\u011fini aktard\u0131.\n\nCumhurba\u015fkan\u0131 Erdo\u011fan, \u015f\u00f6yle devam etti:\n\n\"T\u00fcrkiye, en ba\u015f\u0131ndan itibaren bu hastal\u0131kla ilgili geli\u015fmeleri yak\u0131ndan izlemi\u015f, tedbirlerini de s\u00fcratle alarak hayata ge\u00e7irmi\u015ftir. Hen\u00fcz i\u015fin \u00e7ok ba\u015f\u0131nda, 6 Ocak'ta Sa\u011fl\u0131k Bakanl\u0131\u011f\u0131m\u0131z b\u00fcnyesinde bir operasyon merkezi, 10 Ocak'ta da Bilim Kurulu olu\u015fturarak geli\u015fmeleri anbean takibe ald\u0131k. 14 Ocak'ta Kovid-19 Hastal\u0131\u011f\u0131 Rehberinin ilk versiyonunu haz\u0131rlayarak konuyla ilgili herkesi, te\u015fhisten tedaviye kadar t\u00fcm s\u00fcre\u00e7lerle ilgili bilgilendirdik.\n\n20 Ocak'tan itibaren, hastal\u0131\u011f\u0131n g\u00f6r\u00fcld\u00fc\u011f\u00fc \u00c7in'in Vuhan \u015fehri, Hong Kong, Hindistan, Endonezya, Malezya, Myanmar, Filipinler, Singapur, Tayland, Tayvan, Amerika, Rusya ve Vietnam'dan gelen t\u00fcm yolcular\u0131 \u00fclkemize giri\u015fte taramadan ge\u00e7irmeye ba\u015flad\u0131k.\n\nY\u00d6K'ten ve 12 \u00fcniversiteden akademisyenlerin kat\u0131l\u0131m\u0131yla olu\u015fturulan Bilim Kurulumuzun belirledi\u011fi tedbirlerin ilgili kurumlar taraf\u0131ndan s\u00fcratle hayata ge\u00e7irilmesini temin ettik. 27 Ocak'ta, D\u0131\u015fi\u015fleri Bakanl\u0131\u011f\u0131m\u0131z seyahat uyar\u0131lar\u0131n\u0131 yay\u0131nlamaya ba\u015flad\u0131. 1 \u015eubat'ta, D\u0131\u015fi\u015fleri, Sa\u011fl\u0131k ve Milli Savunma Bakanl\u0131klar\u0131m\u0131z\u0131n i\u015f birli\u011fiyle, \u00c7in'in Vuhan kentindeki vatanda\u015flar\u0131m\u0131z\u0131 askeri bir u\u00e7akla \u00fclkemize getirerek karantinaya ald\u0131k. Karantina sonunda bu yolculardan hi\u00e7birinde, hamdolsun, vir\u00fcs \u00e7\u0131kmad\u0131. Riskli b\u00f6lgelere yap\u0131lan t\u00fcm u\u00e7u\u015flarda, yolcular\u0131n termal kamerayla taranmas\u0131 ve u\u00e7akta bilgilendirilmesi i\u015flemine ge\u00e7tik. 3 \u015eubat'ta, \u00c7in'e olan t\u00fcm u\u00e7u\u015flar\u0131 durdurduk. Bu tarihten sonra da a\u015famal\u0131 olarak \u00f6nlemleri geni\u015flettik.\"\n\n\"8 s\u0131n\u0131r kap\u0131s\u0131nda sahra hastaneleri kurduk\"\n\nErdo\u011fan, 23 \u015eubat'ta hastal\u0131\u011f\u0131n ortaya \u00e7\u0131kt\u0131\u011f\u0131 ve yay\u0131lmaya ba\u015flad\u0131\u011f\u0131 \u0130ran'dan T\u00fcrkiye'ye olan t\u00fcm hava, kara ve demir yolu ge\u00e7i\u015flerini kapatt\u0131klar\u0131n\u0131, 27 \u015eubat'ta \u0130ran, Irak ve G\u00fcrcistan'la olan 8 s\u0131n\u0131r kap\u0131s\u0131nda sahra hastaneleri kurduklar\u0131n\u0131, 29 \u015eubat'ta \u0130talya ile T\u00fcrkiye aras\u0131ndaki t\u00fcm yolcu trafi\u011fini durdurduklar\u0131n\u0131 anlatt\u0131.\n\nUmreden d\u00f6nen herkesin 2 Mart'ta sa\u011fl\u0131k muayenesinden ge\u00e7irilmesini kararla\u015ft\u0131rd\u0131klar\u0131n\u0131 ve vatanda\u015flara 14 g\u00fcnl\u00fck karantina kural\u0131na uymalar\u0131n\u0131 tavsiye ettiklerini aktaran Erdo\u011fan, 6 Mart'ta, son 14 g\u00fcn i\u00e7erisinde \u0130talya'da bulunan yabanc\u0131 uyruklular\u0131n T\u00fcrkiye'ye giri\u015fini yasaklad\u0131klar\u0131n\u0131, T\u00fcrk vatanda\u015flar\u0131 i\u00e7in de 14 g\u00fcnl\u00fck evde karantina zorunlulu\u011fu getirdiklerini vurgulad\u0131.\n\n\"Birileri farkl\u0131 \u015feyler s\u00f6yleyebilir, b\u00fct\u00fcn hedefimiz insan hayat\u0131d\u0131r\"\n\nCumhurba\u015fkan\u0131 Erdo\u011fan, 10 Mart'ta, Sa\u011fl\u0131k Bakan\u0131 Fahrettin Koca'n\u0131n T\u00fcrkiye'de ilk defa, Avrupa'dan gelen bir vatanda\u015fta Kovid-19 testinin pozitif \u00e7\u0131kt\u0131\u011f\u0131 bilgisini kamuoyuyla payla\u015ft\u0131\u011f\u0131n\u0131 belirterek 12 Mart'ta ba\u015fkanl\u0131\u011f\u0131nda yap\u0131lan toplant\u0131da, olduk\u00e7a \u00f6nemli tedbirler alarak hemen uygulamaya ge\u00e7irdiklerinin bilgisini verdi.\n\nErdo\u011fan, \"Bunlar aras\u0131nda, okullar\u0131n tatil edilmesi ve uzaktan e\u011fitime ge\u00e7ilmesi, kamu \u00e7al\u0131\u015fanlar\u0131n\u0131n yurt d\u0131\u015f\u0131 g\u00f6revlerinin ertelenmesi, spor m\u00fcsabakalar\u0131n\u0131n seyircisiz oynanmas\u0131 gibi hususlar da yer al\u0131yordu. Birileri farkl\u0131 \u015feyler s\u00f6yleyebilir, b\u00fct\u00fcn hedefimiz insan hayat\u0131d\u0131r.\" dedi.\n\nAltyap\u0131s\u0131 uygun Mesleki ve Teknik Anadolu Liselerini, dezenfektan ve cerrahi maske \u00fcretimi yapabilecek hale getirdiklerini, uzaktan e\u011fitimi, hem internet, hem televizyon arac\u0131l\u0131\u011f\u0131yla vererek t\u00fcm \u00e7ocuklar\u0131n eri\u015febilmesine imkan sa\u011flad\u0131klar\u0131n\u0131 ifade eden Erdo\u011fan, \u015f\u00f6yle devam etti:\n\n\"Haziran ay\u0131nda yap\u0131lacak Liselere Ge\u00e7i\u015f S\u0131nav\u0131 ve \u00fcniversiteye giri\u015f s\u0131nav\u0131n\u0131n soru haz\u0131rl\u0131klar\u0131 da tatil s\u00fcreleri g\u00f6z \u00f6n\u00fcnde bulundurularak yap\u0131lacakt\u0131r. Geli\u015fmelere g\u00f6re, bu s\u0131navlar\u0131 da ileri bir tarihe ertelemeyi g\u00fcndemimize alabiliriz. 20 bin \u00f6\u011fretmenimizin daha atamas\u0131n\u0131 ger\u00e7ekle\u015ftirdi\u011fimizin m\u00fcjdesini milletimizle payla\u015fmak istiyorum, hay\u0131rl\u0131 olsun. Hani diyorlar ya 'istihdam durdu', 20 bin \u00f6\u011fretmen...\"\n\nCumhurba\u015fkan\u0131 Recep Tayyip Erdo\u011fan, 13 Mart'ta, T\u00fcrkiye'deki vaka say\u0131s\u0131n\u0131n 5'e \u00e7\u0131kt\u0131\u011f\u0131n\u0131, ayn\u0131 g\u00fcn, yine ba\u015fkanl\u0131\u011f\u0131nda yap\u0131lan kapsaml\u0131 bir toplant\u0131da yeni kararlar ald\u0131klar\u0131n\u0131 hat\u0131rlatt\u0131.\n\nAlmanya, Fransa ve \u0130spanya dahil 9 Avrupa \u00fclkesi ile olan hava yolu ula\u015f\u0131m\u0131n\u0131 durdurduklar\u0131n\u0131, hastanelere ziyaret\u00e7i s\u0131n\u0131rlamas\u0131 getirdiklerini, kamuda \u00e7al\u0131\u015fan hamilelere, s\u00fct izninde olanlara, engellilere ve 60 ya\u015f \u00fczeri personele 12 g\u00fcn idari izin verdiklerini, \u00f6zel kre\u015fleri, g\u00fcnd\u00fcz bak\u0131m evlerini, \u00f6zel \u00e7ocuk kul\u00fcplerini tatil ettiklerini, k\u0131\u015flalardaki askerlerin \u00e7ar\u015f\u0131 izinlerini durdurduklar\u0131n\u0131 ifade eden Erdo\u011fan, ceza-infaz kurumlar\u0131ndaki g\u00f6r\u00fc\u015fler ile nakillere ara verdiklerini bildirdi.\n\nCumhurba\u015fkan\u0131 Erdo\u011fan, acil olmayan duru\u015fmalar\u0131n ve di\u011fer adli i\u015flemlerin ertelenmesinin yolunun a\u00e7\u0131ld\u0131\u011f\u0131 bilgisini verdi.\n\n(S\u00fcrecek)\n\nAA - G\u00fcncel", "keywords": [], "meta_keywords": ["Koronavir\u00fcs", "Asker", "Mart", "Ocak", "G\u00fcncel"], "tags": [], "authors": [], "publish_date": "Wed Mar 18 19:22:00 2020", "summary": "", "article_html": "", "meta_description": "Cumhurba\u015fkan\u0131 Recep Tayyip Erdo\u011fan, bug\u00fcn itibar\u0131yla d\u00fcnyada yeni tip koronavir\u00fcs Kovid-19 hastal\u0131\u011f\u0131 te\u015fhis edilen ki\u015fi say\u0131s\u0131n\u0131n 200 bine, bu hastal\u0131ktan \u00f6len ki\u015fi say\u0131s\u0131n\u0131n ise 8 bine yakla\u015ft\u0131\u011f\u0131n\u0131 belirterek hastal\u0131k te\u015fhisi konanlardan 80 bininin iyile\u015fti\u011fini, kalanlar\u0131n\u0131n...", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://www.haberler.com/static/haberlercom_haberi.jpg", "description": "Cumhurba\u015fkan\u0131 Recep Tayyip Erdo\u011fan, bug\u00fcn itibar\u0131yla d\u00fcnyada yeni tip koronavir\u00fcs Kovid-19 hastal\u0131\u011f\u0131 te\u015fhis edilen ki\u015fi say\u0131s\u0131n\u0131n 200 bine, bu hastal\u0131ktan \u00f6len ki\u015fi say\u0131s\u0131n\u0131n ise 8 bine yakla\u015ft\u0131\u011f\u0131n\u0131 belirterek hastal\u0131k te\u015fhisi konanlardan 80 bininin iyile\u015fti\u011fini, kalanlar\u0131n\u0131n...", "keywords": "Koronavir\u00fcs,Asker,Mart,Ocak,G\u00fcncel", "news_keywords": "Koronavir\u00fcs,Asker,Mart,Ocak,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-03-18T19:22:00+03:00", "dateModified": "2020-03-18T19:22:00+03:00", "datePublished": "2020-03-18T19:22:00+03:00", "dateupdated": "2020-03-18T19:22:00+03:00", "og": {"url": "https://www.haberler.com/erdogan-koronavirusle-mucadele-es-gudum-toplantisi-13028288-haberi/", "site_name": "Haberler", "locale": "tr_TR", "type": "article", "title": "Erdo\u011fan, Koronavir\u00fcsle M\u00fccadele E\u015f G\u00fcd\u00fcm Toplant\u0131s\u0131 sonras\u0131 bas\u0131n toplant\u0131s\u0131 d\u00fczenledi: (2)", "description": "Cumhurba\u015fkan\u0131 Recep Tayyip Erdo\u011fan, bug\u00fcn itibar\u0131yla d\u00fcnyada yeni tip koronavir\u00fcs Kovid-19 hastal\u0131\u011f\u0131 te\u015fhis edilen ki\u015fi say\u0131s\u0131n\u0131n 200 bine, bu hastal\u0131ktan \u00f6len ki\u015fi say\u0131s\u0131n\u0131n ise 8 bine yakla\u015ft\u0131\u011f\u0131n\u0131 belirterek hastal\u0131k te\u015fhisi konanlardan 80 bininin iyile\u015fti\u011fini, kalanlar\u0131n\u0131n...", "image": {"identifier": "https://www.haberler.com/static/haberlercom_haberi.jpg", "alt": "Erdo\u011fan, Koronavir\u00fcsle M\u00fccadele E\u015f G\u00fcd\u00fcm Toplant\u0131s\u0131 sonras\u0131 bas\u0131n toplant\u0131s\u0131 d\u00fczenledi: (2)", "secure_url": "https://www.haberler.com/static/haberlercom_haberi.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "Koronavir\u00fcs,Asker,Mart,Ocak,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-18T19:22:00+03:00", "modified_time": "2020-03-18T19:22:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Erdo\u011fan, Koronavir\u00fcsle M\u00fccadele E\u015f G\u00fcd\u00fcm Toplant\u0131s\u0131 sonras\u0131 bas\u0131n toplant\u0131s\u0131 d\u00fczenledi: (2)", "description": "Cumhurba\u015fkan\u0131 Recep Tayyip Erdo\u011fan, bug\u00fcn itibar\u0131yla d\u00fcnyada yeni tip koronavir\u00fcs (Kovid-19) hastal\u0131\u011f\u0131 te\u015fhis edilen ki\u015fi say\u0131s\u0131n\u0131n 200 bine, bu hastal\u0131ktan \u00f6len ki\u015fi say\u0131s\u0131n\u0131n ise 8 bine yakla\u015ft\u0131\u011f\u0131n\u0131 belirterek hastal\u0131k te\u015fhisi konanlardan 80 bininin iyile\u015fti\u011fini, kalanlar\u0131n\u0131n...", "image": "https://www.haberler.com/static/haberlercom_haberi.jpg", "url": "https://www.haberler.com/erdogan-koronavirusle-mucadele-es-gudum-toplantisi-13028288-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/erdogan-koronavirusle-mucadele-es-gudum-toplantisi-13028288-haberi/"}