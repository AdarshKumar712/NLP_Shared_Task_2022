{"source_url": "https://finans.mynet.com", "url": "https://finans.mynet.com/haber/detay/ekonomi/kuresel-enerji-sistemi-son-70-yilin-en-buyuk-sokunu-yasiyor/394322/", "title": "K\u00fcresel enerji sistemi son 70 y\u0131l\u0131n en b\u00fcy\u00fck \u015fokunu ya\u015f\u0131yor", "top_image": "https://imgrosetta.mynet.com.tr/file/11963808/11963808-700x400.jpg", "meta_img": "https://imgrosetta.mynet.com.tr/file/11963808/11963808-700x400.jpg", "images": ["https://imgrosetta.mynet.com.tr/file/11963808/11963808-700x400.jpg", "https://img7.mynet.com/anasayfa/special-pages/mynet-logo-evdekal-v3.png", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://imgrosetta.mynet.com.tr/file/11963808/11963808-728xauto.jpg", "https://img7.mynet.com/rosetta/finans/GCM-Logo.png", "https://img7.mynet.com/rosetta/services/static/google-news.svg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw=="], "movies": [], "text": "Uluslararas\u0131 Enerji Ajans\u0131n\u0131n (IEA) K\u00fcresel Enerji G\u00f6r\u00fcn\u00fcm\u00fc Raporu'nda, Kovid-19 salg\u0131n\u0131n\u0131n bu y\u0131l k\u00f6m\u00fcr, petrol, do\u011fal gaz, yenilenebilir enerji ve elektrik gibi kaynaklarla karbon emisyonlar\u0131na etkisi ele al\u0131nd\u0131.\n\nRapora g\u00f6re, bu y\u0131l enerji talebi, 2008 k\u00fcresel finansal krizi sonras\u0131nda ya\u015fanan d\u00fc\u015f\u00fc\u015ften 7 kat daha sert bir d\u00fc\u015f\u00fc\u015fle y\u00fczde 6 gerileyecek. Bu d\u00fc\u015f\u00fc\u015f, d\u00fcnyan\u0131n en b\u00fcy\u00fck \u00fc\u00e7\u00fcnc\u00fc enerji t\u00fcketicisi Hindistan'\u0131n enerji talebinin tamam\u0131yla yok olmas\u0131 anlam\u0131na geliyor.\n\nEnerji talebindeki d\u00fc\u015f\u00fc\u015f, en fazla geli\u015fmi\u015f ekonomileri etkileyecek. ABD'de y\u00fczde 9 ve Avrupa Birli\u011fi'nde y\u00fczde 11'lik talep d\u00fc\u015f\u00fc\u015f\u00fc g\u00f6r\u00fclecek. Krizin enerji talebine etkisi, salg\u0131n\u0131n yay\u0131lmas\u0131n\u0131 \u00f6nlemeye y\u00f6nelik tedbirlerin s\u00fcresine ve sertli\u011fine ba\u011fl\u0131 olacak. K\u00fcresel olarak soka\u011fa \u00e7\u0131kma k\u0131s\u0131tlamas\u0131n\u0131n y\u0131l boyunca nisan ay\u0131n\u0131n ba\u015f\u0131ndaki seviyede devam etmesi halinde her ay y\u00fczde 1,5 d\u00fc\u015f\u00fc\u015f olacak.\n\nElektrik talebi ise bu y\u0131l 1930'lardaki \"B\u00fcy\u00fck Buhran\"dan sonra ya\u015fanan en b\u00fcy\u00fck d\u00fc\u015f\u00fc\u015fle y\u00fczde 5 gerileyecek.\n\nD\u00dc\u015e\u00dcK KARBONLU KAYNAKLARIN KULLANIMI ARTACAK\n\n\u00d6te yandan, r\u00fczgar, g\u00fcne\u015f, hidroelektrik ve n\u00fckleer gibi d\u00fc\u015f\u00fck karbonlu kaynaklar\u0131n kullan\u0131m\u0131, bu y\u0131l da artmaya devam ederek k\u00fcresel enerji \u00fcretiminin y\u00fczde 40'\u0131n\u0131 kar\u015f\u0131layacak. Bu payla, d\u00fc\u015f\u00fck karbonlu kaynaklar k\u00f6m\u00fcrden elektrik \u00fcretimini ge\u00e7mi\u015f olacak. R\u00fczgar ve g\u00fcne\u015ften elektrik \u00fcretimi, 2019 ve 2020'nin ba\u015flar\u0131nda tamamlanan yeni projelerin etkisiyle y\u0131l\u0131n geri kalan\u0131nda da y\u00fckselmeye devam edecek.", "keywords": [], "meta_keywords": ["koronavir\u00fcs salg\u0131n\u0131", "Uluslararas\u0131 Enerji Ajans\u0131"], "tags": [], "authors": ["Ekonomi\u0307 Haberleri\u0307"], "publish_date": null, "summary": "", "article_html": "", "meta_description": "Uluslararas\u0131 Enerji Ajans\u0131n\u0131n raporuna g\u00f6re, yeni tip koronavir\u00fcs salg\u0131n\u0131 k\u00fcresel enerji sistemine son 70 y\u0131l\u0131n en b\u00fcy\u00fck \u015fokunu ya\u015fatt\u0131.", "meta_lang": "tr", "meta_favicon": "//s.mynet.com.tr/rosetta/services/finans/production/apple-touch-icon-57x57.png", "meta_data": {"fb": {"pages": 143217525724589, "app_id": 141232139244860}, "description": "Uluslararas\u0131 Enerji Ajans\u0131n\u0131n raporuna g\u00f6re, yeni tip koronavir\u00fcs salg\u0131n\u0131 k\u00fcresel enerji sistemine son 70 y\u0131l\u0131n en b\u00fcy\u00fck \u015fokunu ya\u015fatt\u0131.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width,initial-scale=1.0,maximum-scale=1.0,user-scalable=yes", "image": "https://imgrosetta.mynet.com/file/2347398/500xauto.jpg", "referrer": "origin-when-crossorigin", "keywords": "koronavir\u00fcs salg\u0131n\u0131, Uluslararas\u0131 Enerji Ajans\u0131", "news_keywords": "koronavir\u00fcs salg\u0131n\u0131, Uluslararas\u0131 Enerji Ajans\u0131, K\u00fcresel enerji sistemi son 70 y\u0131l\u0131n en b\u00fcy\u00fck \u015fokunu ya\u015f\u0131yor", "og": {"site_name": "Mynet Finans", "locale": "tr_TR", "url": "https://finans.mynet.com/haber/detay/ekonomi/kuresel-enerji-sistemi-son-70-yilin-en-buyuk-sokunu-yasiyor/394322/", "type": "article", "title": "K\u00fcresel enerji sistemi son 70 y\u0131l\u0131n en b\u00fcy\u00fck \u015fokunu ya\u015f\u0131yor", "description": "Uluslararas\u0131 Enerji Ajans\u0131n\u0131n raporuna g\u00f6re, yeni tip koronavir\u00fcs salg\u0131n\u0131 k\u00fcresel enerji sistemine son 70 y\u0131l\u0131n en b\u00fcy\u00fck \u015fokunu ya\u015fatt\u0131.", "image": "https://imgrosetta.mynet.com.tr/file/11963808/11963808-700x400.jpg"}, "twitter": {"card": "summary_large_image", "site": "@mynetfinans", "title": "K\u00fcresel enerji sistemi son 70 y\u0131l\u0131n en b\u00fcy\u00fck \u015fokunu ya\u015f\u0131yor", "description": "Uluslararas\u0131 Enerji Ajans\u0131n\u0131n raporuna g\u00f6re, yeni tip koronavir\u00fcs salg\u0131n\u0131 k\u00fcresel enerji sistemine son 70 y\u0131l\u0131n en b\u00fcy\u00fck \u015fokunu ya\u015fatt\u0131.", "image": "https://imgrosetta.mynet.com.tr/file/11963808/11963808-700x400.jpg"}}, "canonical_link": "https://finans.mynet.com/haber/detay/ekonomi/kuresel-enerji-sistemi-son-70-yilin-en-buyuk-sokunu-yasiyor/394322/"}