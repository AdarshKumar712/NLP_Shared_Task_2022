{"source_url": "https://www.haberler.com", "url": "https://www.haberler.com/ogretmenler-saglikcilar-icin-videolaringoskop-13162972-haberi/", "title": "\u00d6\u011fretmenler sa\u011fl\u0131k\u00e7\u0131lar i\u00e7in \"videolaringoskop cihaz\u0131\" \u00fcretiyor", "top_image": "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg", "meta_img": "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg", "images": ["https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "\u00d6\u011fretmenler sa\u011fl\u0131k\u00e7\u0131lar i\u00e7in \"videolaringoskop cihaz\u0131\" \u00fcretiyor U\u015fak Bilim ve Sanat Merkezi \u00f6\u011fretmenleri, yeni tip koronavir\u00fcs (Kovid-19) hastalar\u0131 ile asgari temas sa\u011flayan ve sa\u011fl\u0131k \u00e7al\u0131\u015fanlar\u0131 i\u00e7in riski en aza indiren videolaringoskop cihaz\u0131 \u00fcreterek sa\u011fl\u0131k kurulu\u015flar\u0131na g\u00f6nderiyor.\n\nU\u015fak Bilim ve Sanat Merkezi \u00f6\u011fretmenleri, yeni tip koronavir\u00fcs (Kovid-19) hastalar\u0131 ile asgari temas sa\u011flayan ve sa\u011fl\u0131k \u00e7al\u0131\u015fanlar\u0131 i\u00e7in riski en aza indiren videolaringoskop cihaz\u0131 \u00fcreterek sa\u011fl\u0131k kurulu\u015flar\u0131na g\u00f6nderiyor.\n\nMerkezin m\u00fcd\u00fcr\u00fc Hakan Erdal, AA muhabirine yapt\u0131\u011f\u0131 a\u00e7\u0131klamada, merkezdeki 3 boyutlu yaz\u0131c\u0131yla daha \u00f6nce de sa\u011fl\u0131k \u00e7al\u0131\u015fanlar\u0131 i\u00e7in siperli maske \u00fcrettiklerini, Milli E\u011fitim Bakan\u0131 Ziya Sel\u00e7uk'un \u00e7a\u011fr\u0131s\u0131yla g\u00f6n\u00fcll\u00fc olarak salg\u0131na kar\u015f\u0131 m\u00fccadelelerini s\u00fcrd\u00fcrd\u00fcklerini anlatt\u0131.\n\nYeni tip koronavir\u00fcse kar\u015f\u0131 t\u00fcm kurumlar\u0131n ellerinden gelen \u00e7abay\u0131 sarf etti\u011fini, kendilerinin de buna destek oldu\u011funu dile getiren Erdal, bu cihaz\u0131n, sa\u011fl\u0131k personelinin hastaya temas\u0131nda sosyal mesafeyi korumas\u0131na ve vir\u00fcs\u00fcn bula\u015fmas\u0131n\u0131 en aza indirmesine b\u00fcy\u00fck katk\u0131 sa\u011flad\u0131\u011f\u0131na dikkati \u00e7ekti.\n\nSa\u011fl\u0131k \u00e7al\u0131\u015fanlar\u0131n\u0131n hastaya \u00e7ok yak\u0131n olmak zorunda kald\u0131\u011f\u0131n\u0131, bu cihaz\u0131n hastaya fazla yakla\u015fmadan soluk borusu ve g\u0131rtlak k\u0131sm\u0131n\u0131n g\u00f6r\u00fcnt\u00fclenmesini sa\u011flad\u0131\u011f\u0131n\u0131 ifade eden Hakan Erdal, \"\u00dcretti\u011fimiz videolaringoskop cihaz\u0131, hastaya \u00e7ok yakla\u015fmadan cihazdaki kamera sayesinde monit\u00f6re ba\u011flanarak kar\u015f\u0131dan m\u00fcdahale edebiliyor ve hastal\u0131k bula\u015fma riskini en aza indirebilmektedir.\" dedi.\n\nG\u00fcnde 6-7 tane \u00fcretip hastanelere g\u00f6nderiyorlar\n\nT\u00fcrkiye'deki 7 Bilim ve Sanat Merkezi olarak bu cihaz\u0131 \u00fcretmeye ba\u015flad\u0131klar\u0131n\u0131, cihaza ihtiya\u00e7 duyan sa\u011fl\u0131k kurulu\u015flar\u0131n\u0131n buralardan temin edebilece\u011fini, kendilerinin \u00fcrettikleri cihazlar\u0131 K\u0131r\u015fehir ve Akhisar'daki hastanelere g\u00f6nderdiklerini belirten Erdal, \u015f\u00f6yle konu\u015ftu:\n\n\"Videolaringoskoplarla sa\u011fl\u0131k personelinin hastaya temas\u0131nda sosyal mesafeyi korumas\u0131n\u0131 ve vir\u00fcs bula\u015fmas\u0131n\u0131 en aza indirmeyi hedefledik. Cihaz\u0131n bir tanesi yakla\u015f\u0131k 2,5-3 saatte bas\u0131l\u0131yor, bizler de kurum olarak bir g\u00fcnde 6-7 videolaringoskop cihaz\u0131 \u00fcretebiliyoruz. Bu cihazlar\u0131 \u00fcretmemizde bizlere destek veren ba\u015fta Milli E\u011fitim Bakan\u0131m\u0131z Ziya Sel\u00e7uk olmak \u00fczere U\u015fak Valisi Funda Kocab\u0131y\u0131k'a ve \u0130l Milli E\u011fitim M\u00fcd\u00fcr\u00fc B\u00fclent \u015eahin'e te\u015fekk\u00fcr ederiz.\"\n\nKaynak: AA", "keywords": [], "meta_keywords": ["Ziya Sel\u00e7uk", "U\u015fak", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "U\u015fak Bilim ve Sanat Merkezi \u00f6\u011fretmenleri, yeni tip koronavir\u00fcs (Kovid-19) hastalar\u0131 ile asgari temas sa\u011flayan ve sa\u011fl\u0131k \u00e7al\u0131\u015fanlar\u0131 i\u00e7in riski en aza indiren videolaringoskop cihaz\u0131 \u00fcreterek sa\u011fl\u0131k kurulu\u015flar\u0131na g\u00f6nderiyor.", "meta_lang": "tr", "meta_favicon": "/touch-icon-iphone.png", "meta_data": {"description": "U\u015fak Bilim ve Sanat Merkezi \u00f6\u011fretmenleri, yeni tip koronavir\u00fcs (Kovid-19) hastalar\u0131 ile asgari temas sa\u011flayan ve sa\u011fl\u0131k \u00e7al\u0131\u015fanlar\u0131 i\u00e7in riski en aza indiren videolaringoskop cihaz\u0131 \u00fcreterek sa\u011fl\u0131k kurulu\u015flar\u0131na g\u00f6nderiyor.", "keywords": "Ziya Sel\u00e7uk, U\u015fak, G\u00fcncel", "image": "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg", "Googlebot-News": "noindex, nofollow", "medium": "news", "dateCreated": "2020-04-26T12:37:06+03:00", "dateUpdated": "2020-04-26T12:41:19+03:00", "msapplication-starturl": "https://www.haberler.com", "article": {"id": 13162972, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Ziya Sel\u00e7uk, U\u015fak, G\u00fcncel"}, "og": {"url": "https://www.haberler.com/usak-ta-ogretmenler-saglikcilar-icin-13162803-haberi/", "site_name": "Haberler.com", "locale": "tr_TR", "type": "article", "title": "\u00d6\u011fretmenler sa\u011fl\u0131k\u00e7\u0131lar i\u00e7in 'videolaringoskop cihaz\u0131' \u00fcretiyor", "description": "U\u015fak Bilim ve Sanat Merkezi \u00f6\u011fretmenleri, yeni tip koronavir\u00fcs (Kovid-19) hastalar\u0131 ile asgari temas sa\u011flayan ve sa\u011fl\u0131k \u00e7al\u0131\u015fanlar\u0131 i\u00e7in riski en aza indiren videolaringoskop cihaz\u0131 \u00fcreterek sa\u011fl\u0131k kurulu\u015flar\u0131na g\u00f6nderiyor.", "image": {"identifier": "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg", "secure_url": "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg", "width": 640, "height": 360}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/usak-ta-ogretmenler-saglikcilar-icin-13162803-haberi/", "card": "summary_large_image", "site": "Haberler", "title": "\u00d6\u011fretmenler sa\u011fl\u0131k\u00e7\u0131lar i\u00e7in 'videolaringoskop cihaz\u0131' \u00fcretiyor", "description": "U\u015fak Bilim ve Sanat Merkezi \u00f6\u011fretmenleri, yeni tip koronavir\u00fcs (Kovid-19) hastalar\u0131 ile asgari temas sa\u011flayan ve sa\u011fl\u0131k \u00e7al\u0131\u015fanlar\u0131 i\u00e7in riski en aza indiren videolaringoskop cihaz\u0131 \u00fcreterek sa\u011fl\u0131k kurulu\u015flar\u0131na g\u00f6nderiyor.", "image": "https://foto.haberler.com/haber/2020/04/26/ogretmenler-saglikcilar-icin-videolaringoskop-13162972_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/usak-ta-ogretmenler-saglikcilar-icin-13162803-haberi/"}