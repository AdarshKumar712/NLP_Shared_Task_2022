{"source_url": "https://fakty.interia.pl", "url": "https://fakty.interia.pl/swiat/news-ile-polacy-zaplaca-w-nowym-roku-za-wywoz-smieci,nId,4238374", "title": "Ile Polacy zap\u0142ac\u0105 w nowym roku za wyw\u00f3z \u015bmieci?", "top_image": "https://i.iplsc.com/-/0009CBU5O27VR8WT-C411.jpg", "meta_img": "https://i.iplsc.com/-/0009CBU5O27VR8WT-C411.jpg", "images": ["https://fakty.interia.pl/p.gif", "https://i.iplsc.com/-/0009CBU5O27VR8WT-C411.jpg", "https://i.iplsc.com/pap/0009A6098CYXTC6T-C301.jpg", "https://i.iplsc.com/sortownia-smieci-zdj-ilustracyjne/0009CBU5O27VR8WT-C122-F4.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "\u200bW 2020 roku warszawiak zajmuj\u0105cy w pojedynk\u0119 ponad 40-metrowe mieszkanie w bloku zap\u0142aci miesi\u0119cznie za odbi\u00f3r \u015bmieci 65 z\u0142. Mieszkaniec Poznania w takiej samej sytuacji zap\u0142aci nawet o 51 z\u0142 mniej. PAP por\u00f3wna\u0142a stawki za odbi\u00f3r nieczysto\u015bci w najwi\u0119kszych miastach w Polsce.\n\nZdj\u0119cie Sortownia \u015bmieci, zdj. ilustracyjne /Marek Kuwak /Reporter\n\nRada Warszawy uchwali\u0142a, \u017ce najwcze\u015bniej od lutego b\u0119dzie obowi\u0105zywa\u0142 nowy system op\u0142at za odbi\u00f3r odpad\u00f3w komunalnych. Nowe przepisy przewiduj\u0105 rycza\u0142t. Sta\u0142a miesi\u0119czna kwota za odbi\u00f3r nieczysto\u015bci segregowanych z domu jednorodzinnego wyniesie 94 z\u0142, a z mieszkania w zabudowie wielorodzinnej - 65 z\u0142 za miesi\u0105c. W razie niesegregowania \u015bmieci op\u0142aty b\u0119d\u0105 dwukrotnie wi\u0119ksze, przy czym je\u017celi np. kilku mieszka\u0144c\u00f3w bloku nie b\u0119dzie segregowa\u0142o odpad\u00f3w, to podw\u00f3jn\u0105 stawk\u0119 zap\u0142ac\u0105 wszyscy.\n\nReklama\n\nTeraz przy naliczaniu op\u0142at za odbi\u00f3r \u015bmieci w mie\u015bcie stosuje si\u0119 metod\u0119 mieszan\u0105 - zale\u017cn\u0105 od klasy gospodarstw. Kwoty r\u00f3\u017cni\u0105 si\u0119 zale\u017cnie od liczby mieszka\u0144c\u00f3w i typu zabudowy: domu jednorodzinnego, lokalu mieszkalnego w domu jednorodzinnym, w kt\u00f3rym wydzielono dwa takie lokale, oraz nieruchomo\u015bci wielolokalowej. Wed\u0142ug obecnych przepis\u00f3w jedna osoba zamieszkuj\u0105ca dom jednorodzinny za odbi\u00f3r segregowanych \u015bmieci p\u0142aci 30 z\u0142 miesi\u0119cznie, dwie osoby - 45 z\u0142, a trzy i wi\u0119cej - 60 z\u0142. W przypadku lokalu w domu jednorodzinnym op\u0142aty wynosz\u0105 odpowiednio: 15 z\u0142, 23 z\u0142 i 30 z\u0142.\n\nPodobnie jest w nieruchomo\u015bciach wielolokalowych, np. w blokach mieszkalnych i kamienicach, najni\u017csz\u0105 stawk\u0119 p\u0142ac\u0105 obecnie jednoosobowe gospodarstwa domowe. Stawka dla jednej osoby za odbi\u00f3r segregowanych \u015bmieci to 10 z\u0142, dw\u00f3ch os\u00f3b - 19 z\u0142, trzech - 28 z\u0142, a czterech i wi\u0119cej - 37 z\u0142. W razie niesegregowania \u015bmieci dolicza si\u0119 20 proc.\n\nCeny za wyw\u00f3z \u015bmieci we Wroc\u0142awiu\n\nOd Nowego Roku nie zmieni\u0105 si\u0119 ceny za wyw\u00f3z \u015bmieci we Wroc\u0142awiu. Stawki na tym samym poziomie obowi\u0105zuj\u0105 w stolicy Dolnego \u015al\u0105ska od trzech lat. Grzegorz Rajter z biura prasowego wroc\u0142awskiego magistratu powiedzia\u0142 PAP, \u017ce ceny ulegn\u0105 zmianie dopiero po rozstrzygni\u0119ciu nowych przetarg\u00f3w na odbi\u00f3r \u015bmieci. \"Pierwsze przetargi planujemy og\u0142osi\u0107 w pierwszym kwartale tego roku; ceny na wyw\u00f3z \u015bmieci zmieni\u0105 si\u0119, ale teraz trudno powiedzie\u0107, jaka to b\u0119dzie zmiana\" - powiedzia\u0142 Rajter.\n\nWroc\u0142awianie mieszkaj\u0105cy w budynkach wielorodzinnych i deklaruj\u0105cy segregacj\u0119 \u015bmieci p\u0142ac\u0105 0,85 z\u0142 za metr kwadratowy lokalu mieszkalnego b\u0105d\u017a 19 z\u0142 za osob\u0119. W przypadku budynk\u00f3w jednorodzinnych jest to odpowiednio 0,95 z\u0142 i 22 z\u0142.\n\nPodwy\u017cki ju\u017c by\u0142y\n\nW krakowskim magistracie zapewniono PAP, na razie nie s\u0105 planowane podwy\u017cki za odbi\u00f3r nieczysto\u015bci. Od 1 kwietnia 2019 roku stawki wywozu \u015bmieci w gminie Krak\u00f3w (dla gospodarstwa jednoosobowego) wynosz\u0105: 26 z\u0142 - odpady segregowane i 39 z\u0142 - odpady niesegregowane.\n\nPoznaniacy maj\u0105 ju\u017c za sob\u0105 podwy\u017cki cen odbioru \u015bmieci. Stawka op\u0142aty od jednego mieszka\u0144ca w nieruchomo\u015bci do 4 lokali mieszkalnych za odpady zbierane selektywnie wynosi 16 z\u0142. Mieszka\u0144cy budynk\u00f3w powy\u017cej 4 lokali za odpady zbierane selektywnie zap\u0142ac\u0105 po - 14 z\u0142 od osoby. Ci, kt\u00f3rzy nie selekcjonuj\u0105 \u015bmieci, p\u0142ac\u0105 30 z\u0142 od ka\u017cdej osoby zamieszkuj\u0105cej w danym lokalu.\n\nOsoby mieszkaj\u0105ce w \u0141odzi r\u00f3wnie\u017c s\u0105 po podwy\u017ckach. Od pocz\u0105tku grudnia ka\u017cdy p\u0142aci po 24 z\u0142 miesi\u0119cznie. Jedynie mieszka\u0144cy dom\u00f3w jednorodzinnych, kt\u00f3rzy wykorzystuj\u0105 swoje kompostowniki maj\u0105 ulg\u0119 1 z\u0142 od osoby.\n\nKatowice, podobnie, jak zdecydowana wi\u0119kszo\u015b\u0107 miast G\u00f3rno\u015bl\u0105sko-Zag\u0142\u0119biowskiej Metropolii, rozliczaj\u0105 op\u0142at\u0119 odpadow\u0105 - od mieszka\u0144ca. W listopadzie 2019 r. w\u0142adze tego miasta podnios\u0142y t\u0119 stawk\u0119 do 21,30 z\u0142 za wyw\u00f3z odpad\u00f3w segregowanych od osoby miesi\u0119cznie (z 14 z\u0142), a za wyw\u00f3z odpad\u00f3w niesegregowanych - do 42,60 z\u0142 (dot\u0105d 20 z\u0142).\n\nOp\u0142aty za wyw\u00f3z \u015bmieci wzrosn\u0105\n\nW Gda\u0144sku op\u0142ata za gospodarowanie odpadami komunalnymi dla nieruchomo\u015bci zamieszkanych naliczana jest od metra powierzchni lokalu mieszkalnego. Obecnie stawka op\u0142aty wynosi: 0,44 z\u0142 za mkw. powierzchni lokalu mieszkalnego w cz\u0119\u015bci nieprzekraczaj\u0105cej 110 mkw. oraz 0,05 z\u0142 mkw. powierzchni lokalu mieszkalnego w cz\u0119\u015bci przekraczaj\u0105cej 110 mkw.\n\nZgodnie z podj\u0119tymi uchwa\u0142ami Rady Miasta Gda\u0144ska od 01.02.2020 r. stawki op\u0142aty b\u0119d\u0105 wynosi\u0107: 0,88 z\u0142 za mkw. powierzchni lokalu mieszkalnego w cz\u0119\u015bci nieprzekraczaj\u0105cej 110 mkw. oraz 0,10 z\u0142 za mkw. powierzchni lokalu mieszkalnego w cz\u0119\u015bci przekraczaj\u0105cej 110 mkw. Zmiana stawki za niesegregowane jest dwukrotna, czyli dotychczas 88 gr za mkw., a po zmianie 1,76 z\u0142 za mkw.\n\nJe\u017celi w\u0142a\u015bciciel nieruchomo\u015bci nie wype\u0142nia obowi\u0105zku zbierania odpad\u00f3w w spos\u00f3b selektywny, to podwy\u017cszona stawka op\u0142aty za gospodarowanie odpadami komunalnymi b\u0119dzie od lutego wynosi\u0107 1,76 z\u0142 miesi\u0119cznie za ka\u017cdy mkw. powierzchni mieszkania w cz\u0119\u015bci nieprzekraczaj\u0105cej 110 mkw.; 20 gr miesi\u0119cznie za ka\u017cdy mkw. powierzchni w cz\u0119\u015bci przekraczaj\u0105cej 110 mkw.\n\nW Bia\u0142ymstoku op\u0142aty za wyw\u00f3z \u015bmieci wzrosn\u0105 od marca 2020 roku - zdecydowali o tym 20 grudnia miejscy radni. Za by\u0142 wi\u0119kszo\u015bciowy klub Koalicji Obywatelskiej, przeciwko radni PiS. Przy selektywnej zbi\u00f3rce odpad\u00f3w w\u0142a\u015bciciele mieszka\u0144 do 40 mkw. zap\u0142ac\u0105 16 z\u0142 miesi\u0119cznie, mieszka\u0144 o powierzchni 40,01-80 mkw. - 36 z\u0142, a powy\u017cej 80 mkw. - 45 z\u0142. Mo\u017cliwa b\u0119dzie zni\u017cka 1-3 z\u0142 za kompostowanie bioodpad\u00f3w.\n\nPodwy\u017cki wynios\u0105 od 7 do 16 z\u0142 miesi\u0119cznie, w zale\u017cno\u015bci od wielko\u015bci lokalu. Obecnie przy zbi\u00f3rce selektywnej w\u0142a\u015bciciele mieszka\u0144 o powierzchni do 40 mkw. p\u0142ac\u0105 9 z\u0142 miesi\u0119cznie, mieszka\u0144 o powierzchni 40,01-80 mkw. 21 z\u0142, a mieszka\u0144 i dom\u00f3w o wi\u0119kszej powierzchni - 29 z\u0142.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "2020, roku, warszawiak, zajmuj\u0105cy, pojedynk\u0119, ponad, 40metrowe, mieszkanie, bloku, zap\u0142aci, miesi\u0119cznie, odbi\u00f3r, \u015bmieci, Mieszkaniec, Poznania, takiej, samej, sytuacji, nawet, mniej, por\u00f3wna\u0142a, stawki", "twitter": {"description": "\u200bW 2020 roku warszawiak zajmuj\u0105cy w pojedynk\u0119 ponad 40-metrowe mieszkanie w bloku zap\u0142aci miesi\u0119cznie za odbi\u00f3r \u015bmieci 65 z\u0142. Mieszkaniec Poznania w takiej samej sytuacji zap\u0142aci nawet o 51 z\u0142 mniej. PAP por\u00f3wna\u0142a stawki za odbi\u00f3r nieczysto\u015bci w najwi\u0119kszych miastach w Polsce.", "card": "summary_large_image"}, "Description": "Ile Polacy zap\u0142ac\u0105 w nowym roku za wyw\u00f3z \u015bmieci? - \u200bW 2020 roku warszawiak zajmuj\u0105cy w pojedynk\u0119 ponad 40-metrowe mieszkanie w bloku zap\u0142aci miesi\u0119cznie za odbi\u00f3r \u015bmieci 65 z\u0142. Mieszkaniec Poznania w takiej samej sytuacji zap\u0142aci nawet o 51 z\u0142 mniej. PAP por\u00f3wna\u0142a stawki za odbi\u00f3r nieczysto\u015bci w", "og": {"type": "article", "title": "Ile zap\u0142acimy w nowym roku za wyw\u00f3z \u015bmieci?", "description": "Kliknij i zobacz wi\u0119cej.", "image": "https://i.iplsc.com/-/0009CBU5O27VR8WT-C411.jpg", "url": "https://fakty.interia.pl/swiat/news-ile-polacy-zaplaca-w-nowym-roku-za-wywoz-smieci,nId,4238374"}, "news_keywords": "fakty.interia.pl, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/swiat/news-ile-polacy-zaplaca-w-nowym-roku-za-wywoz-smieci,nId,4238374"}