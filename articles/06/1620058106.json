{"source_url": "https://www.rmf24.pl", "url": "https://www.rmf24.pl/fakty/swiat/news-chiny-groza-odwetem-jesli-w-brytania-zaoferuje-hongkonczykom,nId,4523819", "title": "Chiny gro\u017c\u0105 odwetem, je\u015bli W. Brytania zaoferuje Hongko\u0144czykom obywatelstwo", "top_image": "https://i.iplsc.com/-/000A5NI46H0JOU8K-C411.jpg", "meta_img": "https://i.iplsc.com/-/000A5NI46H0JOU8K-C411.jpg", "images": ["https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/protesty-w-hong-kongu/000A5NI46H0JOU8K-C123-F4.jpg", "https://i.iplsc.com/pap/0009A6098CYXTC6T-C326.jpg", "https://i.iplsc.com/-/000A5NI46H0JOU8K-C411.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Chiny zastrzegaj\u0105 sobie prawo do odwetu, je\u015bli Wielka Brytania zaoferuje posiadaczom brytyjskich paszport\u00f3w zamorskich w Hongkongu drog\u0119 do pe\u0142nego obywatelstwa. O\u015bwiadczenie rzecznika chi\u0144skiego MSZ Zhao Lijian jest reakcj\u0105 na zapowiedzi p\u0142yn\u0105ce z Londynu.\n\nProtesty w Hong Kongu / JEROME FAVRE / PAP/EPA\n\nZhao odrzuci\u0142 krytyk\u0119 Wielkiej Brytanii, Stan\u00f3w Zjednoczonych, Kanady i Australii w sprawie plan\u00f3w narzucenia Hongkongowi prawa o bezpiecze\u0144stwie narodowym. Prawo to ma zabroni\u0107 mi\u0119dzy innymi podwa\u017cania w\u0142adzy komunistycznego rz\u0105du w Pekinie.\n\nChiny sprzeciwiaj\u0105 si\u0119 ingerencjom w ich wewn\u0119trzne sprawy i przekaza\u0142y czterem krajom stanowczy protest - powiedzia\u0142 rzecznik na briefingu prasowym w odpowiedzi na wsp\u00f3lne o\u015bwiadczenie szef\u00f3w brytyjskiej, ameryka\u0144skiej, kanadyjskiej i australijskiej dyplomacji.\n\nW o\u015bwiadczeniu ministrowie wyrazili \"g\u0142\u0119bokie zaniepokojenie decyzj\u0105 Pekinu\" i ocenili, \u017ce nowe przepisy \"ogranicz\u0105 wolno\u015bci mieszka\u0144c\u00f3w Hongkongu, a tym samym dramatycznie podwa\u017c\u0105 autonomi\u0119 Hongkongu i system, dzi\u0119ki kt\u00f3remu jest on tak zamo\u017cny\".\n\nNarzucenie Hongkongowi tego prawa naruszy mi\u0119dzynarodowe zobowi\u0105zania Chin wynikaj\u0105ce z chi\u0144sko-brytyjskiej deklaracji w sprawie zarz\u0105dzania tym terytorium po jego przekazaniu ChRL - napisali, podkre\u015blaj\u0105c, \u017ce zawarta w 1984 roku umowa jest prawnie wi\u0105\u017c\u0105ca i zarejestrowana w ONZ.\n\nSzef brytyjskiego MSZ Dominic Raab og\u0142osi\u0142, \u017ce je\u015bli Pekin nie wycofa si\u0119 z tego planu, to Londyn zmieni status oko\u0142o 300 tys. posiadaczy brytyjskich paszport\u00f3w zamorskich (BNO) w Hongkongu. Uzyskaliby oni prawo do d\u0142u\u017cszych pobyt\u00f3w w Wielkiej Brytanii, co \"otwiera drog\u0119 do obywatelstwa w przysz\u0142o\u015bci\" - powiedzia\u0142 minister, cytowany przez BBC.\n\nChi\u0144ski parlament zatwierdzi\u0142 w czwartek decyzj\u0119, zgodnie z kt\u00f3r\u0105 prawo o bezpiecze\u0144stwie narodowym ma zosta\u0107 opracowane w Pekinie i nadane Hongkongowi z pomini\u0119ciem lokalnych organ\u00f3w ustawodawczych. Wed\u0142ug hongko\u0144skiej opozycji i wielu zagranicznych komentator\u00f3w jest to wyra\u017ane naruszenie zasady \"jednego kraju, dw\u00f3ch system\u00f3w\", kt\u00f3ra przewiduje szerok\u0105 autonomi\u0119 tego regionu.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Joanna Potocka"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Chiny, zastrzegaj\u0105, sobie, prawo, odwetu, je\u015bli, Wielka, Brytania, zaoferuje, posiadaczom, brytyjskich, paszport\u00f3w, zamorskich, Hongkongu, drog\u0119, pe\u0142nego, obywatelstwa, O\u015bwiadczenie, rzecznika, chi\u0144skiego, Zhao, Lijian, jest, reakcj\u0105, zapowiedzi", "Description": "Chiny gro\u017c\u0105 odwetem, je\u015bli W. Brytania zaoferuje Hongko\u0144czykom obywatelstwo - RMF24.pl - Chiny zastrzegaj\u0105 sobie prawo do odwetu, je\u015bli Wielka Brytania zaoferuje posiadaczom brytyjskich paszport\u00f3w zamorskich w Hongkongu drog\u0119 do pe\u0142nego obywatelstwa.", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A5NI46H0JOU8K-C411.jpg"}, "og": {"type": "article", "title": "Chiny gro\u017c\u0105 odwetem, je\u015bli W. Brytania zaoferuje Hongko\u0144czykom obywatelstwo", "description": "Chiny zastrzegaj\u0105 sobie prawo do odwetu, je\u015bli Wielka Brytania zaoferuje posiadaczom brytyjskich paszport\u00f3w zamorskich w Hongkongu drog\u0119 do pe\u0142nego obywatelstwa. O\u015bwiadczenie rzecznika chi\u0144skiego MSZ Zhao Lijian jest reakcj\u0105 na zapowiedzi p\u0142yn\u0105ce z Londynu.", "image": "https://i.iplsc.com/-/000A5NI46H0JOU8K-C411.jpg", "url": "https://www.rmf24.pl/fakty/swiat/news-chiny-groza-odwetem-jesli-w-brytania-zaoferuje-hongkonczykom,nId,4523819"}, "news_keywords": "RMF24.pl, \u015bwiat, fakty, najnowsze, joanna potocka - redaktor, joanna potocka - dziennikarz", "article": {"section": "documentation"}}, "canonical_link": "https://www.rmf24.pl/fakty/swiat/news-chiny-groza-odwetem-jesli-w-brytania-zaoferuje-hongkonczykom,nId,4523819"}