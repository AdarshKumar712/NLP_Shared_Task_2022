{"source_url": "https://www.haberturk.com", "url": "https://www.haberturk.com/insaat-malzemeleri-sanayisi-nisanda-dip-seviyeye-geriledi-2680675-ekonomi", "title": "\u0130n\u015faat malzemeleri sanayisi nisanda dip seviyeye geriledi", "top_image": "https://im.haberturk.com/2020/05/15/ver1589547930/2680675_1200x627.jpg", "meta_img": "https://im.haberturk.com/2020/05/15/ver1589547930/2680675_1200x627.jpg", "images": ["https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/2020/05/28/ver1590668030/2694340_100x100.jpg", "https://im.haberturk.com/assets/images/auth-popup/close-black.svg", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg", "https://im.haberturk.com/assets/images/v4/brand/htkulup.svg", "https://im.haberturk.com/assets/images/auth-popup/facebook.svg", "https://im.haberturk.com/assets/images/icon/icon-avatar-white.svg", "https://im.haberturk.com/2020/05/27/ver1590664158/2693043_300x169.jpg", "https://im.haberturk.com/assets/images/mobile/app/google-play-logo.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/assets/images/v3/transparent.gif", "https://im.haberturk.com/assets/images/common/icon/icon-instagram-black.svg", "https://im.haberturk.com/assets/images/common/icon/icon-flipboard-black.svg", "https://im.haberturk.com/2020/05/15/ver1589547930/2680675_1200x627.jpg", "https://im.haberturk.com/assets/images/common/icon/icon-whatsapp-white.svg", "https://im.haberturk.com/assets/images/common/icon/icon-profile-black.svg", "https://im.haberturk.com/assets/images/common/icon/icon-close-black.svg", "https://im.haberturk.com/assets/images/common/icon/icon-twitter-black.svg", "https://im.haberturk.com/assets/images/brand/ciner-logo.svg", "https://im.haberturk.com/assets/images/icon/icon-menu-white.svg", "https://im.haberturk.com/assets/images/logo/haberturk-logo-v1.svg", "https://im.haberturk.com/2020/05/15/ver1589547930/2680675_810x458.jpg", "https://im.haberturk.com/assets/images/v4/canli-yayin-logo.svg", "https://im.haberturk.com/assets/images/common/icon/icon-youtube-black.svg", "https://im.haberturk.com/assets/images/mobile/app/apple-appstore-logo.svg", "https://im.haberturk.com/assets/images/common/icon/icon-facebook-black.svg", "https://im.haberturk.com/assets/images/icon/icon-search-white.svg"], "movies": [], "text": "AA\n\n\u0130n\u015faat Malzemeleri Sanayi Bile\u015fik Endeksi, yeni tip koronavir\u00fcs (Kovid-19) salg\u0131n\u0131n\u0131n etkileriyle martta en d\u00fc\u015f\u00fck seviyesini g\u00f6rmesinin ard\u0131ndan, nisanda da d\u00fc\u015f\u00fc\u015f\u00fcn\u00fc s\u00fcrd\u00fcrerek yeni bir dip seviyeye geriledi.\n\nT\u00fcrkiye \u0130n\u015faat Malzemesi Sanayicileri Derne\u011fi (T\u00fcrkiye \u0130MSAD) taraf\u0131ndan haz\u0131rlanan \u0130n\u015faat Malzemeleri Sanayi Bile\u015fik Endeksi\u2019nin nisan sonu\u00e7lar\u0131 a\u00e7\u0131kland\u0131.\n\nBuna g\u00f6re, dip seviyelerden toparlanma e\u011filiminde iken nisan ay\u0131nda 3,55 puan d\u00fc\u015ferek 67,89 puana gerileyen Bile\u015fik Endeks, yeni bir dip ile kar\u015f\u0131la\u015ft\u0131. Nisan ay\u0131ndaki bu d\u00fc\u015f\u00fc\u015fle endeks, \u00f6l\u00e7\u00fclmeye ba\u015fland\u0131\u011f\u0131 A\u011fustos 2013'ten bu yana en d\u00fc\u015f\u00fck seviyesine indi.\n\nBile\u015fik Endeks bundan \u00f6nce en d\u00fc\u015f\u00fck seviyesini 71,44 puan ile martta g\u00f6rm\u00fc\u015ft\u00fc. Mart ve nisan aylar\u0131nda \u00fcst \u00fcste ayl\u0131k d\u00fc\u015f\u00fc\u015fler g\u00f6steren Bile\u015fik Endeks\u2019teki geli\u015fmeleri, bir s\u00fcre daha Kovid-19 salg\u0131n\u0131n seyri ve olas\u0131 etkilerinin belirleyece\u011fi \u00f6ng\u00f6r\u00fcl\u00fcyor.\n\nFAAL\u0130YETLERDE EN Y\u00dcKSEK AYLIK DARALMA N\u0130SANDA YA\u015eANDI\n\n\u0130n\u015faat malzemeleri sanayisinde faaliyetler ge\u00e7en ay son y\u0131llar\u0131n en sert ayl\u0131k d\u00fc\u015f\u00fc\u015f\u00fcn\u00fc g\u00f6sterdi.\n\nSalg\u0131n\u0131n yaratt\u0131\u011f\u0131 etkilerin tamamen hissedildi\u011fi nisanda fabrikalar\u0131n, ihracat pazarlar\u0131n\u0131n ve sat\u0131\u015f kanallar\u0131n\u0131n b\u00fcy\u00fck \u00f6l\u00e7\u00fcde kapal\u0131 olmas\u0131 nedeniyle faaliyetler dip seviyede ger\u00e7ekle\u015fti.\n\nBir \u00f6nceki aya g\u00f6re 6,3 puan gerileyen faaliyetler A\u011fustos 2013'ten bu yana kaydedilen en d\u00fc\u015f\u00fck seviyesini g\u00f6rd\u00fc. Yurti\u00e7i sat\u0131\u015flarda nisan ay\u0131nda kuvvetli bir gerileme oldu.\n\nPazarlar\u0131n b\u00fcy\u00fck \u00f6l\u00e7\u00fcde kapal\u0131 olmas\u0131 ihracattaki sert d\u00fc\u015f\u00fc\u015fte etkili oldu. \u00dcretimde de ge\u00e7en ay y\u00fcksek bir gerileme ya\u015fan\u0131rken, tesislerin kapal\u0131 kalmas\u0131 sebebiyle cirolar, i\u00e7 sat\u0131\u015flar ve ihracattaki d\u00fc\u015f\u00fc\u015fe ba\u011fl\u0131 olarak \u00f6nemli \u00f6l\u00e7\u00fcde geriledi.\n\nG\u00dcVEN ENDEKS\u0130'NDE GER\u0130LEME N\u0130SANDA YAVA\u015eLADI\n\nG\u00fcven Endeksi, ge\u00e7en ay Kovid-19 salg\u0131n\u0131n\u0131n yaratt\u0131\u011f\u0131 endi\u015fe ve belirsizlikten etkilenmeye devam ederken, marta g\u00f6re daha s\u0131n\u0131rl\u0131 bir gerileme ya\u015fad\u0131 ve g\u00fcven seviyesi bir \u00f6nceki aya k\u0131yasla 2 puan geriledi.\n\nEndeks, son aylardaki kademeli toparlanmas\u0131na mart ve nisan aylar\u0131nda ara verdi. \u0130n\u015faat sekt\u00f6r\u00fcne ve in\u015faat malzemeleri sanayisine ili\u015fkin g\u00fcvende de s\u0131n\u0131rl\u0131 bir d\u00fc\u015f\u00fc\u015f ya\u015fan\u0131rken, yurt i\u00e7i pazarlarda g\u00fcven de nisan ay\u0131nda geriledi.\n\nBu d\u00f6nemde tek sert d\u00fc\u015f\u00fc\u015f ihracat pazarlar\u0131na olan g\u00fcvende ya\u015fand\u0131. Kovid-19 etkisi ile G\u00fcven Endeksi'nde ger\u00e7ekle\u015fen bozulmalar nisan ay\u0131nda ihracat pazarlar\u0131 hari\u00e7 di\u011fer alt unsurlarda yava\u015flad\u0131.\n\nBEKLENT\u0130LER B\u0130R S\u00dcRE DAHA SALGININ ETK\u0130LER\u0130NE BA\u011eLI KALACAK\n\nBeklenti Endeksi'nde mart ay\u0131nda ya\u015fanan sert d\u00fc\u015f\u00fc\u015f\u00fcn ard\u0131ndan ge\u00e7en ay daha yava\u015f bir gerileme ger\u00e7ekle\u015fti.\n\nBeklentilerde belirleyici unsur, Kovid-19 salg\u0131n\u0131n\u0131n yaratt\u0131\u011f\u0131 endi\u015feler ile i\u00e7 ve d\u0131\u015f pazardaki etkiler oldu. Faaliyetlerdeki y\u00fcksek oranl\u0131 daralma da beklentileri bozdu. Ge\u00e7en ay, bir \u00f6nceki aya g\u00f6re 2,7 puan gerileyen Beklenti Endeksi son y\u0131llar\u0131n en d\u00fc\u015f\u00fck seviyesine indi.\n\nGelecek \u00fc\u00e7 ay\u0131n yurt i\u00e7i sipari\u015fleri, ihracat sipari\u015fleri ve bu aylara ili\u015fkin \u00fcretim beklentisi de nisanda d\u00fc\u015ft\u00fc. Yurt i\u00e7i ve ihracat sipari\u015flerindeki sert d\u00fc\u015f\u00fc\u015fler ile \u00fcretim beklentileri zay\u0131flad\u0131.\n\nSalg\u0131n\u0131n seyri, al\u0131nan \u00f6nlemler, faaliyetler ve harcamalar \u00fczerindeki etkiler ile normalle\u015fme planlar\u0131 yak\u0131ndan izlenirken, beklentilerdeki geli\u015fmelerin bir s\u00fcre daha salg\u0131n\u0131n seyrine ve etkilerine ba\u011fl\u0131 kalaca\u011f\u0131 \u00f6ng\u00f6r\u00fcl\u00fcyor.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Fri May 15 16:05:30 2020", "summary": "", "article_html": "", "meta_description": "\u0130n\u015faat Malzemeleri Sanayi Bile\u015fik Endeksi, dip seviyelerden toparlanma e\u011filiminde iken nisan ay\u0131nda 3,55 puan d\u00fc\u015ferek 67,89 puana geriledi. Salg\u0131n\u0131n yaratt\u0131\u011f\u0131 etkilerin tamamen hissedildi\u011fi nisanda fabrikalar\u0131n, ihracat pazarlar\u0131n\u0131n ve sat\u0131\u015f kanallar\u0131n\u0131n b\u00fcy\u00fck \u00f6l\u00e7\u00fcde kapal\u0131 olmas\u0131 nedeniyle faaliyetler dip seviyede ger\u00e7ekle\u015fti", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "\u0130n\u015faat Malzemeleri Sanayi Bile\u015fik Endeksi, dip seviyelerden toparlanma e\u011filiminde iken nisan ay\u0131nda 3,55 puan d\u00fc\u015ferek 67,89 puana geriledi. Salg\u0131n\u0131n yaratt\u0131\u011f\u0131 etkilerin tamamen hissedildi\u011fi nisanda fabrikalar\u0131n, ihracat pazarlar\u0131n\u0131n ve sat\u0131\u015f kanallar\u0131n\u0131n b\u00fcy\u00fck \u00f6l\u00e7\u00fcde kapal\u0131 olmas\u0131 nedeniyle faaliyetler dip seviyede ger\u00e7ekle\u015fti", "news_keywords": "haberler, \u0130n\u015faat Malzemeleri Sanayi Bile\u015fik Endeksi,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "hthayat.haberturk.com", "title": "Faaliyetlerde en y\u00fcksek ayl\u0131k daralma nisanda ya\u015fand\u0131", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/05/15/ver1589547930/2680675_1200x627.jpg", "url": "https://www.haberturk.com/insaat-malzemeleri-sanayisi-nisanda-dip-seviyeye-geriledi-2680675-ekonomi", "type": "article", "article": {"tag": "\u0130n\u015faat malzemeleri sanayisi nisanda dip seviyeye geriledi", "published_time": "2020-05-15T16:05:30+03:00", "section": "emlak", "author": "Habert\u00fcrk"}, "locale": "tr_TR"}, "eng": {"Id": 134, "categoryName": "emlak"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/insaat-malzemeleri-sanayisi-nisanda-dip-seviyeye-geriledi-2680675-ekonomi", "title": "Faaliyetlerde en y\u00fcksek ayl\u0131k daralma nisanda ya\u015fand\u0131", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/05/15/ver1589547930/2680675_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/insaat-malzemeleri-sanayisi-nisanda-dip-seviyeye-geriledi-2680675-ekonomi"}