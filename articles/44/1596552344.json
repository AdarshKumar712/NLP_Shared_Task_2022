{"source_url": "http://www.trthaber.com", "url": "http://www.trthaber.com/haber/gundem/cumhurbaskani-erdogan-yeni-kararlari-aciklayacak-481632.html", "title": "Cumhurba\u015fkan\u0131 Erdo\u011fan normalle\u015fme plan\u0131n\u0131 a\u00e7\u0131klad\u0131", "top_image": "https://www.trthaber.com/resimler/1272000/1272113.jpg", "meta_img": "https://www.trthaber.com/resimler/1272000/1272113.jpg", "images": ["https://www.trthaber.com/resimler/1272000/1272113.jpg", "http://www.trthaber.com/static/images/google-news-button.png", "http://www.trthaber.com/static/images/e-mail.png", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/haber/gundem/dosyalar/images/normalle\u015fme-takvimi.jpg", "http://www.trthaber.com/haber/gundem/resimler/1308000/1309411.jpg", "http://www.trthaber.com/static/images/play-button-2.png", "http://www.trthaber.com/haber/gundem/resimler/1308000/1309339.jpg", "https://www.trthaber.com/static/images/header-compact-logo.png", "http://www.trthaber.com/static/images/koronavirus-sitene-ekle-banner-300x250.jpg", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "Cumhurba\u015fkan\u0131 Recep Tayyip Erdo\u011fan, Tarabya'daki Huber K\u00f6\u015fk\u00fc'nde video konferans y\u00f6ntemiyle d\u00fczenlenen Cumhurba\u015fkanl\u0131\u011f\u0131 Kabine Toplant\u0131s\u0131'n\u0131n ard\u0131ndan yapt\u0131\u011f\u0131 a\u00e7\u0131klamada, d\u00fcnyan\u0131n tamam\u0131yla birlikte T\u00fcrkiye'yi de etkileyen Kovid-19 salg\u0131n\u0131nda \u00f6nemli bir d\u00f6n\u00fcm noktas\u0131na gelindi\u011fini dile getirdi.\n\nT\u00fcrkiye'nin en ba\u015ftan itibaren salg\u0131nla m\u00fccadelesini 4 ana hedef etraf\u0131nda y\u00fcr\u00fctt\u00fc\u011f\u00fcne de\u011finen Erdo\u011fan, \u015f\u00f6yle devam etti:\n\n\"Bunlar, fiziki mesafenin temini, sa\u011fl\u0131k sisteminin ayakta kalmas\u0131, temel ihtiya\u00e7 maddeleriyle ilgili \u00fcretim ve tedarik zincirlerinin aksamamas\u0131yla kamu d\u00fczeninin devam etmesidir. Geli\u015fmi\u015f \u00fclkelerin \u00e7o\u011funun dahi bu ba\u015fl\u0131klarda kontrol\u00fc sa\u011flamakta zorland\u0131\u011f\u0131 bir d\u00f6nemde T\u00fcrkiye, hamdolsun devleti ve milletiyle \u00f6rnek bir m\u00fccadele ortaya koymu\u015ftur. Hastal\u0131\u011f\u0131n tespiti ve tedavisi konusunda kendi \u00f6zg\u00fcn modellerimizi geli\u015ftirip uygulamaya ge\u00e7irdik. Bu sayede hem \u00f6l\u00fcm oran\u0131m\u0131z\u0131 \u00e7ok a\u015fa\u011f\u0131da tuttuk hem de hastal\u0131\u011f\u0131n yay\u0131lma h\u0131z\u0131n\u0131n \u00f6n\u00fcn\u00fc ba\u015far\u0131l\u0131 bir \u015fekilde kestik. Yeni hasta say\u0131m\u0131z art\u0131k 1000'li rakamlarla ifade edilir hale geldi. Yo\u011fun bak\u0131m ve solunum cihaz\u0131na ba\u011fl\u0131 hasta say\u0131s\u0131 s\u00fcrekli azal\u0131yor. Buna kar\u015f\u0131l\u0131k iyile\u015fen hasta say\u0131s\u0131 katlanarak art\u0131yor. Doktoruyla hem\u015firesiyle teknisyeniyle t\u00fcm sa\u011fl\u0131k \u00e7al\u0131\u015fanlar\u0131m\u0131z\u0131n fedakarca gayretleri neticesinde hastanelerimizde vicdanlar\u0131 kanatan hi\u00e7bir g\u00f6r\u00fcnt\u00fc ya\u015fanmad\u0131.\"\n\nCumhurba\u015fkan\u0131 Erdo\u011fan, salg\u0131n\u0131n T\u00fcrkiye'de g\u00f6r\u00fcld\u00fc\u011f\u00fc ilk g\u00fcnden itibaren t\u00fcm ad\u0131mlar\u0131n bilin\u00e7li, kararl\u0131 ve zamanl\u0131 at\u0131ld\u0131\u011f\u0131n\u0131 belirterek, \u015funlar\u0131 kaydetti:\n\n\"Sa\u011fl\u0131k Bakanl\u0131\u011f\u0131m\u0131z b\u00fcnyesinde olu\u015fturdu\u011fumuz Bilim Kurulunun tavsiyeleri ve de\u011ferlendirmeleri \u0131\u015f\u0131\u011f\u0131nda her t\u00fcrl\u00fc tedbiri ald\u0131k. Hastal\u0131\u011f\u0131n g\u00f6r\u00fcld\u00fc\u011f\u00fc \u00fclkelerle hava ve kara s\u0131n\u0131rlar\u0131m\u0131z\u0131 kademeli bir \u015fekilde kapatt\u0131k. Okullardaki e\u011fitim-\u00f6\u011fretime vakitlice ara verdik. T\u00fcm toplant\u0131lar\u0131, etkinlikleri ve benzeri programlar\u0131 erteledik. \u0130nsanlar\u0131n bir arada bulundu\u011fu i\u015fletmelerin faaliyetlerini tamamen durdurduk veya s\u0131n\u0131rland\u0131rd\u0131k. \u0130badetlerin camilerde toplu olarak yap\u0131lmas\u0131 yerine evlerde ifas\u0131n\u0131 temin ettik. M\u00fcmk\u00fcn olan t\u00fcm sekt\u00f6rlerde evden \u00e7al\u0131\u015fma modeline ge\u00e7ilmesini sa\u011flad\u0131k.\"\n\n\u015eehirler aras\u0131 ula\u015f\u0131m\u0131n s\u0131n\u0131rlanarak \u00fclke i\u00e7indeki insan hareketlili\u011finin ciddi oranda azald\u0131\u011f\u0131n\u0131 aktaran Erdo\u011fan, \"Al\u0131nan tedbirlerden etkilenen t\u00fcm kesimler i\u00e7in destek programlar\u0131 haz\u0131rlad\u0131k. Hizmete sundu\u011fumuz finansman ve sosyal destek paketlerinin tutar\u0131 200 milyar liray\u0131 a\u015ft\u0131. Sosyal yard\u0131mlardan yararlanma hakk\u0131 olanlara ilave nakdi yard\u0131mlar yapt\u0131k. \u0130lk iki sosyal destek program\u0131yla 4 milyon 400 bin vatanda\u015f\u0131m\u0131za 1000'er lira nakdi yard\u0131mda bulunduk. \u00c7ok daha kapsaml\u0131 olan \u00fc\u00e7\u00fcnc\u00fc sosyal destek program\u0131yla b\u00fct\u00fcn bunlarla ilgili \u00e7al\u0131\u015fmalar\u0131m\u0131z s\u00fcr\u00fcyor.\" diye konu\u015ftu.\n\n\"\u0130la\u00e7 ve a\u015f\u0131 geli\u015ftirme \u00e7al\u0131\u015fmalar\u0131n\u0131, uluslararas\u0131 toplumla i\u015fbirli\u011fi halinde s\u00fcrd\u00fcr\u00fcyoruz\"\n\nCumhurba\u015fkan\u0131 Recep Tayyip Erdo\u011fan, ba\u015flat\u0131lan \"Biz Bize Yeteriz T\u00fcrkiyem\" kampanyas\u0131na \u015fu ana kadar yap\u0131lan ba\u011f\u0131\u015flar\u0131n tutar\u0131n\u0131n 1 milyar 910 milyon liray\u0131 buldu\u011funu bildirerek, \"Kampanyam\u0131z devam etmektedir. Milletimiz bu zor g\u00fcnlerinde bir kez daha birbirine destek oldu, \u00f6rnek dayan\u0131\u015fma sergiledi.\" ifadelerini kulland\u0131.\n\nT\u00fcrkiye'de bunlar yap\u0131l\u0131rken, yurt d\u0131\u015f\u0131ndaki vatanda\u015flar\u0131n da ihmal edilmedi\u011fini vurgulayan Erdo\u011fan, s\u00f6zlerini \u015f\u00f6yle s\u00fcrd\u00fcrd\u00fc:\n\n\"Kurdu\u011fumuz havayolu k\u00f6pr\u00fcleriyle 65 bine yak\u0131n vatanda\u015f\u0131m\u0131z\u0131 \u00fclkemize getirdik. Sadece 16 Nisan'dan beri vatanlar\u0131na kavu\u015fturdu\u011fumuz ki\u015fi say\u0131s\u0131 29 bini buldu. Bu vatanda\u015flar\u0131m\u0131z\u0131, yurtlarda 14 g\u00fcn karantinada tuttuktan sonra evlerine g\u00f6ndermek suretiyle, s\u0131n\u0131rlar\u0131m\u0131z \u00f6tesinden hastal\u0131k ta\u015f\u0131nmas\u0131 riskinin de \u00f6n\u00fcne ge\u00e7tik. Maskeden tuluma, tan\u0131 kitinden solunum cihaz\u0131na kadar her konuda sadece kendi kendimize yetmekle kalmad\u0131k, 57 ayr\u0131 \u00fclkeye yard\u0131m yapt\u0131k, destek verdik. Son olarak Somali'ye, di\u011fer t\u0131bbi malzemelerin yan\u0131 s\u0131ra kendi \u00fcretimimiz olan solunum cihazlar\u0131ndan da hibe ettik. Bu cihazlar, Somali'nin ilk solunum cihazlar\u0131 olarak hizmete girdi. Ayn\u0131 \u015fekilde Amerika Birle\u015fik Devletleri ba\u015fta olmak \u00fczere pek \u00e7ok \u00fclkeye, talep ettikleri t\u0131bbi malzemeleri, ihtiya\u00e7 planlamam\u0131z \u00e7er\u00e7evesinde g\u00f6nderdik, g\u00f6nderiyoruz. \u0130la\u00e7 ve a\u015f\u0131 geli\u015ftirme \u00e7al\u0131\u015fmalar\u0131n\u0131, uluslararas\u0131 toplumla i\u015f birli\u011fi halinde s\u00fcrd\u00fcr\u00fcyoruz.\"\n\nCumhurba\u015fkan\u0131 Erdo\u011fan, bug\u00fcn Koronavir\u00fcs K\u00fcresel Mukabele Uluslararas\u0131 Taahh\u00fct Etkinli\u011fi'ne video konferans yoluyla kat\u0131larak, bu konudaki g\u00f6r\u00fc\u015flerini ve destek beyan\u0131n\u0131 d\u00fcnyayla payla\u015ft\u0131\u011f\u0131n\u0131 hat\u0131rlatt\u0131.\n\n\"D\u00fcnyan\u0131n tamam\u0131nda hi\u00e7bir \u015fey tam manas\u0131yla normal d\u00fczene d\u00f6nemeyecek\"\n\nT\u00fcrkiye'nin Kovid-19'a kar\u015f\u0131 \u00f6rnek bir m\u00fccadele ortaya koydu\u011funu belirten Erdo\u011fan, \u015funlar\u0131 s\u00f6yledi:\n\n\"Hastal\u0131\u011f\u0131n tespiti ve tedavisi konusunda kendi \u00f6zg\u00fcn modellerimizi geli\u015ftirip uygulamaya ge\u00e7irdik. Bu sayede hem \u00f6l\u00fcm oran\u0131m\u0131z\u0131 \u00e7ok a\u015fa\u011f\u0131da tuttuk, hem de hastal\u0131\u011f\u0131n yay\u0131lma h\u0131z\u0131n\u0131n \u00f6n\u00fcn\u00fc h\u0131zl\u0131 \u015fekilde \u015fekilde kestik. D\u00fcnyan\u0131n tamam\u0131yla birlikte \u00fclkemizde de hi\u00e7bir \u015fey tam manas\u0131yla eskiden bildi\u011fimiz normal d\u00fczene d\u00f6nmeyecektir, d\u00f6nemeyecektir.\n\n#SONDAK\u0130KA\n\nCumhurba\u015fkan\u0131 Erdo\u011fan: Normal hayata d\u00f6n\u00fc\u015f\u00fc kademe kademe ba\u015flataca\u011f\u0131z. S\u0131n\u0131rlamalar azalsa bile devam edecektir.https://t.co/8iGMP5W0Pw pic.twitter.com/XV1KCazGkr \u2014 TRT Haber Canl\u0131 (@trthabercanli) May 4, 2020\n\n\"Normal hayata d\u00f6n\u00fc\u015f\u00fc kademe kademe ba\u015flataca\u011f\u0131z\"\n\nCumhurba\u015fkan\u0131 Erdo\u011fan, normal hayata d\u00f6n\u00fc\u015f\u00fcn kademe kademe ba\u015flat\u0131laca\u011f\u0131n\u0131 belirterek, bir normalle\u015fme plan\u0131n\u0131n haz\u0131rland\u0131\u011f\u0131n\u0131 bildirdi.\n\n#SONDAK\u0130KA\n\nCumhurba\u015fkan\u0131 Erdo\u011fan: 65 ya\u015f \u00fcst\u00fcne ilk etapta soka\u011fa \u00e7\u0131kma s\u0131n\u0131rland\u0131r\u0131lmas\u0131 g\u00fcnlerinin birinde ve 4 saat s\u00fcreyle d\u0131\u015far\u0131 \u00e7\u0131kabilme imkan\u0131 getiriyoruz.https://t.co/8iGMP5W0Pw pic.twitter.com/DqrVz9y2hG \u2014 TRT Haber Canl\u0131 (@trthabercanli) May 4, 2020\n\n\"S\u0131n\u0131rland\u0131rmalar\u0131n kademeli \u015fekilde esnetilmesi ile ilgili d\u00fczenlemeleri genel olarak may\u0131s, haziran ve temmuz aylar\u0131na yayarak yap\u0131yoruz.\" diyen Erdo\u011fan, s\u00f6zlerini \u015f\u00f6yle s\u00fcrd\u00fcrd\u00fc:\n\n\"65 ya\u015f \u00fcst\u00fcne ilk etapta soka\u011fa \u00e7\u0131kma s\u0131n\u0131rland\u0131r\u0131lmas\u0131 g\u00fcnlerinin birinde ve 4 saat s\u00fcreyle d\u0131\u015far\u0131 \u00e7\u0131kabilme imkan\u0131 getiriyoruz.\n\n#SONDAK\u0130KA\n\nCumhurba\u015fkan\u0131 Erdo\u011fan: Belirlenen kurallara uyulmas\u0131 \u015fart\u0131yla AVM'ler 11 May\u0131s'tan itibaren hizmet vermeye ba\u015flayacak.https://t.co/8iGMP5W0Pw pic.twitter.com/og9dFerMkr \u2014 TRT Haber Canl\u0131 (@trthabercanli) May 4, 2020\n\nKurallara uyulmas\u0131 \u015fart\u0131yla AVM'ler 11 May\u0131s'tan itibaren hizmet vermeye ba\u015flayacak. 14 ya\u015f\u0131na kadar \u00e7ocuklar 13 May\u0131s'ta 11.00 ile 15.00 saatleri aras\u0131nda y\u00fcr\u00fcme mesafesiyle d\u0131\u015far\u0131 \u00e7\u0131kabilecek. 15-20 ya\u015f grubu, 15 May\u0131s Cuma g\u00fcn\u00fc, yine ayn\u0131 \u015fartlarda ve ayn\u0131 saatlerde d\u0131\u015far\u0131 \u00e7\u0131kabilecek.\n\n#SONDAK\u0130KA\n\nCumhurba\u015fkan\u0131 Erdo\u011fan: 7 ilde giri\u015f-\u00e7\u0131k\u0131\u015f s\u0131n\u0131rlamas\u0131 kald\u0131r\u0131ld\u0131. \u0130stanbul dahil 24 ilde k\u0131s\u0131tlama 15 g\u00fcn daha uzat\u0131ld\u0131.https://t.co/8iGMP5W0Pw pic.twitter.com/ip1XeCic7B \u2014 TRT Haber Canl\u0131 (@trthabercanli) May 4, 2020\n\n\u015eehirler aras\u0131 giri\u015f-\u00e7\u0131k\u0131\u015f s\u0131n\u0131rland\u0131rmas\u0131n\u0131 ilk etapta bu geceden itibaren 7 ilimiz i\u00e7in bitiriyoruz. Bu illerimiz, Antalya, Ayd\u0131n, Erzurum, Hatay, Malatya, Mersin ve Mu\u011fla'd\u0131r. Askerlik terhis i\u015flemleri 31 May\u0131s'ta ba\u015flayacak.\n\nMilli Savunma Bakanl\u0131\u011f\u0131n\u0131n atama, g\u00f6revlendirme ve personel temin faaliyetleri 1 Haziran'da, celp i\u015flemleri 5 Haziran'da, bedelli askerlik i\u015flemleri 20 Haziran'da yeniden ba\u015flayacakt\u0131r. \u0130stanbul, Ankara ve \u0130zmir'deki ticari taksiler i\u00e7in tek-\u00e7ift plaka uygulamas\u0131n\u0131, 5 May\u0131s itibar\u0131yla sona erdiriyoruz.\"\n\n#SONDAK\u0130KA\n\nCumhurba\u015fkan\u0131 Erdo\u011fan: Liselere Ge\u00e7i\u015f Sistemi kapsam\u0131nda yap\u0131lacak merkezi s\u0131nav 20 Haziran'da yap\u0131lacak. \u00dcniversiteler 15 Haziran'da akademik takvime d\u00f6nebilecekler.https://t.co/8iGMP5W0Pw pic.twitter.com/7RHJ0VnM0K \u2014 TRT Haber Canl\u0131 (@trthabercanli) May 4, 2020\n\nLGS 20 Haziran'da, YKS 27-28 Haziran'da yap\u0131lacak\n\nErdo\u011fan, Liselere Ge\u00e7i\u015f Sistemi (LGS) kapsam\u0131nda yap\u0131lacak merkezi s\u0131nav\u0131n 20 Haziran'da, Y\u00fcksek\u00f6\u011fretim Kurumlar\u0131 S\u0131nav\u0131'n\u0131n (YKS) 27-28 Haziran'da yap\u0131laca\u011f\u0131n\u0131 bildirdi.\n\n#SONDAK\u0130KA\n\nCumhurba\u015fkan\u0131 Erdo\u011fan: Gereken \u015fartlar\u0131n sa\u011flanmas\u0131 \u015fart\u0131yla berber, kuaf\u00f6r, g\u00fczellik salonu gibi i\u015fletmeler 11 May\u0131s'ta faaliyete ge\u00e7ebilecek.https://t.co/8iGMP5W0Pw pic.twitter.com/JEADCf43Gr \u2014 TRT Haber Canl\u0131 (@trthabercanli) May 4, 2020\n\nBerber, kuaf\u00f6r, g\u00fczellik salonu gibi i\u015fletmelerin 11 May\u0131s'ta faaliyete ge\u00e7ebilece\u011fini belirten Erdo\u011fan, \u015fu ifadelerini kulland\u0131:\n\n\"Temizlik \u015fartlar\u0131n\u0131n sa\u011flanmas\u0131, randevu sistemi ile \u00e7al\u0131\u015f\u0131lmas\u0131 ve koltuk say\u0131s\u0131n\u0131n yar\u0131s\u0131 kadar m\u00fc\u015fteriye hizmet verilmesi \u015fart\u0131yla berber, kuaf\u00f6r, g\u00fczellik salonu gibi i\u015fletmeler 11 May\u0131s'ta faaliyete ge\u00e7ebilecek\"\n\n\"Bu hafta sonu da soka\u011fa \u00e7\u0131kma s\u0131n\u0131rlamas\u0131 uygulamas\u0131 s\u00fcrd\u00fcr\u00fclecek\"\n\nCumhurba\u015fkan\u0131 Erdo\u011fan, bu hafta sonu da soka\u011fa \u00e7\u0131kma s\u0131n\u0131rlamas\u0131 uygulamas\u0131n\u0131n s\u00fcrd\u00fcr\u00fclece\u011fini s\u00f6yledi.\n\nErdo\u011fan, s\u00f6zlerini \u015f\u00f6yle s\u00fcrd\u00fcrd\u00fc:\n\n\"Demokratik y\u00f6ntemlerle iktidara gelmek yerine, darbeyle \u00fclkenin y\u00f6netimini gasbetme hevesiyle hareket edenler, 15 Temmuz\u2019da milletten ald\u0131klar\u0131 derse ra\u011fmen ayn\u0131 yolda y\u00fcr\u00fcmekte \u0131srar ediyorlar. Atat\u00fcrk Havaliman\u0131 arazisinde 45 g\u00fcn i\u00e7inde kurmay\u0131 ba\u015fard\u0131\u011f\u0131m\u0131z 1000 yatakl\u0131 hastaneyi dahi, '14 milyar lira u\u00e7tu' diyerek karalamaya kalkan bu zihniyetin art\u0131k sonu gelmi\u015ftir. Kullanan herkesin hayranl\u0131\u011f\u0131n\u0131 dile getirdi\u011fi \u0130stanbul Havaliman\u0131'n\u0131 hala hazmedemediklerini g\u00f6r\u00fcyoruz.\"\n\n\"\u00d6n\u00fcm\u00fczdeki d\u00f6nemde bu \u00e7er\u00e7evede yeni ad\u0131mlar atabiliriz\"\n\nTer\u00f6r \u00f6rg\u00fct\u00fcn\u00fcn T\u00fcrkiye'nin salg\u0131nla m\u00fccadeleye yo\u011funla\u015fmas\u0131n\u0131 f\u0131rsat olarak g\u00f6rd\u00fc\u011f\u00fcn\u00fc belirten Erdo\u011fan, \u015fu ifadeleri kulland\u0131:\n\nTer\u00f6r \u00f6rg\u00fct\u00fc, T\u00fcrkiye'nin salg\u0131nla m\u00fccadeleye yo\u011funla\u015fmas\u0131n\u0131, hem s\u0131n\u0131rlar\u0131m\u0131z i\u00e7inde, hem de s\u0131n\u0131rlar\u0131m\u0131z \u00f6tesinde sald\u0131r\u0131lar\u0131n\u0131 art\u0131rmak i\u00e7in f\u0131rsata \u00e7evirmeye \u00e7al\u0131\u015f\u0131yor. G\u00fcvenli b\u00f6lgelerimizin taciz edilmesine sald\u0131r\u0131lar\u0131n ve tacizlerin anla\u015fmalar hilaf\u0131na artarak s\u00fcrmesine daha fazla sabretmeyece\u011fiz. \u015eayet ter\u00f6r \u00f6rg\u00fct\u00fcn\u00fc ve rejimi onlar\u0131n hamili\u011fine soyunanlar kontrol edemeyecekse, biz kendi g\u00fcc\u00fcm\u00fczle hepsini de yola getirmesini biliriz. Geli\u015fmelerin seyrine g\u00f6re, \u00f6n\u00fcm\u00fczdeki d\u00f6nemde bu \u00e7er\u00e7evede yeni ad\u0131mlar atabiliriz.\"\n\n\"\u0130n\u015fallah yak\u0131nda Libya\u2019dan yeni m\u00fcjdeli haberler alaca\u011f\u0131z.\" diyen Erdo\u011fan, \u015f\u00f6yle konu\u015ftu:\n\n\"Me\u015fru Libya y\u00f6netimine verdi\u011fimiz deste\u011fi devam ettirerek, b\u00f6lgeyi yeniden bir bar\u0131\u015f beldesi haline d\u00f6n\u00fc\u015ft\u00fcrmekte kararl\u0131y\u0131z.\"\n\nErdo\u011fan'dan \u00e7ift\u00e7ilere m\u00fcjde\n\nKonu\u015fmas\u0131n\u0131 \u00e7ift\u00e7ilere verdi\u011fi m\u00fcjde ile tamamlayan Erdo\u011fan, \u015funlar\u0131 kaydetti:\n\n\"Toprak Mahsulleri Ofisimizin sert ekmeklik bu\u011fday al\u0131m fiyat\u0131n\u0131 ton ba\u015f\u0131na 1.350 liradan 1.650 liraya y\u00fckseltiyoruz. \u00c7ift\u00e7ilerimize, hububatta ton ba\u015f\u0131na 230 lira prim ve destek \u00f6demesi yap\u0131yoruz. Ton ba\u015f\u0131na bakliyat al\u0131m fiyatlar\u0131n\u0131 da k\u0131rm\u0131z\u0131 mercimekte 3 bin 500 lira, ye\u015fil mercimekte 3 bin 200 lira, nohutta 3 bin 350 lira olarak belirledik.\"", "keywords": [], "meta_keywords": ["salg\u0131n", "recep tayyip erdo\u011fan", "pandemi", "koronavir\u00fcs", "covid-19 tedbirleri"], "tags": [], "authors": [], "publish_date": null, "summary": "", "article_html": "", "meta_description": "Cumhurba\u015fkan\u0131 Erdo\u011fan, normal hayata d\u00f6n\u00fc\u015f\u00fcn kademe kademe ba\u015flat\u0131laca\u011f\u0131n\u0131 belirterek, bir normalle\u015fme plan\u0131n\u0131n haz\u0131rland\u0131\u011f\u0131n\u0131 bildirdi.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Cumhurba\u015fkan\u0131 Erdo\u011fan, normal hayata d\u00f6n\u00fc\u015f\u00fcn kademe kademe ba\u015flat\u0131laca\u011f\u0131n\u0131 belirterek, bir normalle\u015fme plan\u0131n\u0131n haz\u0131rland\u0131\u011f\u0131n\u0131 bildirdi.", "keywords": "salg\u0131n, recep tayyip erdo\u011fan, pandemi, koronavir\u00fcs, covid-19 tedbirleri", "og": {"title": "Cumhurba\u015fkan\u0131 Erdo\u011fan normalle\u015fme plan\u0131n\u0131 a\u00e7\u0131klad\u0131", "description": "Cumhurba\u015fkan\u0131 Erdo\u011fan, normal hayata d\u00f6n\u00fc\u015f\u00fcn kademe kademe ba\u015flat\u0131laca\u011f\u0131n\u0131 belirterek, bir normalle\u015fme plan\u0131n\u0131n haz\u0131rland\u0131\u011f\u0131n\u0131 bildirdi.", "image": "https://www.trthaber.com/resimler/1272000/1272113.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/gundem/cumhurbaskani-erdogan-normallesme-planini-acikladi-481632.html", "title": "Cumhurba\u015fkan\u0131 Erdo\u011fan normalle\u015fme plan\u0131n\u0131 a\u00e7\u0131klad\u0131", "description": "Cumhurba\u015fkan\u0131 Erdo\u011fan, normal hayata d\u00f6n\u00fc\u015f\u00fcn kademe kademe ba\u015flat\u0131laca\u011f\u0131n\u0131 belirterek, bir normalle\u015fme plan\u0131n\u0131n haz\u0131rland\u0131\u011f\u0131n\u0131 bildirdi.", "image": "https://www.trthaber.com/resimler/1272000/1272113.jpg"}}, "canonical_link": ""}