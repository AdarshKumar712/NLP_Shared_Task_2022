{"source_url": "https://www.wirtualnemedia.pl", "url": "https://www.wirtualnemedia.pl/artykul/izba-wydawcow-prasy-apeluje-o-zerowy-vat-i-nizsze-oplaty-za-prenumerate-chce-ogloszen-rzadowych-w-gw-i-prasie-lokalnej", "title": "Wydawcy prasy apeluj\u0105 o rekompensat\u0119 za utrat\u0119 wp\u0142yw\u00f3w reklamowych i zerowy VAT. Chc\u0105 og\u0142osze\u0144 rz\u0105dowych w \u201eGW\u201d i prasie lokalnej", "top_image": "https://static.wirtualnemedia.pl/media/top/prasa655_1414535992.jpg", "meta_img": "https://static.wirtualnemedia.pl/media/top/prasa655_1414535992.jpg", "images": ["https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/top/300/jaroslawkurski655.png", "https://static.wirtualnemedia.pl/media/100x80/polskieradio-trojka-logo150.png", "https://www.wirtualnemedia.pl/new_wm_view/img/default_avatar.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://static.wirtualnemedia.pl/media/100x80/Maseczka_koronawirus150.jpg", "https://static.wirtualnemedia.pl/media/100x80/MarekSzkolnikowski_150x150.jpg", "https://www.wirtualnemedia.pl/new_wm_view/img/newsletter.png", "https://static.wirtualnemedia.pl/media/100x80/Nazwa.plzarabiaj25proc.-150.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/300/prasa655_1414535992.jpg", "https://static.wirtualnemedia.pl/media/top/300/dziennikizkdp032019-655.jpg", "https://static.wirtualnemedia.pl/media/100x80/upc-siedziba2019.png", "https://static.wirtualnemedia.pl/media/100x80/000aaa_loremipsum_1265923687.gif", "https://static.wirtualnemedia.pl/media/top/300/gazetawyborczaredakcja.jpg", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/top/prasa655_1414535992.jpg", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/top/300/micha\u0142karnowski655.jpg", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/top/300/google3655.jpg", "https://www.wirtualnemedia.pl/new_wm_view/img/social/mail-medium.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/100x80/zoom-aplikacja-655557.jpg"], "movies": [], "text": "Pismo do premiera Mateusza Morawieckiego w sprawie os\u0142ony rynku prasy zawiera kilka konkretnych propozycji. - To mi\u0119dzy innymi mo\u017cliwo\u015b\u0107 odpisania sobie od podatku 300 z\u0142 zar\u00f3wno dla prenumerator\u00f3w prasy drukowanej, jak i internetowej (zawsze powtarzamy, \u017ce nie chodzi o no\u015bnik, lecz o tre\u015bci). Innym - rekompensata za utrat\u0119 wp\u0142yw\u00f3w reklamowych, w wysoko\u015bci kilkudziesi\u0119ciu procent. W kilku pa\u0144stwach Europy funkcjonuje podobne rozwi\u0105zanie, rz\u0105dy tam zwracaj\u0105 wydawcom nawet 60-80 proc. z tytu\u0142u utraconych zysk\u00f3w reklamowych. Wprowadzenie takiego rozwi\u0105zania w Polsce mog\u0142oby w znacz\u0105cy spos\u00f3b pom\u00f3c wydawcom, gdy\u017c utrata czytelnik\u00f3w to jedno, a znaczne spadki z tytu\u0142u utraconych reklam - to drugie, r\u00f3wnie bolesne do\u015bwiadczenie czas\u00f3w pandemii - m\u00f3wi nam Marek Fr\u0105ckowiak, dyrektor generalny IWP.\n\n\u201eTrzeba si\u0119 spieszy\u0107, by zminimalizowa\u0107 koszty\u201d\n\nW\u015br\u00f3d innych pomys\u0142\u00f3w regulacji rynku prasy na czas koronawirusa s\u0105 m.in. wprowadzenie zerowej stawki VAT na pras\u0119, wsparcie finansowe dla podmiot\u00f3w dystrybuuj\u0105cych pras\u0119 na znacznych odleg\u0142o\u015bciach, niskooprocentowane po\u017cyczki dla wydawc\u00f3w (z opcj\u0105 ich umorzenia), na\u0142o\u017cenie na sklepy wielkopowierzchniowe obowi\u0105zku sprzeda\u017cy prasy i ustalenie ni\u017cszych op\u0142at za prenumerat\u0119 realizowan\u0105 przez Poczt\u0119 Polsk\u0105.\n\n- Prasa to specyficzny rynek, systemowe rozwi\u0105zania, jakie proponujemy, trzeba by wprowadza\u0107 jak najszybciej, \u017ceby zminimalizowa\u0107 koszty uderzenia w ni\u0105 pandemii koronawirusa. Zdecydowanie najszybciej jednak uderza ona w pras\u0119 lokaln\u0105, dlatego w tamtej sprawie apelowali\u015bmy do rz\u0105du znacznie wcze\u015bniej - m\u00f3wi Marek Fr\u0105ckowiak.\n\nDyrektor generalny Izby Wydawc\u00f3w Prasy powo\u0142uje si\u0119 tym samym na listy, jakie Izba - wraz ze Stowarzyszeniem Gazet Lokalnych i Stowarzyszeniem Prasy Lokalnej - wys\u0142a\u0142a do premiera Mateusza Morawieckiego, ministra kultury Piotra Gli\u0144skiego i minister rozwoju Jadwigi Emilewicz. Apelowano w nich o pomoc dla wydawc\u00f3w lokalnych tytu\u0142\u00f3w prasowych, maj\u0105cych polega\u0107 m.in. na publikacji rz\u0105dowych og\u0142osze\u0144 i udzieleniu po\u017cyczki.\n\nChrabota krytykuje pomini\u0119cie \u201eGW\u201d i prasy lokalnej przy og\u0142oszeniach rz\u0105dowych\n\nW czwartek IWP wys\u0142a\u0142a jeszcze jeden list do premiera Mateusza Morawieckiego - w sprawie nie pomijania \u017cadnego z tytu\u0142\u00f3w prasowych przy dawaniu rz\u0105dowych og\u0142osze\u0144 i komunikat\u00f3w.\n\n- Niestety, otrzymujemy sygna\u0142y, i\u017c w zakresie rozpowszechniania rz\u0105dowych og\u0142osze\u0144 i komunikat\u00f3w dochodzi do wyklucze\u0144 niekt\u00f3rych tytu\u0142\u00f3w. Na poziomie og\u00f3lnopolskim przyk\u0142adem takich niew\u0142a\u015bciwych praktyk jest \u201eGazeta Wyborcza\u201d - pomini\u0119cie jej pozbawia dost\u0119pu do tre\u015bci komunikat\u00f3w i og\u0142osze\u0144 kilkaset tysi\u0119cy czytelnik\u00f3w tej gazety. Wy\u0142\u0105czenie jakiegokolwiek du\u017cego, og\u00f3lnopolskiego medium z dystrybucji zwi\u0105zanych z kryzysem komunikat\u00f3w jest niezrozumia\u0142e i nie powinno mie\u0107 miejsca - pisze Bogus\u0142aw Chrabota, prezes Izby Wydawc\u00f3w Prasy.\n\nNawi\u0105zuje do tego, \u017ce od ponad miesi\u0105ca w wielu tytu\u0142ach prasowych publikowane s\u0105 rz\u0105dowe og\u0142oszenia informuj\u0105ce o obostrzeniach zwi\u0105zanych z epidemi\u0105 i dzia\u0142aniach pomocowych pa\u0144stwa. Og\u0142oszenia ukazywa\u0142y si\u0119 we wszystkich dziennikach og\u00f3lnopolskich opr\u00f3cz \u201eGazety Wyborczej\u201d. Spraw\u0105 zaj\u0105\u0142 si\u0119 tak\u017ce Rzecznik Praw Obywatelskich, prosz\u0105c kancelari\u0119 premiera o wyja\u015bnienia.\n\nBogus\u0142aw Chrabota zwraca tak\u017ce uwag\u0119, \u017ce \u201eGazeta Wyborcza\u201d nie jest jedynym tytu\u0142em, w kt\u00f3rym nie ukazuj\u0105 si\u0119 rz\u0105dowe og\u0142oszenia. - Pomijana jest cz\u0119\u015b\u0107 prasy regionalnej oraz praktycznie ca\u0142a prasa lokalna, czyli tytu\u0142y, kt\u00f3re docieraj\u0105 do ma\u0142ych spo\u0142eczno\u015bci, do obywateli odci\u0119tych od innych \u017ar\u00f3de\u0142 informacji, kt\u00f3rzy cz\u0119sto - m.in. z racji swojego wieku - nie potrafi\u0105 korzysta\u0107 lub nie maj\u0105 dost\u0119pu do internetu. Trzeba przypomnie\u0107, i\u017c tylko tytu\u0142y lokalne w wyczerpuj\u0105cy spos\u00f3b informuj\u0105 o konkretnych dzia\u0142aniach i \u015brodkach, jakie nale\u017cy stosowa\u0107 na danym, ograniczonym terytorialnie terenie. Tylko w gazetach i czasopismach lokalnych czytelnik znajdzie najnowsze i sprawdzone informacje o najbli\u017cszym jego otoczeniu. Pomini\u0119cie tego segmentu rynku i nierozpowszechnianie tym kana\u0142em komunikat\u00f3w i og\u0142osze\u0144 wyklucza liczn\u0105 rzesz\u0119 obywateli z dost\u0119pu do istotnych tre\u015bci - czytamy w li\u015bcie.\n\n- Trzeba sobie u\u015bwiadomi\u0107, jak wielk\u0105 rol\u0119 spe\u0142nia prasa w tej dobie. Oczywi\u015bcie mamy dzienniki, w tym tak\u017ce dzienniki regionalne i lokalne, kt\u00f3re docieraj\u0105 z codzienn\u0105 dawk\u0105 informacji do czytelnika - i jest to nie do przecenienia. Ale s\u0105 te\u017c magazyny, tygodniki, pisma kolorowe, kt\u00f3re daj\u0105 nam wszystkim wytchnienie, rozrywk\u0119 oraz edukacj\u0119. Dlatego tak wa\u017cne jest, \u017ceby uj\u0105\u0107 si\u0119 za tym rynkiem w tak trudnym czasie. I to w\u0142a\u015bnie robimy - podsumowuje Marek Fr\u0105ckowiak.\n\nW po\u0142owie marca br., gdy zamkni\u0119to kioski i saloniki prasowe w sklepach wielkopowierzchniowych, cz\u0142onkowie Izby Wydawc\u00f3w Prasy napisali do Kancelarii Prezesa Rady Ministr\u00f3w z pro\u015bb\u0105 o doprecyzowanie przepisu, na podstawie kt\u00f3rego zamkni\u0119to punkty. Z odpowiedzi wynika\u0142o, \u017ce rozporz\u0105dzenia ministra zdrowia nie stosuje si\u0119 do takiej dzia\u0142alno\u015bci jak sprzeda\u017c prasy (punkt\u00f3w o przewa\u017caj\u0105cym typie takiej dzia\u0142alno\u015bci) i nie dotyczy salonik\u00f3w prasowych, czyli plac\u00f3wek handlowych, w kt\u00f3rych przewa\u017caj\u0105ca dzia\u0142alno\u015b\u0107 polega na handlu pras\u0105, biletami komunikacji miejskiej, wyrobami tytoniowymi, kuponami gier losowych i zak\u0142ad\u00f3w wzajemnych.", "keywords": [], "meta_keywords": ["Izba Wydawc\u00f3w Prasy"], "tags": ["Podatek", "Marek Fr\u0105ckowiak", "VAT", "Prenumerata", "\u201eGazeta Wyborcza\u201d", "Izba Wydawc\u00f3w Prasy", "koronawirusa", "Gazeta Wyborcza", "Bogus\u0142aw Chrabota"], "authors": [], "publish_date": null, "summary": "", "article_html": "", "meta_description": "Izba Wydawc\u00f3w Prasy", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Izba Wydawc\u00f3w Prasy", "keywords": "Izba Wydawc\u00f3w Prasy", "og": {"image": "https://static.wirtualnemedia.pl/media/top/prasa655_1414535992.jpg", "type": "article", "url": "https://www.wirtualnemedia.pl/artykul/izba-wydawcow-prasy-apeluje-o-zerowy-vat-i-nizsze-oplaty-za-prenumerate-chce-ogloszen-rzadowych-w-gw-i-prasie-lokalnej", "title": "Wydawcy prasy apeluj\u0105 o rekompensat\u0119 za utrat\u0119 wp\u0142yw\u00f3w reklamowych i zerowy VAT. Chc\u0105 og\u0142osze\u0144 rz\u0105dowych w \u201eGW\u201d i prasie lokalnej", "description": "Izba Wydawc\u00f3w Prasy wys\u0142a\u0142a w czwartek do premiera dwa listy. W pierwszym chce rekompensaty za utrat\u0119 wp\u0142yw\u00f3w reklamowych i mo\u017cliwo\u015b\u0107 odpisania od podatku 300 z\u0142 dla prenumerator\u00f3w prasy. W drugim apeluje do szefa rz\u0105du o dawanie rz\u0105dowych og\u0142osze\u0144 we wszystkich tytu\u0142ach, bez wyj\u0105tk\u00f3w. - Pandemia uderza w rynek z ogromn\u0105 moc\u0105, musimy si\u0119 broni\u0107 - komentuje w rozmowie w portalem Wirtualnemedia.pl Marek Fr\u0105ckowiak, dyrektor generalny IWP."}, "thumbnail": "https://static.wirtualnemedia.pl/media/top/prasa655_1414535992.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/izba-wydawcow-prasy-apeluje-o-zerowy-vat-i-nizsze-oplaty-za-prenumerate-chce-ogloszen-rzadowych-w-gw-i-prasie-lokalnej"}