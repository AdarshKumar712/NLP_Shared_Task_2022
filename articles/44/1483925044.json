{"source_url": "http://fronda.pl", "url": "http://fronda.pl/a/jerzy-bukowski-wszechobecny-tusk,138534.html", "title": "Jerzy Bukowski: Wszechobecny Tusk", "top_image": "https://www.fronda.pl/site_media/media/uploads/article/.thumbnails/tusk_klamczuszek_flickr-1200x630.jpg", "meta_img": "https://www.fronda.pl/site_media/media/uploads/article/.thumbnails/tusk_klamczuszek_flickr-1200x630.jpg", "images": ["http://fronda.pl/site_media/images/autopromotion/hostel_logo.png", "http://fronda.pl/site_media/images/autopromotion/holland_logo.png", "http://fronda.pl/site_media/images/autopromotion/holender_logo.png", "http://fronda.pl/site_media/media/uploads/article/.thumbnails/tusk_klamczuszek_flickr-746x280.jpg\n", "http://fronda.pl/site_media/images/logo.png", "http://fronda.pl/site_media/media/uploads/avatar/.thumbnails/stalker-new-cbs-50x50.jpg", "http://fronda.pl/site_media/images/aniol.jpg", "http://fronda.pl/site_media/vendor/facebox/closelabel.png", "https://www.fronda.pl/site_media/media/uploads/article/.thumbnails/tusk_klamczuszek_flickr-1200x630.jpg", "http://fronda.pl/site_media/media/uploads/avatar/.thumbnails/default-50x50.png", "http://fronda.pl/site_media/media/uploads/article/.thumbnails/wehfuwibfeiuwebfkjwbeflwefnwelfwe-190x100.jpg", "http://fronda.pl/site_media/images/blank.gif", "http://fronda.pl/site_media/images/autopromotion/fort24_logo.png", "http://fronda.pl/site_media/images/facebook.png"], "movies": [], "text": "Nie wystartuje w wyborach prezydenckich, nie zamierza ubiega\u0107 si\u0119 o pozycj\u0119 lidera opozycji, nie zg\u0142asza aspiracji do powrotu na funkcj\u0119 przewodnicz\u0105cego Platformy Obywatelskiej.\n\nWydawa\u0107 by si\u0119 mog\u0142o, \u017ce Donald Tusk znikn\u0105\u0142 z polskiej sceny politycznej, chocia\u017c w\u0142a\u015bnie powr\u00f3ci\u0142 do kraju. A jednak wszystkie kalkulacje co do jej przysz\u0142ego kszta\u0142tu obracaj\u0105 si\u0119 w\u0142a\u015bnie wok\u00f3\u0142 by\u0142ego premiera.\n\nMa\u0142o kto wierzy, aby nie chcia\u0142 on jeszcze odegra\u0107 na niej istotnej roli. Jedni twierdz\u0105, \u017ce my\u015bli g\u0142\u00f3wnie o starcie w wyborach prezydenckich w 2025 roku, drudzy s\u0105dz\u0105, i\u017c jego marzeniem jest utworzenie du\u017cej partii, przy czym zdania na temat tego, czy b\u0119dzie chcia\u0142 po\u0142\u0105czy\u0107 PO z Koalicj\u0105 Polsk\u0105, czy te\u017c z ugrupowaniami lewicowymi b\u0105d\u017a z formacj\u0105, jaka mo\u017ce powsta\u0107 wok\u00f3\u0142 ubiegaj\u0105cego si\u0119 o prezydentur\u0119 Szymona Ho\u0142owni s\u0105 na razie podzielone.\n\nJedno wydaje si\u0119 pewne: \u017ceby m\u00f3g\u0142 zrealizowa\u0107 swoje plany, na czele Platformy musi stan\u0105\u0107 sprzyjaj\u0105cy mu polityk, na pewno wi\u0119c nie Grzegorz Schetyna. I to jest zadanie dla Tuska na najbli\u017csze dni. A \u017ce nale\u017cy do mistrz\u00f3w zakulisowych rozgrywek, obecny lider PO i Koalicji Obywatelskiej ma si\u0119 czego obawia\u0107, chocia\u017c i on potrafi nie\u017ale sobie radzi\u0107 w tej materii.\n\nPrzysz\u0142o\u015b\u0107 nie wybieraj\u0105cego si\u0119 bynajmniej na polityczn\u0105 emerytur\u0119 Donalda Tuska z pewno\u015bci\u0105 zaci\u0105\u017cy nad kszta\u0142tem ca\u0142ej opozycji.", "keywords": [], "meta_keywords": ["Bukowski", "dr Jerzy Bukowski", "Tusk", "Donald Tusk", "opozycja"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "Bukowski, dr Jerzy Bukowski, Tusk, Donald Tusk, opozycja", "og": {"title": "Jerzy Bukowski: Wszechobecny Tusk", "type": "article", "image": {"identifier": "https://www.fronda.pl/site_media/media/uploads/article/.thumbnails/tusk_klamczuszek_flickr-1200x630.jpg", "width": 1200, "height": 630}, "url": "https://www.fronda.pl/a/jerzy-bukowski-wszechobecny-tusk,138534.html"}}, "canonical_link": "https://www.fronda.pl/a/jerzy-bukowski-wszechobecny-tusk,138534.html"}