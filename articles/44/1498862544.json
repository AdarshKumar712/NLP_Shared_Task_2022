{"source_url": "https://wiadomosci.onet.pl", "url": "https://wiadomosci.onet.pl/kraj/odkryto-wrak-polskiego-statku-w-wisle-moze-miec-ponad-500-lat/c77m0hr", "title": "Odkryto wrak polskiego statku w Wi\u015ble. Mo\u017ce mie\u0107 ponad 500 lat", "top_image": "https://ocdn.eu/pulscms-transforms/1/a2Hk9kpTURBXy80Y2JhZjM4ZDcwZGZlMjRmNGEzYjliOTA0NDY5OTdhNi5qcGeTlQPNAp3NBdvNFK_NC6WTCaY3NDkyMzAGkwXNAjrNASyBoTAB/wrak-szkuty-odkryty-w-2018-r.jpg", "meta_img": "https://ocdn.eu/pulscms-transforms/1/a2Hk9kpTURBXy80Y2JhZjM4ZDcwZGZlMjRmNGEzYjliOTA0NDY5OTdhNi5qcGeTlQPNAp3NBdvNFK_NC6WTCaY3NDkyMzAGkwXNAjrNASyBoTAB/wrak-szkuty-odkryty-w-2018-r.jpg", "images": ["https://ocdn.eu/pulscms-transforms/1/Isak9kpTURBXy80MDUyY2ViYTM5M2YyMTUxMTdjOTYyNWU1MmFiNDZkMC5wbmeRlQMAAM0D6H2BoTAB", "https://ocdn.eu/pulscms-transforms/1/a2Hk9kpTURBXy80Y2JhZjM4ZDcwZGZlMjRmNGEzYjliOTA0NDY5OTdhNi5qcGeTlQPNAp3NBdvNFK_NC6WTCaY3NDkyMzAGkwXNAjrNASyBoTAB/wrak-szkuty-odkryty-w-2018-r.jpg", "https://ocdn.eu/pulscms-transforms/1/KK-k9kpTURBXy80Y2JhZjM4ZDcwZGZlMjRmNGEzYjliOTA0NDY5OTdhNi5qcGeTlQPNAp3NBdvNFK_NC6WTBc0DFM0BvJMJpjc0OTIzMAaBoTAB/wrak-szkuty-odkryty-w-2018-r.jpg", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/weather/weather_state_icons/3.svg"], "movies": [], "text": "Odkryty statek to najprawdopodobniej szkuta, czyli taki typ statku transportowego, kt\u00f3ry by\u0142 u\u017cywany od XIV do XVIII w.\n\nWrak ma 37 m d\u0142ugo\u015bci i 6 metr\u00f3w szeroko\u015bci\n\nW czasie prac badacze natkn\u0119li si\u0119 te\u017c na pozosta\u0142o\u015bci po mo\u015bcie z czas\u00f3w II wojny \u015bwiatowej\n\nNaukowcy prowadzili badania dna Wis\u0142y na przestrzeni kilkunastu kilometr\u00f3w - od Kana\u0142u \u017bera\u0144skiego w Warszawie po Jab\u0142onn\u0119.\n\nW\u015br\u00f3d nowo odkrytych wrak\u00f3w znalaz\u0142 si\u0119 dobrze zachowany, du\u017cy drewniany statek transportowy. \"To najprawdopodobniej szkuta, czyli taki typ statku transportowego, kt\u00f3ry by\u0142 u\u017cywany od XIV do XVIII w.\" - uwa\u017ca szef projektu, archeolog podwodny Artur Brz\u00f3ska ze Stowarzyszenia Archeolog\u00f3w Jutra. Wrak ma 37 m d\u0142ugo\u015bci i 6 metr\u00f3w szeroko\u015bci.\n\nOkr\u0119t m\u00f3g\u0142 s\u0142u\u017cy\u0107 do transportu zbo\u017ca\n\nBadania Wis\u0142y utrudnia brak przejrzysto\u015bci wody. - Gdy nurkujemy, widzimy na odleg\u0142o\u015b\u0107 maksymalnie 10-20 cm. Poszukiwa\u0144 nie u\u0142atwia wartki nurt rzeki - podkre\u015bla Brz\u00f3ska. Dlatego badaczom nie uda\u0142o si\u0119 znale\u017a\u0107 \u017cadnych przedmiot\u00f3w zwi\u0105zanych ze statkiem - na przyk\u0142ad towar\u00f3w, kt\u00f3re przewozi\u0142.\n\n- Zreszt\u0105 chyba nie mo\u017cemy na wiele liczy\u0107. W mojej ocenie szkuta przewozi\u0142a najprawdopodobniej zbo\u017ce do Gda\u0144ska. Taki towar nie mia\u0142 prawa przetrwa\u0107 - podkre\u015bla szef projektu.\n\nWraki szkut s\u0105 bardzo rzadkim znaleziskiem. Najlepiej zachowana jednostka tego typu w Polsce zosta\u0142a wydobyta w 2018 r. w Czersku, sk\u0105d trafi\u0142a w ca\u0142o\u015bci do konserwacji do Rybna do O\u015brodka Magazynowo-Studyjnego Pa\u0144stwowego Muzeum Archeologicznego w Warszawie.\n\nDrugi nieznany wrak w czasie najnowszych bada\u0144 w rejonie Warszawy uda\u0142o si\u0119 namierzy\u0107 na wysoko\u015bci Burakowa. Brz\u00f3ska uwa\u017ca, \u017ce jest to najprawdopodobniej prom z ko\u0144ca XIX lub z 1. po\u0142. XX w. \u015awiadczy\u0107 o tym maj\u0105 znajduj\u0105ce si\u0119 z boku jednostki prowadnice - zapewne na liny.\n\nOdkryto r\u00f3wnie\u017c \u015blady dawnego mostu\n\nDo tej pory na tym odcinku rzeki znane by\u0142y tylko dwa wraki - jeden pochodz\u0105cy z XVI w. (ze wzgl\u0119du na stan zachowania trudno okre\u015bli\u0107 typ jednostki) i drugi XIX-wieczny. To tzw. berlinka, czyli pod\u0142u\u017cna barka do p\u0142ywania po kana\u0142ach i rzekach. - Cieszy nas, \u017ce podwoili\u015bmy ten wynik - nie kryje zadowolenia archeolog.\n\nBadacze natkn\u0119li si\u0119 te\u017c na pozosta\u0142o\u015bci po mo\u015bcie z czas\u00f3w II wojny \u015bwiatowej. Znajduj\u0105 si\u0119 na wysoko\u015bci \u0141omianek Dolnych. Jest to pi\u0119\u0107 pali wbitych w dno rzeki. Zachowa\u0142y si\u0119 te\u017c resztki stalowej konstrukcji. \"Z naszych analiz i z informacji historycznych wynika, \u017ce most wznie\u015bli niemieccy saperzy\" - m\u00f3wi Brz\u00f3ska.\n\nDo bada\u0144 wykorzystano sonar zamontowany na motor\u00f3wce. Dopiero po wytypowaniu obiecuj\u0105cych miejsc naukowcy nurkowali, aby zweryfikowa\u0107 ustalenia. Jeszcze przed podj\u0119ciem w\u0142a\u015bciwych bada\u0144 testowali sonar na Wi\u015ble niedaleko warszawskiej Star\u00f3wki.\n\nW czasie tych eksperyment\u00f3w uda\u0142o si\u0119 te\u017c namierzy\u0107 fragment statku wbity w dno rzeki. W ocenie Brz\u00f3ski r\u00f3wnie\u017c mo\u017ce by\u0107 to szkuta, o czym \u015bwiadczy fragment tej jednostki wyci\u0105gni\u0119ty na powierzchni\u0119. To drewniana wr\u0119ga (dennik) wa\u017c\u0105ca ok. 250 kg, b\u0119d\u0105ca elementem szkieletu z dziobu b\u0105d\u017a rufy statku.\n\nNaukowiec podkre\u015bla, \u017ce badania by\u0142y bardzo czasoch\u0142onne. W sumie przez ca\u0142y 2019 r. archeolodzy przep\u0142yn\u0119li motor\u00f3wk\u0105 oko\u0142o 400 kilometr\u00f3w r\u00f3wnoleg\u0142ymi pasami - wszystko po to, aby zbada\u0107 13 kilometr\u00f3w rzeki o powierzchni blisko 500 hektar\u00f3w.\n\nTeraz naukowcy chcieliby pobra\u0107 pr\u00f3bki do bada\u0144 ze znalezionych statk\u00f3w, dzi\u0119ki czemu mo\u017cliwe by\u0142oby precyzyjne okre\u015blenie wieku zatopionych jednostek. Przedsi\u0119wzi\u0119cie by\u0142o sfinansowane ze \u015brodk\u00f3w Ministerstwa Kultury i Dziedzictwa Naukowego przy merytorycznym wsparciu Instytutu Archeologii Uniwersytetu Warszawskiego.\n\n(pc)", "keywords": [], "meta_keywords": [""], "tags": [], "authors": [], "publish_date": "Sun Jan 19 10:54:03 2020", "summary": "", "article_html": "", "meta_description": "Wrak du\u017cego statku transportowego sprzed kilkuset lat odkryli archeolodzy w Wi\u015ble na wysoko\u015bci \u0141omianek Dolnych, na p\u00f3\u0142noc od Warszawy. Zdaniem znalazc\u00f3w jest to najpewniej szkuta, czyli jednostka, kt\u00f3ra mog\u0142a przewie\u017a\u0107 nawet 100 ton towar\u00f3w.", "meta_lang": "pl", "meta_favicon": "", "meta_data": {"DC.Identifier": "aec41a79-4698-49ba-8462-432f83adc085", "pkg-uuid": "aec41a79-4698-49ba-8462-432f83adc085", "detailType": "article", "serviceUuid": "b177a2c9-166f-4113-9b28-185bbe554807", "description": "Wrak du\u017cego statku transportowego sprzed kilkuset lat odkryli archeolodzy w Wi\u015ble na wysoko\u015bci \u0141omianek Dolnych, na p\u00f3\u0142noc od Warszawy. Zdaniem znalazc\u00f3w jest to najpewniej szkuta, czyli jednostka, kt\u00f3ra mog\u0142a przewie\u017a\u0107 nawet 100 ton towar\u00f3w.", "og": {"title": "Odkryto wrak polskiego statku w Wi\u015ble. Mo\u017ce mie\u0107 ponad 500 lat", "description": "Wrak du\u017cego statku transportowego sprzed kilkuset lat odkryli archeolodzy w Wi\u015ble na wysoko\u015bci \u0141omianek Dolnych, na p\u00f3\u0142noc od Warszawy. Zdaniem znalazc\u00f3w jest to najpewniej szkuta, czyli jednostka, kt\u00f3ra mog\u0142a przewie\u017a\u0107 nawet 100 ton towar\u00f3w.", "image": {"identifier": "https://ocdn.eu/pulscms-transforms/1/a2Hk9kpTURBXy80Y2JhZjM4ZDcwZGZlMjRmNGEzYjliOTA0NDY5OTdhNi5qcGeTlQPNAp3NBdvNFK_NC6WTCaY3NDkyMzAGkwXNAjrNASyBoTAB/wrak-szkuty-odkryty-w-2018-r.jpg", "width": 570, "height": 300, "type": "image/jpeg"}, "url": "https://warszawa.onet.pl/odkryto-wrak-polskiego-statku-w-wisle-moze-miec-ponad-500-lat/rvjds48", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-19 10:54:03+0100"}, "fb": {"pages": 185265414715}, "twitter": {"card": "summary_large_image", "description": "Wrak du\u017cego statku transportowego sprzed kilkuset lat odkryli archeolodzy w Wi\u015ble na wysoko\u015bci \u0141omianek Dolnych, na p\u00f3\u0142noc od Warszawy. Zdaniem znalazc\u00f3w jest to najpewniej szkuta, czyli jednostka, kt\u00f3ra mog\u0142a przewie\u017a\u0107 nawet 100 ton towar\u00f3w.", "title": "Odkryto wrak polskiego statku w Wi\u015ble. Mo\u017ce mie\u0107 ponad 500 lat", "site": "OnetWiadomosci", "image": "https://ocdn.eu/pulscms-transforms/1/EV0ktkpTURBXy80Y2JhZjM4ZDcwZGZlMjRmNGEzYjliOTA0NDY5OTdhNi5qcGeSlQPNAp3NBdvNFK_NC6WTBc0EsM0CWA"}}, "canonical_link": "https://warszawa.onet.pl/odkryto-wrak-polskiego-statku-w-wisle-moze-miec-ponad-500-lat/rvjds48"}