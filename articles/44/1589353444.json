{"source_url": "https://www.haberler.com", "url": "https://www.haberler.com/sudan-da-egemenlik-konseyi-nden-darbe-icin-13163728-haberi/", "title": "Sudan'da Egemenlik Konseyi'nden \"darbe i\u00e7in \u00e7abalayan siyasi gruplar var\" a\u00e7\u0131klamas\u0131", "top_image": "https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg", "meta_img": "https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg", "images": ["https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Sudan'da Egemenlik Konseyi'nden \"darbe i\u00e7in \u00e7abalayan siyasi gruplar var\" a\u00e7\u0131klamas\u0131\n\nSudan Egemenlik Konseyi Ba\u015fkan\u0131 Orgeneral Abdulfettah el-Burhan, asker-sivil ge\u00e7ici ortak y\u00f6netimi \u00e7\u00f6kertmeyi hedefleyen ve darbe i\u00e7in \u00e7al\u0131\u015fan siyasi gruplar oldu\u011funu iddia etti.\n\nSudan Egemenlik Konseyi Ba\u015fkan\u0131 Orgeneral Abdulfettah el-Burhan, asker-sivil ge\u00e7ici ortak y\u00f6netimi \u00e7\u00f6kertmeyi hedefleyen ve darbe i\u00e7in \u00e7al\u0131\u015fan siyasi gruplar oldu\u011funu iddia etti.\n\n\u00dclkedeki en \u00fcst otorite Egemenlik Konseyi (Devlet Ba\u015fkanl\u0131\u011f\u0131) Ba\u015fkan\u0131 Orgeneral Burhan, devlet televizyonunda yay\u0131mlanan konu\u015fmas\u0131nda, \"(Devrik Cumhurba\u015fkan\u0131 \u00d6mer el-Be\u015fir'in lideri oldu\u011fu eski iktidar partisi) Ulusal Kongre'nin aralar\u0131nda bulundu\u011fu siyasi gruplar, darbe \u00e7\u0131\u011f\u0131rtkanl\u0131\u011f\u0131 yap\u0131yor. Bu gruplar, ge\u00e7i\u015f d\u00f6neminin ba\u015far\u0131l\u0131 olmas\u0131na izin vermeyeceklerini s\u00f6yl\u00fcyorlar.\" dedi.\n\nBurhan, \"Ulusal Kongre, ordunun halktan yana tav\u0131r almas\u0131ndan zararl\u0131 \u00e7\u0131kan tek taraf. Bu nedenle fitne ve \u00e7at\u0131\u015fma \u00e7\u0131karmak i\u00e7in \u00e7abal\u0131yorlar. Bize ula\u015fan t\u00fcm mesaj ve deliller onlar\u0131n ge\u00e7i\u015f d\u00f6neminin tamamlanmas\u0131na izin vermeyecekleri y\u00f6n\u00fcnde.\" diye konu\u015ftu.\n\nOrdu i\u00e7erisinde yer edinmeye \u00e7al\u0131\u015fan baz\u0131 siyasi partilerin bulundu\u011funu dile getiren Burhan, \"O y\u00fczden s\u00fcrekli olarak, orduyu siyasetten uzak tutun mesaj\u0131n\u0131 verdik.\" ifadesini kulland\u0131.\n\nSudan'da 30 y\u0131ll\u0131k \u00d6mer el-Be\u015fir iktidar\u0131n\u0131n askeri darbeyle devrilmesinin ard\u0131ndan 21 A\u011fustos 2019'da 39 ay s\u00fcrecek asker-sivil ortak ge\u00e7ici y\u00f6netimi ba\u015flam\u0131\u015ft\u0131.\n\nKaynak: AA", "keywords": [], "meta_keywords": ["Sudan", "G\u00fcncel", "Haberler"], "tags": [], "authors": [], "publish_date": null, "summary": "", "article_html": "", "meta_description": "Sudan Egemenlik Konseyi Ba\u015fkan\u0131 Orgeneral Abdulfettah el-Burhan, asker-sivil ge\u00e7ici ortak y\u00f6netimi \u00e7\u00f6kertmeyi hedefleyen ve darbe i\u00e7in \u00e7al\u0131\u015fan siyasi gruplar oldu\u011funu iddia etti.", "meta_lang": "tr", "meta_favicon": "/touch-icon-iphone.png", "meta_data": {"description": "Sudan Egemenlik Konseyi Ba\u015fkan\u0131 Orgeneral Abdulfettah el-Burhan, asker-sivil ge\u00e7ici ortak y\u00f6netimi \u00e7\u00f6kertmeyi hedefleyen ve darbe i\u00e7in \u00e7al\u0131\u015fan siyasi gruplar oldu\u011funu iddia etti.", "keywords": "Sudan, G\u00fcncel, Haberler", "image": "https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg", "medium": "news", "dateCreated": "2020-04-26T16:34:04+03:00", "dateUpdated": "2020-04-26T16:34:04+03:00", "msapplication-starturl": "https://www.haberler.com", "article": {"id": 13163728, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Sudan, G\u00fcncel"}, "og": {"url": "https://www.haberler.com/sudan-da-egemenlik-konseyi-nden-darbe-icin-13163728-haberi/", "site_name": "Haberler.com", "locale": "tr_TR", "type": "article", "title": "Sudan'da Egemenlik Konseyi'nden 'darbe i\u00e7in \u00e7abalayan siyasi gruplar var' a\u00e7\u0131klamas\u0131", "description": "Sudan Egemenlik Konseyi Ba\u015fkan\u0131 Orgeneral Abdulfettah el-Burhan, asker-sivil ge\u00e7ici ortak y\u00f6netimi \u00e7\u00f6kertmeyi hedefleyen ve darbe i\u00e7in \u00e7al\u0131\u015fan siyasi gruplar oldu\u011funu iddia etti.", "image": {"identifier": "https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg", "secure_url": "https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/sudan-da-egemenlik-konseyi-nden-darbe-icin-13163728-haberi/", "card": "summary_large_image", "site": "Haberler", "title": "Sudan'da Egemenlik Konseyi'nden 'darbe i\u00e7in \u00e7abalayan siyasi gruplar var' a\u00e7\u0131klamas\u0131", "description": "Sudan Egemenlik Konseyi Ba\u015fkan\u0131 Orgeneral Abdulfettah el-Burhan, asker-sivil ge\u00e7ici ortak y\u00f6netimi \u00e7\u00f6kertmeyi hedefleyen ve darbe i\u00e7in \u00e7al\u0131\u015fan siyasi gruplar oldu\u011funu iddia etti.", "image": "https://foto.haberler.com/haber/2020/04/26/sudan-da-egemenlik-konseyi-nden-darbe-icin-13163728_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/sudan-da-egemenlik-konseyi-nden-darbe-icin-13163728-haberi/"}