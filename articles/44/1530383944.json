{"source_url": "https://web.archive.org", "url": "https://web.archive.org/web/20220124031948id_/https://www.aydinses.com/genel/ozel-pendik-te-cami-avlusundaki-kavga-kamerada-h1604733.html", "title": "Son dakika haberleri ve t\u00fcm son dakika geli\u015fmeleri", "top_image": "https://www.aydinses.com/images/haberler/no_headline.jpg", "meta_img": "https://www.aydinses.com/images/haberler/no_headline.jpg", "images": ["https://www.aydinses.com/images/haberler/no_headline.jpg", "https://www.aydinses.com/images/banner/logoayyildiz01.jpg", "http://www.sanalbasin.com/dcms-themes/sanalbasin/img/sanalbasin_uyesidir.png", "https://www.aydinses.com/images/banner/aydinsestv.gif", "https://www.aydinses.com/_themes/hs-elegant/images/space.png", "https://mc.yandex.ru/watch/27888939", "https://www.aydinses.com/images/banner/rus.gif"], "movies": [], "text": "*M\u00fcezzin kavgay\u0131 sonland\u0131rmak i\u00e7in ikinciye ezan okudu.\n\n\n\n\u0130stanbul\n\nPendik'te bulunan cami avlusunda ayn\u0131 aileden oldu\u011fu iddia edilen bir grup aras\u0131nda kavga \u00e7\u0131kt\u0131. Cami m\u00fcezzini, \u00f6\u011fle ezan\u0131n\u0131n ard\u0131ndan \u00e7\u0131kan kavgay\u0131 sonland\u0131rmak i\u00e7in bir kez daha ezan okudu. Fakat grup buna ald\u0131r\u0131\u015f etmedi. Avludaki sandalyelerin de kullan\u0131ld\u0131\u011f\u0131 kavga g\u00fcvenlik kameralar\u0131na saniye saniye yans\u0131d\u0131. Kavgada 5 ki\u015fi yaraland\u0131.\n\nOlay d\u00fcn saat 13.30 s\u0131ralar\u0131nda Pendik Kaynarca Mahallesi'nde bulunan bir camide meydana geldi. Ayn\u0131 aileden olduklar\u0131 iddia edilen bir grup, \u00f6\u011fle ezan\u0131n\u0131n ard\u0131ndan, cemaat namaz i\u00e7in i\u00e7eri girdikten k\u0131sa s\u00fcre sonra, caminin avlusunda hen\u00fcz bilinmeyen bir nedenle kavga etmeye ba\u015flad\u0131. D\u0131\u015far\u0131dan gelen kavga seslerini duyan m\u00fcezzin ise, kavgan\u0131n sonlanmas\u0131 i\u00e7in ezan\u0131 tekrar okudu. Fakat grup, buna ald\u0131r\u0131\u015f etmeyerek kavgaya devam etti. Kavga edenler, etraftakilerin m\u00fcdahalesiyle k\u0131sa s\u00fcreli\u011fine ayr\u0131ld\u0131. Daha sonra grup, bir kez daha kar\u015f\u0131 kar\u015f\u0131ya gelerek birbirlerine sald\u0131rd\u0131. Sandalyelerin de kullan\u0131ld\u0131\u011f\u0131 kavgada 5 ki\u015fi yaraland\u0131. \u0130hbar \u00fczerine olay yerine \u00e7ok say\u0131da polis ekibi sevk edildi. K\u0131sa s\u00fcrede olay yerine gelen ekipler, kavgaya m\u00fcdahale etti. Olayda yaralanan 5 ki\u015fi Marmara \u00dcniversitesi Hastanesi'ne kald\u0131r\u0131ld\u0131.\n\nKAVGA ANI G\u00dcVENL\u0130K KAMERASINDA\n\nCami avlusunda ya\u015fanan kavga g\u00fcvenlik kameralar\u0131na saniye saniye yans\u0131d\u0131. G\u00f6r\u00fcnt\u00fclerde, birka\u00e7 ki\u015finin avluda kavga etti\u011fi, daha sonra etraftakilerin m\u00fcdahalesiyle kavga edenlerin cami avlusundan ayr\u0131ld\u0131\u011f\u0131, bir s\u00fcre sonra ise grubun tekrar cami avlusunda sandalyeleri kullanarak birbirlerini darp etti\u011fi g\u00f6r\u00fcl\u00fcyor.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "meta_lang": "tr", "meta_favicon": "https://www.aydinses.com/images/banner/favicon.ico", "meta_data": {"description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "author": "aydinses", "developer": "aydinses", "designer": "aydinses", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "aydinses", "title": "(\u00d6ZEL)- PEND\u0130K'TE CAM\u0130 AVLUSUNDAK\u0130 KAVGA KAMERADA", "description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "image": {"identifier": "https://www.aydinses.com/images/haberler/no_headline.jpg", "type": "image/jpeg", "width": 555, "height": 288}, "type": "article", "url": "https://www.aydinses.com/genel/ozel-pendik-te-cami-avlusundaki-kavga-kamerada-h1604733.html"}, "twitter": {"card": "summary_large_image", "url": "http://www.aydinses.com/genel/ozel-pendik-te-cami-avlusundaki-kavga-kamerada-h1604733.html", "domain": "https://www.aydinses.com/", "site": "aydinses", "title": "(\u00d6ZEL)- PEND\u0130K'TE CAM\u0130 AVLUSUNDAK\u0130 KAVGA KAMERADA", "image": {"src": "https://www.aydinses.com/images/haberler/no_headline.jpg"}}, "dc.language": "tr", "dc.source": "https://www.aydinses.com/", "dc.title": "Son dakika haberleri ve t\u00fcm son dakika geli\u015fmeleri", "dc.description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "fb": {"pages": 135071793170594}}, "canonical_link": "https://www.aydinses.com/genel/ozel-pendik-te-cami-avlusundaki-kavga-kamerada-h1604733.html"}