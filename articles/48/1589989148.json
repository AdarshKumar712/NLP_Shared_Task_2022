{"source_url": "http://www.tvp.info", "url": "http://www.tvp.info/47761666/poczta-polska-bedzie-z-najwyzsza-starannoscia-realizowala-obowiazki", "title": "\u201ePoczta Polska b\u0119dzie z najwy\u017csz\u0105 staranno\u015bci\u0105 realizowa\u0142a obowi\u0105zki\u201d", "top_image": "https://s7.tvp.pl/images2/7/9/c/uid_79c53633d7fcb5124c5fe1e3769a329b1587981931857_width_960_play_0_pos_0_gs_0_height_540.jpg", "meta_img": "https://s7.tvp.pl/images2/7/9/c/uid_79c53633d7fcb5124c5fe1e3769a329b1587981931857_width_960_play_0_pos_0_gs_0_height_540.jpg", "images": ["https://s1.tvp.pl/images2/a/c/7/uid_ac738b857c5cfa0d6cc98bd9a3d7387d1588101922545_width_1373_play_0_pos_0_gs_0_height_779.jpg", "https://s1.tvp.pl/images2/a/7/8/uid_a78abb4d7b88b93199e02aa762394a761587935633036_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/logo/tvp-info.svg", "https://s6.tvp.pl/images2/f/a/6/uid_fa6480e4bb984d902df5bd016432fb4b1588159176305_width_1373_play_0_pos_0_gs_0_height_779.jpg", "https://s9.tvp.pl/images2/9/f/f/uid_9ff25946b1087dccce6ca7d20a8f6fda1588154270173_width_1373_play_0_pos_0_gs_0_height_779.jpg", "https://s7.tvp.pl/images2/7/9/b/uid_79b421c1b207bb0b4d50dde06c6e368f1588150261416_width_1373_play_0_pos_0_gs_0_height_779.jpg", "https://s4.tvp.pl/images2/4/d/2/uid_4d2eff93024255ab24847e19e97ccfc11587975491887_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/icon/close-search.svg", "http://www.tvp.info/templates/xhtml/www.tvp.info/resources/images/logo/pap.png", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "https://s4.tvp.pl/images2/d/e/f/uid_def83acf07131aee4d75618242b68d4b1587746125196_width_190_play_0_pos_0_gs_0_height_107.jpg", "https://s6.tvp.pl/images2/6/3/5/uid_63586f68f0954ca6db282347f37293601588139276748_width_1373_play_0_pos_0_gs_0_height_779.jpg", "http://www.tvp.info/pub/sess/initsession", "https://s7.tvp.pl/images2/7/9/c/uid_79c53633d7fcb5124c5fe1e3769a329b1587981931857_width_907_play_0_pos_0_gs_0_height_515.jpg", "http://www.tvp.info/pub/sess/viewrequest?object_id=47761666", "https://s7.tvp.pl/images2/7/9/c/uid_79c53633d7fcb5124c5fe1e3769a329b1587981931857_width_960_play_0_pos_0_gs_0_height_540.jpg"], "movies": [], "text": "Zapewniam, \u017ce Poczta Polska jako wyznaczony operator pocztowy, najwi\u0119ksza i kluczowa sp\u00f3\u0142ka infrastrukturalna w kraju, b\u0119dzie z najwy\u017csz\u0105 staranno\u015bci\u0105 realizowa\u0142a przewidziane dla niej obowi\u0105zki, tak jak to czyni ka\u017cdego dnia od ponad 460 lat \u2013 o\u015bwiadczy\u0142 prezes Poczty Polskiej Tomasz Zdzikot.\n\nCZYTAJ WI\u0118CEJ W RAPORCIE\n\n\n\nW Senacie trwaj\u0105 konsultacje nad ustaw\u0105 o szczeg\u00f3lnych zasadach przeprowadzania wybor\u00f3w powszechnych na prezydenta Rzeczypospolitej Polskiej zarz\u0105dzonych w 2020 r., w kt\u00f3rych udzia\u0142 opr\u00f3cz Prezydium Senatu, przedstawicielami pocztowych zwi\u0105zk\u00f3w zawodowych, epidemiologami oraz ekspertami z dziedziny przetwarzania danych osobowych i by\u0142y szef PKW Wojciech Hermeli\u0144ski.\n\n\n\nPodczas spotkania marsza\u0142ek Senatu Tomasz Grodzki odczyta\u0142 pismo od szefa Poczty Polskiej. Zdzikot podkre\u015bli\u0142 w nim, \u017ce z uwagi na trwaj\u0105cy stan epidemii wiele przedsi\u0119biorstw musia\u0142o zawiesi\u0107 swoj\u0105 dzia\u0142alno\u015b\u0107. \u201ePomimo wyzwa\u0144 i utrudnie\u0144 z jakimi Polska, a tak\u017ce ca\u0142y \u015bwiat do tej pory jeszcze si\u0119 nie mierzy\u0142y, Poczta Polska nieustannie pracuje i wype\u0142nia swoj\u0105 rol\u0119\u201d \u2013 zaznaczy\u0142.\n\n\n\n\u201eZapewne wiele Polek i Polak\u00f3w wyra\u017anie dostrzega dzi\u015b, jak wa\u017cne jest nieprzerwane dor\u0119czanie rent i emerytur, korespondencji, wymiana informacji, dostarczanie przesy\u0142ek, czy zakup\u00f3w dokonanych przez internet. Poczta Polska, zapewniaj\u0105c ci\u0105g\u0142o\u015b\u0107 us\u0142ug \u015bwiadczonych dla obywateli i instytucji, jest jednym z wa\u017cnych dowod\u00f3w dzia\u0142ania i stabilno\u015bci Pa\u0144stwa Polskiego, niezale\u017cnie od \u2014 nawet tak trudnych \u2014 okoliczno\u015bci\u201d \u2013 napisa\u0142 Zdzikot.\n\nPodkre\u015bli\u0142 te\u017c, \u017ce g\u0142\u00f3wnym zadaniem zarz\u0105du Poczty Polskiej jest zapewnienie sprawno\u015bci i utrzymanie ci\u0105g\u0142o\u015bci dzia\u0142ania instytucji, strategicznej z punktu widzenia pa\u0144stwa i jego mieszka\u0144c\u00f3w, z zachowaniem wszelkich zasad bezpiecze\u0144stwa podleg\u0142ych pracownik\u00f3w oraz obywateli, dla kt\u00f3rych \u015bwiadczone s\u0105 us\u0142ugi i dor\u0119czane przesy\u0142ki.\n\n\n\n\u201eChcia\u0142bym z ca\u0142\u0105 stanowczo\u015bci\u0105 podkre\u015bli\u0107, i\u017c bezpiecze\u0144stwo ludzi jest dla ca\u0142ego zarz\u0105du Poczty Polskiej spraw\u0105 priorytetow\u0105\u201d \u2013 o\u015bwiadczy\u0142.\n\n\n\nOdnosz\u0105c si\u0119 do rozpatrywanej przez Senat ustawy ws. g\u0142osowania korespondencyjnego Zdzikot podkre\u015bli\u0142, i\u017c \u201ePoczta Polska nie jest kreatorem rozwi\u0105za\u0144 wprowadzonych do porz\u0105dku prawnego wol\u0105 ustawodawcy\u201d. Lecz, jak podkre\u015bli\u0142, \u201eb\u0119dzie ich wykonawc\u0105, zgodnie z rol\u0105 i zakresem odpowiedzialno\u015bci, jakie zostan\u0105 ustalone w przepisach przedmiotowej ustawy\u201d.\n\n\n\nDoda\u0142, \u017ce spos\u00f3b wykonania zada\u0144 przez sp\u00f3\u0142k\u0119 zostanie natomiast sprecyzowany w rozporz\u0105dzeniach wykonawczych wydanych na podstawie ustawy przez w\u0142a\u015bciwych ministr\u00f3w. \u201eZatem to tak\u017ce nie Poczta Polska b\u0119dzie ich autorem\u201d \u2013 zwr\u00f3ci\u0142 uwag\u0119 Zdzikot.\n\n#wieszwiecej Polub nas\n\n\u201eZapewniam pana Marsza\u0142ka, i\u017c Poczta Polska, jako wyznaczony operator pocztowy, najwi\u0119ksza i kluczowa sp\u00f3\u0142ka infrastrukturalna w kraju, b\u0119dzie z najwy\u017csz\u0105 staranno\u015bci, realizowa\u0142a przewidziane dla niej obowi\u0105zki\u201d \u2013 zadeklarowa\u0142 Zdzikot. Jak zauwa\u017cy\u0142 poczta dor\u0119cza obecnie ok. 1,5 mld przesy\u0142ek rocznie.\n\n\u201eJednocze\u015bnie, maj\u0105c na wzgl\u0119dzie tre\u015b\u0107 postanowienia Marsza\u0142ka Sejmu z dnia 5 lutego 2020 roku w sprawie zarz\u0105dzenia wybor\u00f3w Prezydenta Rzeczypospolitej Polskiej na dzie\u0144 10 maja 2020 roku, nale\u017cy podkre\u015bli\u0107, \u017ce zako\u0144czenie prac parlamentarnych i wej\u015bcie w \u017cycie przepis\u00f3w okre\u015blaj\u0105cych zasady przeprowadzenia wybor\u00f3w powszechnych na Prezydenta Rzeczypospolitej Polskiej ma fundamentalne znaczenie dla wszystkich odpowiedzialnych za proces wyborczy podmiot\u00f3w, tak\u017ce dla Poczty Polskiej\u201d \u2013 doda\u0142 Zdzikot.\n\n\n\n6 kwietnia Sejm uchwali\u0142 ustaw\u0119, autorstwa PiS, zgodnie z kt\u00f3r\u0105 wybory prezydenckie w 2020 r. maj\u0105 zosta\u0107 przeprowadzone wy\u0142\u0105cznie w drodze g\u0142osowania korespondencyjnego. Senat ma si\u0119 ni\u0105 zaj\u0105\u0107 na posiedzeniu w dniach 5 i 6 maja; we wtorek 28 kwietnia ustaw\u0105 zajm\u0105 si\u0119 trzy po\u0142\u0105czone komisje senackie: ustawodawcza, praw cz\u0142owieka, praworz\u0105dno\u015bci i petycji oraz komisja samorz\u0105du terytorialnego i administracji pa\u0144stwowej.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s7.tvp.pl/images2/7/9/c/uid_79c53633d7fcb5124c5fe1e3769a329b1587981931857_width_960_play_0_pos_0_gs_0_height_540.jpg"}, "og": {"title": "\u201ePoczta Polska b\u0119dzie z najwy\u017csz\u0105 staranno\u015bci\u0105 realizowa\u0142a obowi\u0105zki\u201d", "description": "W Senacie trwaj\u0105 konsultacje ws. ustawy o g\u0142osowaniu korespondencyjnym.", "image": "https://s7.tvp.pl/images2/7/9/c/uid_79c53633d7fcb5124c5fe1e3769a329b1587981931857_width_960_play_0_pos_0_gs_0_height_540.jpg", "type": "article", "url": "http://www.tvp.info/47761666/poczta-polska-bedzie-z-najwyzsza-starannoscia-realizowala-obowiazki"}, "fb": {"app_id": 825992797416546}}, "canonical_link": "https://www.tvp.info/47761666/poczta-polska-bedzie-z-najwyzsza-starannoscia-realizowala-obowiazki"}