{"source_url": "https://web.archive.org", "url": "https://web.archive.org/web/20220303051843id_/https://www.haberler.com/adana-da-yasa-disi-silah-ticareti-operasyonunda-13016892-haberi/", "title": "Adana'da yasa d\u0131\u015f\u0131 silah ticareti operasyonunda yakalanan 6 \u015f\u00fcpheli serbest b\u0131rak\u0131ld\u0131", "top_image": "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "meta_img": "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "https://www.haberler.com/mstatic/assets/img/haberler-logo.png"], "movies": [], "text": "Adana'da namlusunu de\u011fi\u015ftirdikleri kurus\u0131k\u0131 tabancalar\u0131n yasa d\u0131\u015f\u0131 ticaretini yapt\u0131klar\u0131 iddias\u0131yla g\u00f6zalt\u0131na al\u0131nan 6 zanl\u0131 serbest b\u0131rak\u0131ld\u0131.\n\n\u0130l Emniyet M\u00fcd\u00fcrl\u00fc\u011f\u00fc Ka\u00e7ak\u00e7\u0131l\u0131k ve Organize Su\u00e7larla M\u00fccadele \u015eubesi ekiplerince 3 g\u00fcn \u00f6nce d\u00fczenlenen operasyonda kurus\u0131k\u0131 tabancalar\u0131n namlusunu de\u011fi\u015ftirip ger\u00e7ek silaha d\u00f6n\u00fc\u015ft\u00fcrerek piyasaya s\u00fcrd\u00fckleri iddias\u0131yla g\u00f6zalt\u0131na al\u0131nan 1'i kad\u0131n 6 \u015f\u00fcphelinin emniyetteki i\u015flemleri tamamland\u0131.\n\nKad\u0131n \u015f\u00fcpheli N.Y. ile B.O, N.A, A.A, F.A. ve F.T. Adana Adli T\u0131p Birimi'ndeki sa\u011fl\u0131k kontrol\u00fcn\u00fcn ard\u0131ndan adliyeye sevk edildi.\n\n\u015e\u00fcphelilerden N.Y. ve B.O. savc\u0131l\u0131ktan, di\u011fer 4 zanl\u0131 \u00e7\u0131kar\u0131ld\u0131klar\u0131 n\u00f6bet\u00e7i sulh ceza hakimli\u011fince adli kontrol \u015fart\u0131yla serbest b\u0131rak\u0131ld\u0131.\n\nEkipler, soru\u015fturma kapsam\u0131nda hakk\u0131nda g\u00f6zalt\u0131 verilen ancak adresinde bulunamayan bir \u015f\u00fcpheliyi yakalamak i\u00e7in \u00e7al\u0131\u015fmalar\u0131n\u0131 s\u00fcrd\u00fcr\u00fcyor.\n\nOperasyon\n\nMerkez Seyhan il\u00e7esinde yasa d\u0131\u015f\u0131 silah ticareti yapt\u0131\u011f\u0131 \u00f6ne s\u00fcr\u00fclen 7 \u015f\u00fcphelinin yakalanmas\u0131na y\u00f6nelik 12 Mart'ta d\u00fczenlenen operasyonda 6 zanl\u0131 yakalanm\u0131\u015f, adreslerde ruhsats\u0131z tabanca ve av t\u00fcfe\u011fi ile 3 namlu a\u00e7ma k\u0131lavuzu, 2 spiral, mengene, 8 icra yay ve mili ele ge\u00e7irilmi\u015fti.\n\nKurus\u0131k\u0131 tabancalar\u0131n 100 liraya sat\u0131n al\u0131nd\u0131ktan sonra namlusunun de\u011fi\u015ftirilerek bin liraya el de\u011fi\u015ftirdi\u011fi, \u00fc\u00e7\u00fcnc\u00fc ki\u015filere ise yakla\u015f\u0131k 4 bin liraya sat\u0131ld\u0131\u011f\u0131 iddia edilmi\u015fti.", "keywords": [], "meta_keywords": ["Emniyet M\u00fcd\u00fcrl\u00fc\u011f\u00fc", "Silah", "G\u00fcncel"], "tags": [], "authors": [], "publish_date": "Sun Mar 15 16:04:00 2020", "summary": "", "article_html": "", "meta_description": "Adana\u2019da namlusunu de\u011fi\u015ftirdikleri kurus\u0131k\u0131 tabancalar\u0131n yasa d\u0131\u015f\u0131 ticaretini yapt\u0131klar\u0131 iddias\u0131yla g\u00f6zalt\u0131na al\u0131nan 6 zanl\u0131 serbest b\u0131rak\u0131ld\u0131.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "description": "Adana\u2019da namlusunu de\u011fi\u015ftirdikleri kurus\u0131k\u0131 tabancalar\u0131n yasa d\u0131\u015f\u0131 ticaretini yapt\u0131klar\u0131 iddias\u0131yla g\u00f6zalt\u0131na al\u0131nan 6 zanl\u0131 serbest b\u0131rak\u0131ld\u0131.", "keywords": "Emniyet M\u00fcd\u00fcrl\u00fc\u011f\u00fc,Silah,G\u00fcncel", "news_keywords": "Emniyet M\u00fcd\u00fcrl\u00fc\u011f\u00fc,Silah,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-03-15T16:04:00+03:00", "dateModified": "2020-03-15T16:12:00+03:00", "datePublished": "2020-03-15T16:04:00+03:00", "dateupdated": "2020-03-15T16:12:00+03:00", "og": {"url": "https://www.haberler.com/adana-da-yasa-disi-silah-ticareti-operasyonunda-13016892-haberi/", "site_name": "Haberler", "locale": "tr_TR", "type": "article", "title": "Adana'da yasa d\u0131\u015f\u0131 silah ticareti operasyonunda yakalanan 6 \u015f\u00fcpheli serbest b\u0131rak\u0131ld\u0131", "description": "Adana\u2019da namlusunu de\u011fi\u015ftirdikleri kurus\u0131k\u0131 tabancalar\u0131n yasa d\u0131\u015f\u0131 ticaretini yapt\u0131klar\u0131 iddias\u0131yla g\u00f6zalt\u0131na al\u0131nan 6 zanl\u0131 serbest b\u0131rak\u0131ld\u0131.", "image": {"identifier": "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "alt": "Adana'da yasa d\u0131\u015f\u0131 silah ticareti operasyonunda yakalanan 6 \u015f\u00fcpheli serbest b\u0131rak\u0131ld\u0131", "secure_url": "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "width": 1200, "height": 1274, "type": "image/jpeg"}}, "article": {"content_tier": "free", "tag": "Emniyet M\u00fcd\u00fcrl\u00fc\u011f\u00fc,Silah,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-15T16:04:00+03:00", "modified_time": "2020-03-15T16:12:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Adana'da yasa d\u0131\u015f\u0131 silah ticareti operasyonunda yakalanan 6 \u015f\u00fcpheli serbest b\u0131rak\u0131ld\u0131", "description": "Adana\u2019da namlusunu de\u011fi\u015ftirdikleri kurus\u0131k\u0131 tabancalar\u0131n yasa d\u0131\u015f\u0131 ticaretini yapt\u0131klar\u0131 iddias\u0131yla g\u00f6zalt\u0131na al\u0131nan 6 zanl\u0131 serbest b\u0131rak\u0131ld\u0131.", "image": "https://foto.haberler.com/haber/2020/03/15/adana-da-yasa-disi-silah-ticareti-operasyonun-13016892_amp.jpg", "url": "https://www.haberler.com/adana-da-yasa-disi-silah-ticareti-operasyonunda-13016892-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/adana-da-yasa-disi-silah-ticareti-operasyonunda-13016892-haberi/"}