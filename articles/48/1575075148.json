{"source_url": "https://wiadomosci.onet.pl", "url": "https://wiadomosci.onet.pl/swiat/koronawirus-sytuacja-w-rosji-znacznie-sie-pogarsza-a-to-jeszcze-nie-koniec/qq07cq6", "title": "Koronawirus. Coraz trudniejsza sytuacja w Rosji. Czy Kreml wygra walk\u0119 z pandemi\u0105?", "top_image": "https://ocdn.eu/pulscms-transforms/1/6gSk9kuTURBXy9hYmYyYjI0My0xNDdhLTQ4MDgtOTgyMS1jZGE1ZTg1ZDNmNzMuanBlZ5OVAwBEzROOzQsBkwmmZGQ1ZDc4BpMFzQI6zQEsgaEwAQ/prezydent-rosji-wladymir-putin.jpg", "meta_img": "https://ocdn.eu/pulscms-transforms/1/6gSk9kuTURBXy9hYmYyYjI0My0xNDdhLTQ4MDgtOTgyMS1jZGE1ZTg1ZDNmNzMuanBlZ5OVAwBEzROOzQsBkwmmZGQ1ZDc4BpMFzQI6zQEsgaEwAQ/prezydent-rosji-wladymir-putin.jpg", "images": ["https://ocdn.eu/pulscms-transforms/1/6gSk9kuTURBXy9hYmYyYjI0My0xNDdhLTQ4MDgtOTgyMS1jZGE1ZTg1ZDNmNzMuanBlZ5OVAwBEzROOzQsBkwmmZGQ1ZDc4BpMFzQI6zQEsgaEwAQ/prezydent-rosji-wladymir-putin.jpg", "https://ocdn.eu/weather/weather_state_icons/2.svg", "https://ocdn.eu/weather/weather_state_icons/9.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/Zwxk9kuTURBXy9hYmYyYjI0My0xNDdhLTQ4MDgtOTgyMS1jZGE1ZTg1ZDNmNzMuanBlZ5OVAwBEzROOzQsBkwXNAxTNAbyTCaZkZDVkNzgGgaEwAQ/prezydent-rosji-wladymir-putin.jpg"], "movies": [], "text": "W Rosji znacz\u0105co ro\u015bnie liczba zaka\u017ce\u0144 koronawirusem. Jednak nie jest to jeszcze szczyt zachorowa\u0144, kt\u00f3ry ma si\u0119 pojawi\u0107 za oko\u0142o dwa tygodnie\n\nG\u0142\u00f3wnym ogniskiem kornawirusa w Rosji jest Moskwa, gdzie zaczyna brakowa\u0107 specjalistycznego sprz\u0119tu i miejsca dla chorych\n\nRosyjskie media donosz\u0105, \u017ce je\u015bli tempo przyrostu zachorowa\u0144 nadal b\u0119dzie wzrasta\u0107, to w przysz\u0142o\u015bci mo\u017ce zabrakn\u0105\u0107 respirator\u00f3w dla zaka\u017conych\n\nW Rosji brakuje r\u00f3wnie\u017c lekarzy specjalist\u00f3w, kt\u00f3rzy mogliby wspom\u00f3c w walce z epidemi\u0105 COVID-19\n\nPomimo du\u017cej liczby zaka\u017ce\u0144 koronawirusem, Kreml nie zamierza odwo\u0142a\u0107 parady zwyci\u0119stwa na Placu Czerwonym 9 maja, kt\u00f3ra ma by\u0107 najwa\u017cniejszym \u015bwi\u0119tem pa\u0144stwowym w 2020 r.\n\nCoraz wi\u0119ksza liczba przypadk\u00f3w \u015bmiertelnych w stolicy Rosji. W Moskwie zmar\u0142o ju\u017c 50 os\u00f3b, a liczba zgon\u00f3w ro\u015bnie z dnia na dzie\u0144. W\u015br\u00f3d 12 ostatnich ofiar zdiagnozowano zapalenie p\u0142uc. Ich wiek waha\u0142 si\u0119 od 33 do 87 lat, przy czym wszyscy mieli przewlek\u0142e schorzenia, m.in. wady serca, nadci\u015bnienie i zapalenie oskrzeli. U dw\u00f3ch pacjent\u00f3w w wieku 39 i 42 lat stwierdzono niewydolno\u015b\u0107 serca i w\u0105troby. Zmar\u0142a 33-letnia kobieta nie zwraca\u0142a si\u0119 o pomoc medyczn\u0105 i nie zosta\u0142a hospitalizowana.\n\nMer Siergiej Sobianin powiedzia\u0142, \u017ce szczyt zachorowa\u0144 w Moskwie, a nawet punkt \u015brodkowy, jeszcze nie nast\u0105pi\u0142 i \u017ce miasto powinno by\u0107 przygotowane na czas \"powa\u017cnej pr\u00f3by\".\n\nW Rosji brakuje sprz\u0119tu w walce z koronawirusem\n\nW Rosji mo\u017ce zabrakn\u0105\u0107 respirator\u00f3w, do tego problemu dochodzi niedob\u00f3r wykwalifikowanych anestezjolog\u00f3w, kt\u00f3rego nie uda si\u0119 szybko nadrobi\u0107 - do takich wniosk\u00f3w dochodz\u0105 krajowe media.\n\nDziennik \" Wiedomosti\", kt\u00f3ry opisywa\u0142 ca\u0142\u0105 spraw\u0119, zwraca uwag\u0119 na wypowied\u017a ministra przemys\u0142u Denisa Manturowa, kt\u00f3ry 7 kwietnia okre\u015bli\u0142 respiratory jako \"bardzo deficytow\u0105 pozycj\u0119\". Minister zapowiedzia\u0142, \u017ce w Rosji zak\u0142ady b\u0119d\u0105 zwi\u0119ksza\u0107 produkcj\u0119 aparat\u00f3w. Problemem s\u0105 jednak cz\u0119\u015bci, kt\u00f3re sprowadzane s\u0105 z kraj\u00f3w zachodnich, bo niekt\u00f3rzy dostawcy przerwali ich dostarczanie. Rosja zamierza od kwietnia i maja zast\u0105pi\u0107 je cz\u0119\u015bciami sprowadzanymi z Chin.\n\n\"Wiedomosti\" zastrzegaj\u0105, \u017ce obecnie nie stanowi, to problemu, ale szczyt zachorowa\u0144 czeka pa\u0144stwo dopiero w przeci\u0105gu dw\u00f3ch najbli\u017cszych tygodni i wtedy istnieje \"wysokie prawdopodobie\u0144stwo, \u017ce aparat\u00f3w rzeczywi\u015bcie nie wystarczy\" - wskazuje dziennik.\n\nWykorzystane zosta\u0142y r\u00f3wnie\u017c symulacje w na podstawie danych opartych na rozwoju epidemii w Nowym Jorku, zgodnie z kt\u00f3rymi w Rosji potrzebnych b\u0119dzie - przy najgorszym scenariuszu - jeszcze oko\u0142o 30 tys. \u0142\u00f3\u017cek szpitalnych wszystkich rodzaj\u00f3w, pr\u00f3cz obecnych 990 tysi\u0119cy, a tak\u017ce dodatkowych 7 tys. miejsc na oddzia\u0142ach reanimacji.\n\n\"Dynamika zachorowa\u0144 nie musi by\u0107 w Moskwie taka, jak w stanie Nowy Jork, kt\u00f3rego dane uwzgl\u0119dniono w kalkulacjach, ale trzeba by\u0107 do tego przygotowanym\" - ostrzegaj\u0105 \"Wiedomosti\".\n\nW Rosji reformy zdrowia zabra\u0142y potrzebnych teraz specjalist\u00f3w\n\nKoronawirus: unijny urz\u0105d twierdzi, \u017ce Chiny i Rosja szerz\u0105 fake newsy w celu os\u0142abienia Europy\n\nSpecjali\u015bci przypominaj\u0105 tak\u017ce, \u017ce w Rosji brakuje anestezjolog\u00f3w, bo specjalno\u015b\u0107 t\u0119 redukowano w trakcie reformy s\u0142u\u017cby zdrowia. Niedob\u00f3r lekarzy tej specjalno\u015bci gazeta szacuje na 32 proc. w ca\u0142ym kraju i 30 proc. w Moskwie, kt\u00f3ra jest obecnie najwi\u0119kszym ogniskiem zachorowa\u0144.\n\nW odr\u0119bnym artykule \"Wiedomosti\" opieraj\u0105c si\u0119 na rozmowach z lekarzami i piel\u0119gniarkami ostrzegaj\u0105, \u017ce w perspektywie w Rosji \"mo\u017ce grozi\u0107 deficyt dos\u0142ownie wszystkiego: medyk\u00f3w, \u015brodk\u00f3w ochrony, \u0142\u00f3\u017cek w szpitalach, respirator\u00f3w, test\u00f3w i lekarstw\".\n\nNawet w Moskwie lekarzom nie wystarcza odzie\u017cy ochronnej - masek, okular\u00f3w, specjalnych kitli. - Skargi o podobnych problemach otrzymujemy z ca\u0142ej Rosji. Nie wystarcza nawet jednorazowych \u015brodk\u00f3w ochronnych, nie m\u00f3wi\u0105c ju\u017c o pe\u0142nowarto\u015bciowej ochronie - powiedzia\u0142a dziennikowi szefowa zwi\u0105zku zawodowego Sojusz Lekarzy, Anastazja Wasiljewa.\n\nParada zwyci\u0119stwa w Rosji si\u0119 odb\u0119dzie. Ale czy nad koronawirusem?\n\nRosyjskie czo\u0142gi, kt\u00f3re wezm\u0105 udzia\u0142 w paradzie zwyci\u0119stwa na Placu Czerwonym 9 maja, b\u0119d\u0105 wyposa\u017cone w system ochrony przed koronawirusem i innymi rodzajami broni chemicznej i biologicznej. Informacj\u0119 o obronie czo\u0142g\u00f3w i woz\u00f3w bojowych piechoty przed koronawirusem agencja TASS opiera na opinii otrzymanej z rosyjskiego przemys\u0142u zbrojeniowego. W tym momencie parada zwyci\u0119stwa ma odby\u0107 si\u0119 wed\u0142ug pierwotnych plan\u00f3w.\n\nRosyjskie czo\u0142gi T-72B3M i T-90, kt\u00f3re wezm\u0105 udzia\u0142 w paradzie zwyci\u0119stwa na Placu Zwyci\u0119stwa, s\u0105 odpowiednio wyposa\u017cone - podkre\u015bla agencja TASS. Biologiczne i bakteriologiczne \u015brodki, do kt\u00f3rych nale\u017c\u0105 bakterie, wirusy, grzybki i wytwarzane przez nie toksyny s\u0105 wykorzystywane do unieszkodliwienia ludzi i zwierz\u0105t. Dlatego te\u017c wszystkie rosyjskie czo\u0142gi i wozy bojowe piechoty, praktycznie ca\u0142a rosyjska technika wojskowa jest wyposa\u017cona w \u015brodki automatycznej obrony przed broni\u0105 masowego ra\u017cenia, w tym przed wirusami.\n\nZobacz r\u00f3wnie\u017c: Rosja wys\u0142a\u0142a samolot ze sprz\u0119tem medycznym do USA\n\nRosyjskie pojazdy opancerzone maj\u0105 zainstalowane czujniki, kt\u00f3re po otrzymaniu informacji o zagro\u017ceniu automatycznie aktywuj\u0105 zestaw \u015brodk\u00f3w obronnych, szczeg\u00f3lnie hermetyzacj\u0119 wn\u0119trza pojazdu, kt\u00f3ry dzi\u0119ki systemowi specjalnych filtr\u00f3w ich za\u0142oga mo\u017ce kontynuowa\u0107 walk\u0119 przez ca\u0142\u0105 dob\u0119.\n\nParada zwyci\u0119stwa 9 maja jest przygotowywana jako najwa\u017cniejsze \u015bwi\u0119to pa\u0144stwowe w Rosji w 2020 r. W zwi\u0105zku z pandemi\u0105 koronawirusa w rosyjskich mediach pojawi\u0142y si\u0119 informacje, \u017ce mo\u017ce si\u0119 ona odby\u0107 bez udzia\u0142u publiczno\u015bci.", "keywords": [], "meta_keywords": [""], "tags": [], "authors": [], "publish_date": "Sat Apr 11 06:49:44 2020", "summary": "", "article_html": "", "meta_description": "W Rosji gwa\u0142townie ro\u015bnie liczba os\u00f3b zaka\u017conych koronawirusem. \u0141\u0105cznie zaka\u017conych jest blisko 12 tys., ale przyrost zachorowa\u0144 jest znaczny. W ci\u0105gu ostatniej doby potwierdzono wzrost o ponad 1,7 tys. przypadk\u00f3w. Coraz wi\u0119cej zainfekowanych umiera. Zanotowano blisko 100 zgon\u00f3w. Epicentrum wirusa jest stolica, Moskwa w kt\u00f3rej jest blisko dwie trzecie wszystkich przypadk\u00f3w koronawirusa. Czy Kreml przetrzyma tak ci\u0119\u017ck\u0105 pr\u00f3b\u0119?", "meta_lang": "pl", "meta_favicon": "", "meta_data": {"DC.Identifier": "174be5ec-a348-41cd-a597-ad878460a888", "pkg-uuid": "174be5ec-a348-41cd-a597-ad878460a888", "detailType": "article", "serviceUuid": "b177a2c9-166f-4113-9b28-185bbe554807", "description": "W Rosji gwa\u0142townie ro\u015bnie liczba os\u00f3b zaka\u017conych koronawirusem. \u0141\u0105cznie zaka\u017conych jest blisko 12 tys., ale przyrost zachorowa\u0144 jest znaczny. W ci\u0105gu ostatniej doby potwierdzono wzrost o ponad 1,7 tys. przypadk\u00f3w. Coraz wi\u0119cej zainfekowanych umiera. Zanotowano blisko 100 zgon\u00f3w. Epicentrum wirusa jest stolica, Moskwa w kt\u00f3rej jest blisko dwie trzecie wszystkich przypadk\u00f3w koronawirusa. Czy Kreml przetrzyma tak ci\u0119\u017ck\u0105 pr\u00f3b\u0119?", "og": {"title": "Koronawirus. Coraz trudniejsza sytuacja w Rosji. Czy Kreml wygra walk\u0119 z pandemi\u0105?", "description": "W Rosji gwa\u0142townie ro\u015bnie liczba os\u00f3b zaka\u017conych koronawirusem. \u0141\u0105cznie zaka\u017conych jest blisko 12 tys., ale przyrost zachorowa\u0144 jest znaczny. W ci\u0105gu ostatniej doby potwierdzono wzrost o ponad 1,7 tys. przypadk\u00f3w. Coraz wi\u0119cej zainfekowanych umiera. Zanotowano blisko 100 zgon\u00f3w. Epicentrum wirusa jest stolica, Moskwa w kt\u00f3rej jest blisko dwie trzecie wszystkich przypadk\u00f3w koronawirusa. Czy Kreml przetrzyma tak ci\u0119\u017ck\u0105 pr\u00f3b\u0119?", "image": {"identifier": "https://ocdn.eu/pulscms-transforms/1/6gSk9kuTURBXy9hYmYyYjI0My0xNDdhLTQ4MDgtOTgyMS1jZGE1ZTg1ZDNmNzMuanBlZ5OVAwBEzROOzQsBkwmmZGQ1ZDc4BpMFzQI6zQEsgaEwAQ/prezydent-rosji-wladymir-putin.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-11 06:49:44+0200"}, "fb": {"pages": 185265414715}, "twitter": {"card": "summary_large_image", "description": "W Rosji gwa\u0142townie ro\u015bnie liczba os\u00f3b zaka\u017conych koronawirusem. \u0141\u0105cznie zaka\u017conych jest blisko 12 tys., ale przyrost zachorowa\u0144 jest znaczny. W ci\u0105gu ostatniej doby potwierdzono wzrost o ponad 1,7 tys. przypadk\u00f3w. Coraz wi\u0119cej zainfekowanych umiera. Zanotowano blisko 100 zgon\u00f3w. Epicentrum wirusa jest stolica, Moskwa w kt\u00f3rej jest blisko dwie trzecie wszystkich przypadk\u00f3w koronawirusa. Czy Kreml przetrzyma tak ci\u0119\u017ck\u0105 pr\u00f3b\u0119?", "title": "Koronawirus. Coraz trudniejsza sytuacja w Rosji. Czy Kreml wygra walk\u0119 z pandemi\u0105?", "site": "OnetWiadomosci", "image": "https://ocdn.eu/pulscms-transforms/1/nWrktkuTURBXy9hYmYyYjI0My0xNDdhLTQ4MDgtOTgyMS1jZGE1ZTg1ZDNmNzMuanBlZ5KVAwBEzROOzQsBkwXNBLDNAlg"}}, "canonical_link": "https://wiadomosci.onet.pl/swiat/koronawirus-sytuacja-w-rosji-znacznie-sie-pogarsza-a-to-jeszcze-nie-koniec/qq07cq6"}