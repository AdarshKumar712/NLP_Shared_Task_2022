{"source_url": "https://www.durushaber.com.tr", "url": "https://www.durushaber.com.tr/saglik/bilim-kurulu-uyesi-yamanel-koronavirus-vakasinin-en-cok-goruldugu-h46069.html", "title": "Bilim Kurulu \u00dcyesi Yamanel koronavir\u00fcs vakas\u0131n\u0131n en \u00e7ok g\u00f6r\u00fcld\u00fc\u011f\u00fc ya\u015f grubunu a\u00e7\u0131klad\u0131", "top_image": "https://www.durushaber.com.tr/images/haberler/2020/04/bilim-kurulu-uyesi-prof-dr-yamanel-turkiye-de-25-45-arasi-cok-hasta-var_86723.jpg", "meta_img": "https://www.durushaber.com.tr/images/haberler/2020/04/bilim-kurulu-uyesi-prof-dr-yamanel-turkiye-de-25-45-arasi-cok-hasta-var_86723.jpg", "images": ["https://www.durushaber.com.tr/images/album/thumbs/e293460f1659adf5.jpg", "https://www.durushaber.com.tr/images/haberler/2020/04/bilim-kurulu-uyesi-prof-dr-yamanel-turkiye-de-25-45-arasi-cok-hasta-var_86723.jpg", "https://www.durushaber.com.tr/thumb.php?src=https://www.durushaber.com.tr/images/banner/durus_1.png&w=300&h=300&q=100", "https://www.durushaber.com.tr/images/album/thumbs/parti-kapak_16_9_1581323625.jpg", "https://www.durushaber.com.tr/images/album/thumbs/2ac3006a65fd797a.jpg", "https://www.durushaber.com.tr/images/haberler/2020/04/hdp-li-vekilin-ihlal-basvurusuna-aym-45-yil-sonra-yanit-verdi_bdfc9.jpg", "https://www.durushaber.com.tr/images/haberler/2020/04/demirtas-in-tahliye-talebine-iliskin-avukatindan-onemli-aciklama_1b2bf.jpg", "https://www.durushaber.com.tr/images/haberler/2020/04/kayyim-akp-den-istifa-eden-kisiyi-ozel-kalem-i-yapti_993c7.jpg", "https://www.durushaber.com.tr/images/haberler/2020/04/cezaevlerinden-tahliyeler-basladi_807e8.jpg", "https://www.durushaber.com.tr/images/haberler/2020/04/siirt-belediyesi-bos-arazisini-yoksullar-icin-ekecek_9a4b6.jpg", "https://www.durushaber.com.tr/images/security_code.jpg", "https://mc.yandex.ru/watch/40909959", "https://www.durushaber.com.tr/images/haberler/2020/04/ahmet-hakan-dan-iktidara-imamoglu-tepkisi_6bc09.jpg", "https://www.durushaber.com.tr/images/banner/logo_1_1.png", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/album/thumbs/diyarbakYr_sokaYa_cYkma_yasaYY-koronavirus_5.jpg", "https://www.durushaber.com.tr/images/banner/duruslogo.png"], "movies": [], "text": "Koronavir\u00fcs Bilim Kurulu \u00dcyesi Prof. Dr. Yamanel, T\u00fcrkiye'de vir\u00fcs kapan 25-45 ya\u015f aras\u0131 \u00e7ok hasta oldu\u011funu a\u00e7\u0131klad\u0131.\n\nG\u00fclhane E\u011fitim ve Ara\u015ft\u0131rma Hastanesi (GATA) Yo\u011fun Bak\u0131m ve \u0130\u00e7 Hastal\u0131klar\u0131 Uzman\u0131 ve Bilim Kurulu \u00dcyesi Prof. Dr. Levent Yamanel, T\u00fcrkiye'nin gen\u00e7 n\u00fcfusa sahip oldu\u011funu, buna ba\u011fl\u0131 olarak 25-45 ya\u015f aras\u0131 da \u00e7ok hasta g\u00f6rd\u00fcklerini belirtti.\n\nDHA'ya konu\u015fan Yamanel, \"Gen\u00e7 ya\u015ftaki bir ki\u015finin bu hastal\u0131\u011fa kar\u015f\u0131 direnci \u00f6nemli fakat hastal\u0131\u011fa kar\u015f\u0131 erken d\u00f6nemde ilaca ba\u015flamak \u00e7ok etkili. Say\u0131n bakan\u0131m\u0131z\u0131n da daha \u00f6nce g\u00f6sterdi\u011fi grafiklerde oldu\u011fu gibi 25 ve 45 ya\u015f aras\u0131 daha yo\u011fun da\u011f\u0131lm\u0131\u015ft\u0131 bu vir\u00fcs \u00fclkemizde. Fakat hastaneye yat\u0131\u015f ve yo\u011fun bak\u0131ma yatma oranlar\u0131m\u0131z genel olarak 65-85 ya\u015f aras\u0131ndaki vatanda\u015flar\u0131m\u0131zdan olu\u015fuyor\" diye konu\u015ftu.\n\n'F\u0130LYASYON EK\u0130PLER\u0130, HIZLI YAYILIMI \u00d6NL\u00dcYOR'\n\nProf. Dr. Yamanel, filyasyon ekiplerine ili\u015fkin de konu\u015farak, \u015funlar\u0131 s\u00f6yledi:\n\n\"Bu ekipler Sa\u011fl\u0131k Bakanl\u0131\u011f\u0131\u2019n\u0131n \u00e7ok \u00f6nemli bir organizasyonu. Bunlar pozitif olan vakalar\u0131n \u00e7evresinde temas etmi\u015f vakalar\u0131 tespit ediyorlar. Bunlardan s\u00fcr\u00fcnt\u00fc \u00f6rne\u011fi al\u0131p test yap\u0131yorlar ve yine pozitif \u00e7\u0131kanlar da izole ediliyor. Salg\u0131nlar\u0131n en \u00f6nemli \u00f6nlemlerinden bir tanesi budur. Filyasyon salg\u0131lar\u0131n \u00f6n\u00fcne ge\u00e7mek i\u00e7in \u00e7ok \u00f6nemlidir. \u00d6rne\u011fin bir hasta var ve bunun da temas etti\u011fi bireyler var; bu bireyleri tespit edip, bunlar\u0131n pozitif olup olmad\u0131\u011f\u0131n\u0131 anlamak yay\u0131l\u0131m a\u00e7\u0131s\u0131ndan \u00e7ok \u00f6nemli. Say\u0131n bakan\u0131m\u0131z\u0131n da daha \u00f6nce s\u00f6yledi\u011fi gibi 1 ki\u015fi 16 ki\u015fiye bula\u015ft\u0131rabiliyor ki ilk vakalarda 1 ki\u015fi 30 ki\u015fiye bula\u015ft\u0131rm\u0131\u015ft\u0131. Bu durum b\u00f6yle olunca h\u0131zl\u0131 yay\u0131l\u0131m s\u00f6z konusu da oluyor. Yani filyasyon ekipleri de bu h\u0131zl\u0131 yay\u0131l\u0131m\u0131 \u00f6nl\u00fcyorlar. Ben bunu \u00e7ok iyi ba\u015fard\u0131\u011f\u0131m\u0131z\u0131 da d\u00fc\u015f\u00fcn\u00fcyorum. Ve e\u011fer h\u0131z\u0131m\u0131zda da bir d\u00fc\u015f\u00fc\u015f varsa bu da filyasyonun ba\u015far\u0131l\u0131 yap\u0131ld\u0131\u011f\u0131n\u0131n bir g\u00f6stergesidir.\"", "keywords": [], "meta_keywords": ["koronavir\u00fcs", "Bilim Kurulu", "G\u00fclhane E\u011fitim ve Ara\u015ft\u0131rma Hastanesi", "Prof. Dr. Levent Yamanel", "Filyasyon", "Gen\u00e7"], "tags": [], "authors": ["Duru\u015f Haber"], "publish_date": null, "summary": "", "article_html": "", "meta_description": "Koronavir\u00fcs Bilim Kurulu \u00dcyesi Prof. Dr. Yamanel T\u00fcrkiye'de vir\u00fcs kapan 25-45 ya\u015f aras\u0131 \u00e7ok hasta oldu\u011funu a\u00e7\u0131klad\u0131.", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "Koronavir\u00fcs Bilim Kurulu \u00dcyesi Prof. Dr. Yamanel T\u00fcrkiye'de vir\u00fcs kapan 25-45 ya\u015f aras\u0131 \u00e7ok hasta oldu\u011funu a\u00e7\u0131klad\u0131.", "keywords": "koronavir\u00fcs, Bilim Kurulu, G\u00fclhane E\u011fitim ve Ara\u015ft\u0131rma Hastanesi, Prof. Dr. Levent Yamanel, Filyasyon, Gen\u00e7", "news_keywords": "koronavir\u00fcs, Bilim Kurulu, G\u00fclhane E\u011fitim ve Ara\u015ft\u0131rma Hastanesi, Prof. Dr. Levent Yamanel, Filyasyon, Gen\u00e7", "robots": "noodp", "author": "Duru\u015f Haber", "fb": {"admins": 10213183142234014, "pages": 146530245918925}, "theme-color": "#34495e", "og": {"type": "article", "site_name": "Duru\u015f Haber", "title": "Bilim Kurulu \u00dcyesi Yamanel koronavir\u00fcs vakas\u0131n\u0131n en \u00e7ok g\u00f6r\u00fcld\u00fc\u011f\u00fc ya\u015f grubunu a\u00e7\u0131klad\u0131", "description": "Koronavir\u00fcs Bilim Kurulu \u00dcyesi Prof. Dr. Yamanel T\u00fcrkiye'de vir\u00fcs kapan 25-45 ya\u015f aras\u0131 \u00e7ok hasta oldu\u011funu a\u00e7\u0131klad\u0131.", "url": "https://www.durushaber.com.tr/saglik/bilim-kurulu-uyesi-yamanel-koronavirus-vakasinin-en-cok-goruldugu-h46069.html", "image": "https://www.durushaber.com.tr/images/haberler/2020/04/bilim-kurulu-uyesi-prof-dr-yamanel-turkiye-de-25-45-arasi-cok-hasta-var_86723.jpg"}, "twitter": {"card": "summary_large_image", "url": "http://www.durushaber.com.tr/saglik/bilim-kurulu-uyesi-yamanel-koronavirus-vakasinin-en-cok-goruldugu-h46069.html", "domain": "https://www.durushaber.com.tr/", "site": "durushabercom", "title": "Bilim Kurulu \u00dcyesi Yamanel koronavir\u00fcs vakas\u0131n\u0131n en \u00e7ok g\u00f6r\u00fcld\u00fc\u011f\u00fc ya\u015f grubunu a\u00e7\u0131klad\u0131", "description": "Koronavir\u00fcs Bilim Kurulu \u00dcyesi Prof. Dr. Yamanel T\u00fcrkiye'de vir\u00fcs kapan 25-45 ya\u015f aras\u0131 \u00e7ok hasta oldu\u011funu a\u00e7\u0131klad\u0131.", "image": {"src": "https://www.durushaber.com.tr/images/haberler/2020/04/bilim-kurulu-uyesi-prof-dr-yamanel-turkiye-de-25-45-arasi-cok-hasta-var_86723.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "Bilim Kurulu \u00dcyesi Yamanel koronavir\u00fcs vakas\u0131n\u0131n en \u00e7ok g\u00f6r\u00fcld\u00fc\u011f\u00fc ya\u015f grubunu a\u00e7\u0131klad\u0131 - Haber", "dc.keywords": "koronavir\u00fcs, Bilim Kurulu, G\u00fclhane E\u011fitim ve Ara\u015ft\u0131rma Hastanesi, Prof. Dr. Levent Yamanel, Filyasyon, Gen\u00e7", "dc.description": "Koronavir\u00fcs Bilim Kurulu \u00dcyesi Prof. Dr. Yamanel T\u00fcrkiye'de vir\u00fcs kapan 25-45 ya\u015f aras\u0131 \u00e7ok hasta oldu\u011funu a\u00e7\u0131klad\u0131."}, "canonical_link": "https://www.durushaber.com.tr/saglik/bilim-kurulu-uyesi-yamanel-koronavirus-vakasinin-en-cok-goruldugu-h46069.html"}