{"source_url": "https://www.euractiv.pl", "url": "https://www.euractiv.pl/section/demokracja/news/koronawirus-sejm-dostosowal-regulamin-do-pracy-zdalnej/", "title": "Koronawirus: Sejm dostosowa\u0142 regulamin do pracy zdalnej", "top_image": "https://www.euractiv.pl/wp-content/uploads/sites/6/2020/03/Sejm-g\u0142osowanie-nad-zmian\u0105-regulaminu-w-zwi\u0105zku-z-epidemi\u0105-koronawirusa-\u017ar\u00f3d\u0142o-\u0141ukasz-B\u0142asikiewicz-sejm.gov_-800x450.jpg", "meta_img": "https://www.euractiv.pl/wp-content/uploads/sites/6/2020/03/Sejm-g\u0142osowanie-nad-zmian\u0105-regulaminu-w-zwi\u0105zku-z-epidemi\u0105-koronawirusa-\u017ar\u00f3d\u0142o-\u0141ukasz-B\u0142asikiewicz-sejm.gov_-800x450.jpg", "images": ["https://www.euractiv.pl/wp-content/uploads/sites/6/2020/03/ET8wQ5DXQAAe-7Q-800x600.jpg", "https://www.euractiv.pl/wp-content/uploads/sites/6/2020/03/cdc-w9KEokhajKw-unsplash-800x600.jpg", "https://www.euractiv.pl/wp-content/uploads/sites/6/2020/03/Sejm-g\u0142osowanie-nad-zmian\u0105-regulaminu-w-zwi\u0105zku-z-epidemi\u0105-koronawirusa-\u017ar\u00f3d\u0142o-\u0141ukasz-B\u0142asikiewicz-sejm.gov_-800x450.jpg", "https://www.euractiv.pl/wp-content/themes/euractiv/media/frontend/branding/logo_print.png", "https://www.euractiv.pl/wp-content/themes/euractiv/media/frontend/branding/logo.png", "https://www.euractiv.pl/wp-content/uploads/sites/6/2020/03/ante-hamersmit-vlSgJBohkgY-unsplash-800x600.jpg", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7", "https://www.euractiv.pl/wp-content/uploads/sites/6/2020/03/micheile-henderson-ZVprbBmT8QA-unsplash-800x600.jpg", "https://www.euractiv.pl/wp-content/uploads/sites/6/2020/03/444-800x600.jpg", "https://www.euractiv.pl/wp-content/uploads/sites/6/2020/03/Sejm-pusta-sala-posiedze\u0144-plenarnych-\u017ar\u00f3d\u0142o-sejm.gov_-800x533.jpg", "https://www.euractiv.pl/wp-content/uploads/sites/6/2020/03/prof.-Witold-Or\u0142owski.-fot.-WUT-Business-School.-\u0179r\u00f3d\u0142o-Facebook-800x600.jpg"], "movies": [], "text": "Pos\u0142owie zmienili wczoraj regulamin Sejmu, dostosowuj\u0105c Izb\u0119 do pracy w sytuacjach nadzwyczajnych. Dzi\u015b \u2013 ju\u017c w zalegalizowanym trybie zdalnym \u2013 pos\u0142owie maj\u0105 przyj\u0105\u0107 tzw. tarcz\u0119 antykryzysow\u0105.\n\nW g\u0142osowaniu, w kt\u00f3rym uczestniczy\u0142o 368 z 460 pos\u0142\u00f3w (wszystkim przed wej\u015bciem do gmachu Sejmu zmierzono temperatur\u0119), za zmianami w regulaminie umo\u017cliwiaj\u0105cymi m.in. prac\u0119 zdaln\u0105 opowiedzia\u0142o si\u0119 250 pos\u0142\u00f3w, przeciwko 104, a 14 wstrzyma\u0142o si\u0119 od g\u0142osu. Zmiany poparli przede wszystkim pos\u0142owie PiS, Lewicy i PSL, a przeciw byli przede wszystkim pos\u0142owie Koalicji Obywatelskiej.\n\nKoronawirus: Sytuacja w Polsce, Europie i na \u015bwiecie \u2013 AKTUALIZACJA W Polsce liczba zaka\u017conych koronawirusem to ju\u017c 1221. \u0141\u0105cznie zmar\u0142o 16 os\u00f3b. W Hiszpanii potwierdzono wczoraj a\u017c ponad 8 tys. nowych przypadk\u00f3w zara\u017cenia, w USA natomiast 15 tys. i tym samym liczba zara\u017conych w Stanach Zjednoczonych przewy\u017cszy\u0142a chi\u0144sk\u0105. Zdiagnozowano ju\u017c \u2026\n\nNajd\u0142u\u017csze g\u0142osowanie?\n\nG\u0142osowanie zg\u0142oszonych 15 poprawek i ca\u0142ej uchwa\u0142y trwa\u0142o wczoraj ponad dwie godziny., poniewa\u017c za ka\u017cdym razem g\u0142osy liczono r\u0119cznie w ka\u017cdej z 11 sal, w kt\u00f3rych zgromadzeni byli pos\u0142owie, a potem sumowano. Na sali plenarnej by\u0142o tylko 41 pos\u0142\u00f3w \u2013 proporcjonalnie ze wszystkich klub\u00f3w i k\u00f3\u0142: 20 z PiS; 12 z KO; czterech z Lewicy; trzech z PSL, jeden z Konfederacji i jeden pose\u0142 niezrzeszony. Pozostali byli rozlokowani w kilku salach na terenie gmachu, tak, by \u017cadna z grup nie przekracza\u0142a 50 os\u00f3b.\n\nNadzwyczajny tryb pracy Sejmu nie wymaga stanu nadzwyczajnego\n\nPrzyj\u0119te w czwartek (26 marca) zmiany mog\u0105 by\u0107 zastosowane w przypadku wprowadzenia kt\u00f3rego\u015b ze stan\u00f3w nadzwyczajnych przewidzianych w konstytucji: wojennego, wyj\u0105tkowego lub kl\u0119ski \u017cywio\u0142owej, ale tak\u017ce \u2013 ustanowionego niedawno rozporz\u0105dzeniem ministra zdrowia \u2013 stanu epidemii.\n\nCho\u0107 \u2013 jak argumentowa\u0142a opozycja i wielu ekspert\u00f3w \u2013 logiczniej i bardziej adekwatnie do panuj\u0105cych w kraju okoliczno\u015bci by\u0142oby wprowadzenie kt\u00f3rego\u015b z przewidzianych w konstytucji stan\u00f3w nadzwyczajnych, to rz\u0105dz\u0105ce PiS nie godzi si\u0119 na takie rozwi\u0105zanie. Wczoraj odrzucono wi\u0119kszo\u015b\u0107 poprawek opozycji, m.in. t\u0119 KO oraz Konfederacji zak\u0142adaj\u0105c\u0105, \u017ce warunkiem zastosowania uzgodnionej procedury jest og\u0142oszenie jednego z wymienionych w konstytucji stan\u00f3w nadzwyczajnych.\n\nKoronawirus: Jak funkcjonuj\u0105 parlamenty w Europie? W maskach ochronnych lub bez. G\u0142osowanie tradycyjne lub z domowego salonu. Europejski parlamentaryzm pr\u00f3buje dostosowa\u0107 si\u0119 do zupe\u0142nie nowej rzeczywisto\u015bci. Pomys\u0142owi na zdalne obrady Sejmu marsza\u0142ek El\u017cbiety Witek najbli\u017cej jest do rozwi\u0105zania przyj\u0119tego w Hiszpanii, kt\u00f3re funkcjonuje bez wi\u0119kszych kontrowersji. Dzisiejsze posiedzenie \u2026\n\nMinister zdrowia: Nie b\u0119dzie \u015bwietnie\n\nMinister zdrowia \u0141ukasz Szumowski przyzna\u0142, \u017ce rozumie obawy obywateli, bo sytuacja jest wyj\u0105tkowa. \u201cPowinni\u015bmy jednak dyskutowa\u0107 nad tym, jak kierowa\u0107 s\u0142u\u017cb\u0105 zdrowia, by Polacy czuli si\u0119 bezpiecznie. Nie gdyba\u0107 i m\u00f3wi\u0107, \u017ce b\u0119dzie \u015bwietnie, bo nie b\u0119dzie\u201d \u2013 zapowiedzia\u0142. Przyzna\u0142 przy tym, \u017ce r\u00f3wnie\u017c w Polsce, tak jak na ca\u0142ym \u015bwiecie, b\u0119dzie coraz wi\u0119cej ludzi chorych i umieraj\u0105cych z powodu koronawirusa.\n\n\u201cMy\u015bl\u0119, \u017ce czas jest na to, \u017ceby szybko przeprocedowa\u0107 wszystkie niezb\u0119dne akty prawne, kt\u00f3re s\u0105 potrzebne do tego, \u017ceby\u015bmy funkcjonowali jako pa\u0144stwo\u201d \u2013 o\u015bwiadczy\u0142 wczoraj minister Szumowski w Sejmie. Wyrazi\u0142 te\u017c nadziej\u0119, \u017ce \u201cdzi\u0119ki bardzo racjonalnej i odpowiedzialnej postawie b\u0119dziemy mogli funkcjonowa\u0107 jako Polska, jako polski nar\u00f3d w kolejnych latach\u201d.\n\nLiczba \u0142\u00f3\u017cek szpitalnych na tysi\u0105c mieszka\u0144c\u00f3w \u2013 zestawienie. Polska na 3. miejscu w UE \u201eJeste\u015bmy bliscy momentu, w kt\u00f3rym nie b\u0119dzie ju\u017c miejsc na reanimacj\u0119\u201d \u2013 powiedzia\u0142 Attilio Fontana, przewodnicz\u0105cy w\u0142oskiego regionu Lombardia. We W\u0142oszech na tysi\u0105c mieszka\u0144c\u00f3w przypadaj\u0105 3,2 \u0142\u00f3\u017cka, dwukrotnie mniej ni\u017c w Polsce. A co maj\u0105 powiedzie\u0107 Indie, gdzie na tysi\u0105c os\u00f3b przypada\u2026 \u2026\n\nCz\u0119\u015b\u0107 poprawek opozycji przepad\u0142a\n\nKoalicji Obywatelskiej nie uda\u0142o si\u0119 przeforsowa\u0107 poprawki, by w czasie posiedzenia Sejmu przeprowadzanego z wykorzystaniem \u015brodk\u00f3w komunikacji elektronicznej nie mo\u017cna by\u0142o zmienia\u0107 konstytucji, Kodeksu wyborczego ani ustawy o stanach nadzwyczajnych. Przepad\u0142a r\u00f3wnie\u017c inna poprawka KO, zgodnie z kt\u00f3r\u0105 warunkiem podj\u0119cia przez marsza\u0142ka decyzji o obradach zdalnych by\u0142a jednomy\u015blna zgoda szef\u00f3w wszystkich frakcji parlamentarnych.\n\nAkceptacji wi\u0119kszo\u015bci pos\u0142\u00f3w nie uzyska\u0142a r\u00f3wnie\u017c propozycja Lewicy, by zgod\u0119 musia\u0142o wyrazi\u0107 Prezydium Sejmu wi\u0119kszo\u015bci\u0105 kwalifikowan\u0105 oraz by decyzj\u0119 o posiedzeniu Sejmu z wykorzystaniem \u015brodk\u00f3w elektronicznych opiniowa\u0142o ABW. Nie przesz\u0142a te\u017c poprawka PSL-Kukiz15 zak\u0142adaj\u0105ca, \u017ce zgod\u0119 na zastosowanie trybu zdalnego musia\u0142aby wyrazi\u0107 wi\u0119kszo\u015b\u0107 \u2157 , cho\u0107 pos\u0142owie mogliby wyrazi\u0107 j\u0105 zdalnie.\n\nTesty na koronawirusa na milion mieszka\u0144c\u00f3w \u2013 jak Polska wypada na tle Europy i nie tylko? Zestawienie \u201eTestujcie, testujcie, testujcie\u201d \u2013 wezwa\u0142 dr Tedros Adhanom Ghebreyesus, dyrektor generalny \u015awiatowej Organizacji Zdrowia.\n\nPrzesz\u0142y poprawki Lewicy i PSL-Kukiz15\n\nPos\u0142owie jednomy\u015blnie poparli natomiast poprawk\u0119 Lewicy, kt\u00f3ra wnioskowa\u0142a o wykre\u015blenie stanu zagro\u017cenia epidemicznego z warunk\u00f3w og\u0142oszenia obrad zdalnych. Przyj\u0119to te\u017c poprawk\u0119 PSL-Kukiz15, by zmiana regulaminu obowi\u0105zywa\u0142a tylko do 30 czerwca tego roku.\n\nPo zako\u0144czeniu g\u0142osowa\u0144 pos\u0142owie klubu Lewicy poinformowali dziennikarzy, \u017ce g\u0142osowali za ca\u0142o\u015bci\u0105 zmian w regulaminie Sejmu m.in. dlatego, \u017ce zosta\u0142y uwzgl\u0119dnione trzy zg\u0142oszone przez nich poprawki. \u201cZosta\u0142a przyj\u0119ta zmiana pokazuj\u0105ca, \u017ce regulamin Sejmu powinien zosta\u0107 przystosowany do potrzeb XXI wieku, dawa\u0107 mo\u017cliwo\u015b\u0107 pracy zdalnej, ale te\u017c poczucie bezpiecze\u0144stwa dla wszystkich pos\u0142\u00f3w, kt\u00f3rzy nie b\u0119d\u0105 mogli uczestniczy\u0107 w g\u0142osowaniu\u201d \u2013 podkre\u015bli\u0142 szef klubu Lewicy Krzysztof Gawkowski.\n\nWyrazi\u0142 przy tym nadziej\u0119, \u017ce tak\u017ce dzi\u015b (27 marca) pos\u0142owie zaakceptuj\u0105 poprawki Lewicy, tym razem do tzw. tarczy antykryzysowej. Sejm b\u0119dzie bowiem w pi\u0105tek kontynuowa\u0142 obrady ju\u017c w trybie zdalnym i zajmie si\u0119 propozycj\u0105 tzw. tarczy antykryzysowej, czyli pakietem regulacji, kt\u00f3re rz\u0105d przygotowa\u0142 do ostatniej chwili, a kt\u00f3re maj\u0105 s\u0142u\u017cy\u0107 z\u0142agodzeniu skutk\u00f3w pandemii koronawirusa. Gawkowski przyzna\u0142 te\u017c, \u017ce jego klub zg\u0142osi\u0142 do tego projektu a\u017c 200 poprawek.\n\n\u201cLewica by\u0142a, jest i zawsze b\u0119dzie do dyspozycji obywateli\u201d \u2013 przekonywa\u0142 w czwartek. \u201cZ\u0142o\u017cyli\u015bmy projekty ustaw i przedstawili\u015bmy pomys\u0142y, jak dzisiejsz\u0105 sytuacj\u0119 uzdrowi\u0107, co zrobi\u0107, \u017ceby miliony polskich przedsi\u0119biorc\u00f3w czu\u0142o, \u017ce nie zostali pozostawieni sami sobie\u201d \u2013 przekaza\u0142 Gawkowski. \u201cJeste\u015bmy tutaj, bo pracownicy w ca\u0142ej Polsce zdaj\u0105 sobie spraw\u0119, \u017ce ju\u017c za kilka dni mog\u0105 nie dosta\u0107 pierwszych wynagrodze\u0144\u201d \u2013 doda\u0142 szef klubu Lewicy.\n\nKoronawirus: Posiedzenie Sejmu jednak nie zdalnie Nie jutro, a ju\u017c dzi\u015b i nie zdalnie ale tradycyjnie obradowa\u0107 b\u0119dzie polski Sejm. Tyle, \u017ce pos\u0142owie zachowaj\u0105 mi\u0119dzy sob\u0105 bezpieczn\u0105 odleg\u0142o\u015b\u0107 i b\u0119d\u0105 rozlokowani w 12 salach budynku parlamentu. Tymczasem parlamentarzy\u015bci Bundestagu ju\u017c wczoraj obradowali siedz\u0105c daleko od siebie.\n\nNa czym polegaj\u0105 zmiany w regulaminie Sejmu?\n\nPrzyj\u0119te zmiany umo\u017cliwiaj\u0105 prowadzenie posiedzenia Sejmu i g\u0142osowanie \u201ez wykorzystaniem \u015brodk\u00f3w komunikacji elektronicznej\u201d. Jednak ci pos\u0142owie, kt\u00f3rzy b\u0119d\u0105 chcieli osobi\u015bcie pojawi\u0107 si\u0119 w gmachu przy Wiejskiej, b\u0119d\u0105 mieli do tego prawo. Jednak \u2013 podobnie jak wczoraj \u2013 zostan\u0105 ulokowani w r\u00f3\u017cnych salach.\n\nZgodnie ze zmianami w regulaminie, o przyj\u0119ciu trybu zdalnych obrad b\u0119dzie decydowa\u0107 marsza\u0142ek Sejmu po zasi\u0119gni\u0119ciu opinii Konwentu Senior\u00f3w. Kancelaria Sejmu ma natomiast zapewni\u0107 wszystkim pos\u0142om dost\u0119p do \u015brodk\u00f3w elektronicznych. Wz\u00f3r i tryb wniosku w tej sprawie marsza\u0142ek ma okre\u015bli\u0107 w zarz\u0105dzeniu \u2013 zak\u0142ada druga przyj\u0119ta przez Sejm poprawka Lewicy.\n\nPos\u0142owie b\u0119d\u0105 mogli potwierdza\u0107 swoj\u0105 obecno\u015b\u0107 przez zalogowanie si\u0119 w systemie, a g\u0142os b\u0119d\u0105 mogli zabiera\u0107 w spos\u00f3b ograniczony czasowo: w zale\u017cno\u015bci od typu wyst\u0105pienia \u2013 do trzech, pi\u0119ciu lub 15 minut w przypadku wyst\u0105pie\u0144 w imieniu klubu. Jednak w debacie dotycz\u0105cej jednego punktu obrad, pose\u0142 b\u0119dzie m\u00f3g\u0142 zabra\u0107 g\u0142os tylko raz.\n\nZ wykorzystaniem \u015brodk\u00f3w komunikacji elektronicznej b\u0119d\u0105 si\u0119 te\u017c mog\u0142y odbywa\u0107 posiedzenia komisji i podkomisji, a tak\u017ce Prezydium Sejmu i Konwentu Senior\u00f3w. Urz\u0119dowym zapisem posiedze\u0144 Sejmu, komisji i podkomisji b\u0119dzie \u201ezapis audiowizualny\u201d.\n\nPoniewa\u017c jest to uchwa\u0142a, kt\u00f3ra nie podlega trybowi ustawodawczemu i nie musi trafi\u0107 do Senatu i podpisu prezydenta, zmiany w regulaminie wchodz\u0105 w \u017cycie z dniem podj\u0119cia.\n\nDzi\u015b w Sejmie rz\u0105dowa \u201ctarcza antykryzysowa\u201d\n\nPrzedstawiciele KO ju\u017c wczoraj wielokrotnie apelowali o to, by od razu przej\u015b\u0107 do pracy nad projektami dotycz\u0105cymi wsparcia gospodarki. \u201cOskar\u017cam was, wiedzieli\u015bcie, manipulowali\u015bcie, wprowadzili\u015bcie chaos i jeste\u015bcie po prostu tch\u00f3rzami\u201d \u2013 o\u015bwiadczy\u0142a w emocjonalnym wyst\u0105pieniu wicemarsza\u0142ek, kandydatka PO na prezydenta Ma\u0142gorzata Kidawa-B\u0142o\u0144ska zwracaj\u0105c si\u0119 do rz\u0105dz\u0105cych. \u201cZr\u00f3bmy dzisiaj szybko te ustawy, na kt\u00f3re czekaj\u0105 Polacy, bo one s\u0105 naprawd\u0119 bardzo wa\u017cne\u201d \u2013 apelowa\u0142a.\n\nTarcza antykryzysowa: Eksperci o rz\u0105dowym pakiecie pomocowym Projekt tarczy antykryzysowej dla przedsi\u0119biorc\u00f3w i pracownik\u00f3w w zwi\u0105zku z pandemi\u0105 koronawirusa przedstawili wczoraj na wsp\u00f3lnej konferencji prasowej prezydent Andrzej Duda oraz premier Mateusz Morawiecki i ministrowie jego rz\u0105du. Jednak eksperci ju\u017c zg\u0142osili do tego projektu wiele krytycznych uwag.\n\nLider Platformy Borys Budka pokaza\u0142 nawet z sejmowej m\u00f3wnicy trzy projekty. \u201cZostali\u015bmy wybrani na trudne czasy. My jeste\u015bmy po to, by s\u0142u\u017cy\u0107 wam. Przyjechali\u015bmy dlatego, \u017ce miliony z was dzisiaj posz\u0142y do pracy. \u017be dzisiaj ka\u017cdy, kto jest w pracy, oczekuje pomocy od pa\u0144stwa, od nas, parlamentarzyst\u00f3w. Zjawili\u015bmy si\u0119 w Sejmie, bo nie tch\u00f3rzymy\u201d \u2013 zwraca\u0142 si\u0119 do obywateli Budka. W czasie obrad Koalicja Obywatelska ponownie zaapelowa\u0142a te\u017c do rz\u0105du o wprowadzenie stanu kl\u0119ski \u017cywio\u0142owej, a przed posiedzeniem Sejmu politycy KO apelowali o to na konferencji przed Kancelari\u0105 Premiera.\n\nZa przej\u015bciem do \u201ctarczy antykryzysowej\u201d opowiedzia\u0142 si\u0119 wczoraj r\u00f3wnie\u017c prezes PSL, kandydat tej partii na prezydenta W\u0142adys\u0142aw Kosiniak-Kamysz. \u201cOgarn\u0105\u0107 si\u0119 trzeba w tej sytuacji, a nie spiera\u0107 o punkty proceduralne tylko i wy\u0142\u0105cznie. Zr\u00f3bmy u\u017cytek, \u017ce przyjechali tutaj pos\u0142owie. Zr\u00f3bmy przerw\u0119, jest projekt tarczy antykryzysowej skierowany przez rz\u0105d\u201d \u2013 apelowa\u0142 lider ludowc\u00f3w. W jego ocenie rz\u0105dowy projekt maj\u0105cy ratowa\u0107 gospodark\u0119, jest \u201ctarcz\u0105 tekturow\u0105\u201d, ale \u2013 jak podkre\u015bli\u0142 \u2013 wprowadzeniu poprawek PSL mo\u017ce przekszta\u0142ci\u0107 j\u0105 w tytanow\u0105.\n\n\u201cDobrowolny ZUS, zg\u0142osili\u015bmy pakiet antykryzysowy, propozycj\u0119 minimalnej pensji dla wszystkich pracownik\u00f3w. Nieoprocentowane kredyty z BGK. Szybki zwrot VAT. Pomoc dla pracownik\u00f3w i pracodawc\u00f3w\u201d \u2013 wylicza\u0142 poprawki ludowc\u00f3w Kosiniak Kamysz. \u201cTo trzeba zrobi\u0107 dzi\u015b, tu i teraz. Natychmiast po tym musi si\u0119 spotka\u0107 Senat. Jutro posiedzenie Senatu\u201d \u2013 o\u015bwiadczy\u0142 w czwartek w Sejmie.", "keywords": [], "meta_keywords": [""], "tags": ["zmiana regulaminu Sejmu", "Borys Budka", "stan kl\u0119ski \u017cywio\u0142owej", "stan wyj\u0105tkowy", "Krzysztof Gawkowski", "SARS-CoV-2", "nadzwyczajny tryb pracy sejmu", "Sejm", "stan epidemii", "COVID-19", "zdalne g\u0142osowania pos\u0142\u00f3w", "zdalne obrady Sejmu", "stan wojenny", "koronawirus", "stan nadzwyczajny"], "authors": [], "publish_date": "Fri Mar 27 06:26:34 2020", "summary": "", "article_html": "", "meta_description": "W kilkunastu salach, siedz\u0105c w du\u017cych odleg\u0142o\u015bciach od siebie w maseczkach i r\u0119kawiczkach,\u00a0 pos\u0142owie zmienili wczoraj regulamin Sejmu.", "meta_lang": "pl", "meta_favicon": "https://www.euractiv.pl/wp-content/themes/euractiv_pl/favicon.ico", "meta_data": {"viewport": "width=device-width", "generator": "WordPress 5.2.2", "robots": "max-snippet:160, max-image-preview:large", "googlebot-news": "max-snippet:160, max-image-preview:large", "googlebot": "max-snippet:160, max-image-preview:large", "description": "W kilkunastu salach, siedz\u0105c w du\u017cych odleg\u0142o\u015bciach od siebie w maseczkach i r\u0119kawiczkach,\u00a0 pos\u0142owie zmienili wczoraj regulamin Sejmu.", "twitter": {"card": "summary_large_image", "site": "@EurActivPoland", "title": "Koronawirus: Sejm dostosowa\u0142 regulamin do pracy zdalnej", "description": "W kilkunastu salach, siedz\u0105c w du\u017cych odleg\u0142o\u015bciach od siebie w maseczkach i r\u0119kawiczkach,\u00a0 pos\u0142owie zmienili wczoraj regulamin Sejmu.", "image": "https://www.euractiv.pl/wp-content/uploads/sites/6/2020/03/Sejm-g\u0142osowanie-nad-zmian\u0105-regulaminu-w-zwi\u0105zku-z-epidemi\u0105-koronawirusa-\u017ar\u00f3d\u0142o-\u0141ukasz-B\u0142asikiewicz-sejm.gov_-800x450.jpg"}, "og": {"title": "Koronawirus: Sejm dostosowa\u0142 regulamin do pracy zdalnej", "url": "https://www.euractiv.pl/section/demokracja/news/koronawirus-sejm-dostosowal-regulamin-do-pracy-zdalnej/", "type": "article", "site_name": "www.euractiv.pl", "image": {"identifier": "https://www.euractiv.pl/wp-content/uploads/sites/6/2020/03/Sejm-g\u0142osowanie-nad-zmian\u0105-regulaminu-w-zwi\u0105zku-z-epidemi\u0105-koronawirusa-\u017ar\u00f3d\u0142o-\u0141ukasz-B\u0142asikiewicz-sejm.gov_-800x450.jpg", "alt": "https://www.euractiv.pl/section/demokracja/news/koronawirus-sejm-dostosowal-regulamin-do-pracy-zdalnej/"}, "description": "W kilkunastu salach, siedz\u0105c w du\u017cych odleg\u0142o\u015bciach od siebie w maseczkach i r\u0119kawiczkach,\u00a0 pos\u0142owie zmienili wczoraj regulamin Sejmu."}, "article": {"published_time": "2020-03-27 06:26:34", "author": "Barbara Bodalska", "section": "Demokracja", "tag": "zmiana regulaminu Sejmu"}, "msapplication-TileImage": "https://www.euractiv.pl/wp-content/uploads/sites/6/2017/03/cropped-ea_favicon_32x32-270x270.png"}, "canonical_link": "https://www.euractiv.pl/section/demokracja/news/koronawirus-sejm-dostosowal-regulamin-do-pracy-zdalnej/"}