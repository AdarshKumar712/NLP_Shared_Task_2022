{"source_url": "https://www.haberler.com", "url": "https://www.haberler.com/adana-da-cuma-namazi-kilinacak-cami-ve-alanlar-13267667-haberi/", "title": "Adana'da cuma namaz\u0131 k\u0131l\u0131nacak cami ve alanlar", "top_image": "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg", "meta_img": "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg", "images": ["https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Adana'da cuma namaz\u0131 k\u0131l\u0131nacak cami ve alanlar Adana'da 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'nda cuma namaz\u0131 k\u0131l\u0131nacak.\n\nAdana'da 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'nda cuma namaz\u0131 k\u0131l\u0131nacak.\n\nPandemi s\u00fcrecinde al\u0131nan tedbirlerle ilgili ger\u00e7ekle\u015ftirilmeye ba\u015flanan normalle\u015fme plan\u0131 kapsam\u0131nda 29 May\u0131s'tan itibaren \u00fclke genelinde bulunan camilerde ve uygun alanlarda \u00f6\u011fle, ikindi ve cuma namazlar\u0131 yeniden cemaatle k\u0131l\u0131nmaya ba\u015flanacak. Bu do\u011frultuda Adana'da yap\u0131lan \u00e7al\u0131\u015fmalar\u0131 de\u011ferlendiren Vali Mahmut Demirta\u015f, il genelinde 15 il\u00e7ede planlama yap\u0131ld\u0131\u011f\u0131n\u0131 ve belirlenen tedbirlere uygun \u015fekilde ibadet edilebilecek camilerin ve alanlar\u0131n belirlendi\u011fini s\u00f6yledi. Vali Demirta\u015f, \"\u0130limiz genelinde belirledi\u011fimiz alanlar; 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'ndan olu\u015fuyor. Ayr\u0131ca ilimizin t\u00fcm k\u00f6ylerinde de \u00f6\u011fle, ikindi ve cuma namazlar\u0131 cemaatle k\u0131l\u0131nacak\" dedi.\n\nCamilerde ibadet ederken t\u00fcm vatanda\u015flar\u0131n; kendilerinin, sevdiklerinin ve etraf\u0131ndaki insanlar\u0131n sa\u011fl\u0131\u011f\u0131n\u0131 tehlikeye atmamalar\u0131 gerekti\u011fini ifade eden Vali Demirta\u015f \"Bu konuda t\u00fcm vatanda\u015flar\u0131m\u0131zdan gereken hassasiyeti g\u00f6stermelerini ve ibadet ederken Bilim Kurulu, ilgili Bakanl\u0131klar ile Diyanet \u0130\u015fleri Ba\u015fkanl\u0131\u011f\u0131nca belirlenen kurallara riayet etmelerini \u00f6nemle rica ediyoruz\" diye konu\u015ftu.\n\nVali Demirta\u015f, camilerde cemaatle ibadet ederken al\u0131nacak tedbirlerle uyulmas\u0131 gereken baz\u0131 kurallar hakk\u0131nda \u015fu bilgileri verdi:\n\n\"Camilerimiz ve mescitlerimizde cemaatle birlikte yaln\u0131zca \u00f6\u011fle, ikindi ve cuma namazlar\u0131 k\u0131l\u0131nacak, di\u011fer vakitlerde m\u00fcnferiden namaz k\u0131lmak isteyen vatanda\u015flar\u0131m\u0131z i\u00e7in camilerimiz a\u00e7\u0131k tutulacak. Soka\u011fa \u00e7\u0131kma yasa\u011f\u0131 kapsam\u0131nda yer alan vatanda\u015flar\u0131m\u0131z ile hastal\u0131k belirtileri ta\u015f\u0131yan vatanda\u015flar\u0131m\u0131z evlerinde kalmalar\u0131 konusunda kolluk g\u00f6revlilerimiz ve m\u00fcft\u00fcl\u00fcklerimiz taraf\u0131ndan uyar\u0131lacak ve bilgilendirilecek. Cemaatle ibadete ba\u015flanan cami ve mescitlerimiz her g\u00fcn d\u00fczenli olarak temizlenecek ve buralardaki klima ve havaland\u0131rma sistemleri \u00e7al\u0131\u015ft\u0131r\u0131lmayacak, kap\u0131 ve camlar a\u00e7\u0131k tutulmak suretiyle camilerimiz s\u00fcrekli havaland\u0131r\u0131lacak. Camilerimizdeki ortak kullan\u0131m alanlar\u0131n\u0131n asgari d\u00fczeyde tutulmas\u0131 amac\u0131yla abdesthane, \u015fad\u0131rvan ve tuvaletler kapal\u0131 tutulacak, vatanda\u015flar\u0131m\u0131z abdest gibi ihtiya\u00e7lar\u0131n\u0131 evlerinde veya i\u015f yerlerinde gidererek camiye gelecek. Cami ve mescitlere gelecek vatanda\u015flar\u0131m\u0131z\u0131n yanlar\u0131nda \u015fahsi seccadelerini getirmeleri sa\u011flanacak veya imkanlar nispetinde m\u00fcft\u00fcl\u00fckler taraf\u0131ndan tek kullan\u0131ml\u0131k seccade temin edilerek cemaatin kullan\u0131ma sunulacak.\"\n\nVali Demirta\u015f, camilerde bireysel olarak veya cemaatle namaz k\u0131lacak herkesin maske kullanmas\u0131n\u0131n zorunlu oldu\u011funu belirterek cami ve mescit giri\u015fleri ile cami/ibadet alan\u0131 olarak belirlenen yerlere girecek t\u00fcm vatanda\u015flar\u0131n ellerini mutlaka dezenfekte etmeleri gerekti\u011fini ve cemaatin sosyal mesafe kural\u0131na uyarak fiziksel temastan mutlak surette ka\u00e7\u0131nmas\u0131 gerekti\u011fini kaydetti.\n\nBu konuda cemaate gerekli bilgilendirme ile uyar\u0131lar\u0131n m\u00fcft\u00fcl\u00fckler taraf\u0131ndan yap\u0131laca\u011f\u0131n\u0131 belirten Vali Demirta\u015f, \"Biz de Adana Valili\u011fi olarak belirlenen kurallara uyulmas\u0131n\u0131 sa\u011flamak amac\u0131yla t\u00fcm \u00e7al\u0131\u015fmalar\u0131 ve denetimleri koordineli bir \u015fekilde y\u00fcr\u00fctece\u011fiz. Bu konuda Adanal\u0131 hem\u015fehrilerimize kurallara titizlikle uyarak bizlere destek olacaklar\u0131 i\u00e7in te\u015fekk\u00fcr ediyorum.\" dedi. - ADANA\n\nKaynak: \u0130HA", "keywords": [], "meta_keywords": ["Adana", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Adana'da 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'nda cuma namaz\u0131 k\u0131l\u0131nacak.", "meta_lang": "tr", "meta_favicon": "/touch-icon-iphone.png", "meta_data": {"description": "Adana'da 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'nda cuma namaz\u0131 k\u0131l\u0131nacak.", "keywords": "Adana, G\u00fcncel, Haber", "image": "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg", "medium": "news", "dateCreated": "2020-05-28T14:52:32+03:00", "dateUpdated": "2020-05-28T14:55:47+03:00", "msapplication-starturl": "https://www.haberler.com", "article": {"id": 13267667, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Adana, G\u00fcncel"}, "og": {"url": "https://www.haberler.com/adana-da-cuma-namazi-kilinacak-cami-ve-alanlar-13267667-haberi/", "site_name": "Haberler.com", "locale": "tr_TR", "type": "article", "title": "Adana'da cuma namaz\u0131 k\u0131l\u0131nacak cami ve alanlar", "description": "Adana'da 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'nda cuma namaz\u0131 k\u0131l\u0131nacak.", "image": {"identifier": "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg", "secure_url": "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/adana-da-cuma-namazi-kilinacak-cami-ve-alanlar-13267667-haberi/", "card": "summary_large_image", "site": "Haberler", "title": "Adana'da cuma namaz\u0131 k\u0131l\u0131nacak cami ve alanlar", "description": "Adana'da 919 cami bah\u00e7esi, 14 stadyum, 11 saha, 17 ye\u015fil alan, 10 park, 25 pazar yerinin yan\u0131 s\u0131ra Merkez Park ve T\u00dcYAP Fuar Alan\u0131'nda cuma namaz\u0131 k\u0131l\u0131nacak.", "image": "https://foto.haberler.com/haber/2020/05/28/adana-da-cuma-namazi-kilinacak-cami-ve-alanla-13267667_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/adana-da-cuma-namazi-kilinacak-cami-ve-alanlar-13267667-haberi/"}