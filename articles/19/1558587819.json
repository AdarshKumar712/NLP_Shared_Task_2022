{"source_url": "http://www.trthaber.com", "url": "http://www.trthaber.com/haber/turkiye/kizilaydan-kan-bagisi-cagrisi-stoklarimiz-kritik-seviyelere-yaklasiyor-470117.html", "title": "K\u0131z\u0131lay'dan kan ba\u011f\u0131\u015f\u0131 \u00e7a\u011fr\u0131s\u0131: Stoklar\u0131m\u0131z kritik seviyelere yakla\u015f\u0131yor", "top_image": "https://www.trthaber.com/resimler/1234000/1234399.jpg", "meta_img": "https://www.trthaber.com/resimler/1234000/1234399.jpg", "images": ["http://www.trthaber.com/static/images/google-news-button.png", "http://www.trthaber.com/static/images/e-mail.png", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/static/images/play-button-2.png", "http://www.trthaber.com/haber/turkiye/resimler/1234000/1235679.jpg", "https://www.trthaber.com/resimler/1234000/1234399.jpg", "http://www.trthaber.com/haber/turkiye/resimler/1234000/1235597.jpg", "https://www.trthaber.com/static/images/header-compact-logo.png", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "T\u00fcrk K\u0131z\u0131lay Genel Ba\u015fkan\u0131 Kerem K\u0131n\u0131k, koronavir\u00fcs\u00fcn yol a\u00e7t\u0131\u011f\u0131 tedirginli\u011fin, yurt genelinde kan ba\u011f\u0131\u015f\u0131n\u0131n ve depolardaki kan stoklar\u0131n\u0131n azalmas\u0131na neden oldu\u011funu belirtti.\n\nKan ba\u011f\u0131\u015f\u0131nda ya\u015fanan azalman\u0131n, kritik stok seviyesini zorlad\u0131\u011f\u0131na dikkati \u00e7eken K\u0131n\u0131k, \"T\u00fcrkiye genelindeki kan ihtiyac\u0131m\u0131z normal zamanlara g\u00f6re hafif azald\u0131. Rutin ameliyatlar durdurulurken sadece efektif vakalar yap\u0131l\u0131yor ancak talasemi hastalar\u0131, l\u00f6semili \u00e7ocuklar, trafik kazalar\u0131 gibi ihtiya\u00e7 duyulan kan\u0131 tedarik etmek durumunday\u0131z.\" ifadelerini kulland\u0131.\n\n\"Kan stoklar\u0131m\u0131z kritik seviyelere yakla\u015f\u0131yor\"\n\nK\u0131n\u0131k, g\u00f6n\u00fcll\u00fc kan ba\u011f\u0131\u015f\u00e7\u0131lar\u0131na ula\u015fabilmek ad\u0131na farkl\u0131 y\u00f6ntemlerin devreye girmesini sa\u011flad\u0131klar\u0131n\u0131 dile getirerek, \u015funlar\u0131 s\u00f6yledi:\n\n\"Kan stoklar\u0131m\u0131z kritik seviyelere yakla\u015f\u0131yor. B\u00f6yle bir trend olursa, bizi s\u0131k\u0131nt\u0131ya d\u00fc\u015f\u00fcrebilir. K\u0131z\u0131lay, kan stoklar\u0131nda en k\u00f6t\u00fc senaryoya g\u00f6re haz\u0131rl\u0131kl\u0131 olmak zorunda. Bu kan \u00fcr\u00fcnlerimizde son kullanma tarihli \u00fcr\u00fcnler. Trombosit dedi\u011fimiz kan \u00fcr\u00fcn\u00fc, 5 g\u00fcn i\u00e7erisinde ba\u011f\u0131\u015f\u00e7\u0131dan al\u0131nd\u0131ktan sonra iletilebiliyor. Elektrosit de 40 g\u00fcn i\u00e7erisinde. Stokta bunlar\u0131 fazla tutam\u0131yoruz. \u00c7\u0131karmak zorunday\u0131z. Bu anlamda bir alarm durumu s\u00f6z konusu.\"\n\n\"Kan ba\u011f\u0131\u015f\u0131 merkezleri toplumun en sa\u011fl\u0131kl\u0131 insanlar\u0131n\u0131n geldi\u011fi noktalar\"\n\nK\u0131n\u0131k, \"Yakla\u015f\u0131k 3 ay \u00f6nceki duruma g\u00f6re stoklar\u0131m\u0131zda y\u00fczde 50 gibi bir azalma s\u00f6z konusu oldu. Bu kritik seviye de\u011fil ama 30 bin \u00fcnite stok gibi depolar\u0131m\u0131zda var. Biz bunlar\u0131 50 binlerin \u00fczerinde g\u00f6rmek istiyoruz. G\u00fcnl\u00fckte 9 bin \u00fcnite ald\u0131\u011f\u0131m\u0131z kan ba\u011f\u0131\u015flar\u0131 da g\u00fcnde 3-4 \u00fcniteye d\u00fc\u015ft\u00fc.\" dedi.\n\nT\u00fcrkiye genelinde 300 civar\u0131nda K\u0131z\u0131lay Kan Ba\u011f\u0131\u015f Merkezi bulundu\u011funu bildiren K\u0131n\u0131k, \"Seyyar kan ba\u011f\u0131\u015f\u0131 \u00fcnitelerimiz, t\u0131rlar\u0131m\u0131z, platformlar\u0131m\u0131z ve kan ba\u011f\u0131\u015f\u0131 merkezlerimiz... Buralar hastane de\u011fil. Hastanelerin i\u00e7inde de de\u011fil. Buralar sa\u011fl\u0131kl\u0131 insanlar\u0131n geldi\u011fi, toplumun en sa\u011fl\u0131kl\u0131 insanlar\u0131n\u0131n geldi\u011fi ve kan ba\u011f\u0131\u015f\u0131nda bulundu\u011fu ortamlar.\" de\u011ferlendirmesinde bulundu.\n\n\"Kan ba\u011f\u0131\u015f\u0131 vermek ba\u011f\u0131\u015f\u0131kl\u0131\u011f\u0131 d\u00fc\u015f\u00fcrm\u00fcyor\"\n\nKerem K\u0131n\u0131k, kan ba\u011f\u0131\u015f\u0131 noktalar\u0131n\u0131n s\u00fcrekli dezenfekte edildi\u011fine i\u015faret ederek, vatanda\u015flar\u0131n kan ba\u011f\u0131\u015f merkezlerine gelerek g\u00fcvenle kan verebilece\u011fini belirtti.\n\nKan ba\u011f\u0131\u015f\u0131n\u0131n, b\u00fcnyenin ba\u011f\u0131\u015f\u0131kl\u0131\u011f\u0131n\u0131 d\u00fc\u015f\u00fcrmek bir yana, k\u00f6k h\u00fccreleri aktive etti\u011fi i\u00e7in ba\u011f\u0131\u015f\u0131kl\u0131\u011f\u0131 canland\u0131rd\u0131\u011f\u0131n\u0131 vurgulayan K\u0131n\u0131k, \u015f\u00f6yle devam etti:\n\n\"Koronavir\u00fcs kan yoluyla bula\u015fm\u0131yor. Koronavir\u00fcsl\u00fc bir hastan\u0131n kan\u0131n\u0131 bir ba\u015fkas\u0131na verseniz bile bu hastal\u0131k bula\u015fmaz. Bu hastal\u0131k sadece solunum yoluyla, damlac\u0131k enfeksiyonu yoluyla bula\u015f\u0131yor. Kan yoluyla bula\u015fmas\u0131 s\u00f6z konusu de\u011fil. Kan ba\u011f\u0131\u015f\u00e7\u0131lar\u0131m\u0131z\u0131n, \u00f6ncesinde muayenelerini, laboratuvar testlerini yap\u0131yoruz. Kan say\u0131mlar\u0131na, tansiyonlar\u0131na, ate\u015flerine ve genel sa\u011fl\u0131k durumlar\u0131na bak\u0131yoruz. Bu anlamda da bir s\u0131k\u0131nt\u0131 olmaz.\"\n\n\"Gen\u00e7leri kan ba\u011f\u0131\u015f\u0131na davet ediyoruz\"\n\nT\u00fcrk K\u0131z\u0131lay Genel Ba\u015fkan\u0131 Kerem K\u0131n\u0131k, kan ba\u011f\u0131\u015f\u0131nda ya\u015fanan d\u00fc\u015f\u00fc\u015f nedeniyle \u00f6zellikle gen\u00e7 g\u00f6n\u00fcll\u00fcleri kan ba\u011f\u0131\u015f\u0131nda bulunmaya davet ederek, \u015funlar\u0131 kaydetti:\n\n\"Gen\u00e7 kan ba\u011f\u0131\u015f\u00e7\u0131lar\u0131m\u0131z\u0131, aferez ve trombosit kan ba\u011f\u0131\u015f\u00e7\u0131lar\u0131m\u0131z\u0131, bu d\u00f6nemde kan ba\u011f\u0131\u015f\u0131 yapmaya davet ediyoruz. Merkezlerimiz hastanelerin d\u0131\u015f\u0131nda sa\u011fl\u0131kl\u0131 ortamlar. Biz vatanda\u015flar\u0131m\u0131za, zorunluluk olmad\u0131k\u00e7a evden \u00e7\u0131kmay\u0131n diyoruz ama bu bir zorunluluktur. F\u0131r\u0131ndan ekmek almaya gidiyorsunuz, al\u0131\u015fveri\u015f yapmaya gidiyorsunuz, bu da onun gibi k\u0131s\u0131tl\u0131 bir s\u00fcre. Sadece 15 dakika bir i\u015flem. Bir hastanede sizin ba\u011f\u0131\u015flayaca\u011f\u0131n\u0131z trombositi bekleyen l\u00f6semili yavrumuz olabilir. Her hafta o kan\u0131 almazsa hayat\u0131na devam edemeyecek olan talasemi hastalar\u0131m\u0131z var. Onlar i\u00e7in 15 dakikan\u0131z\u0131 ay\u0131r\u0131n. T\u00fcrk K\u0131z\u0131lay\u0131n web sitesinden ya da sosyal medyadaki adreslerinden kendilerine en yak\u0131n kan ba\u011f\u0131\u015f noktas\u0131 adresini bulabilir, oraya gidebilirler.\"\n\n\"Biz bu operasyonlar\u0131 g\u00fcnl\u00fck yap\u0131yoruz. \u015eu anda bu trendle giderse, 2-3 ay i\u00e7inde s\u0131k\u0131nt\u0131ya girebiliriz. G\u00fcnl\u00fck 9 bin \u00fcnite almam\u0131z gereken kan\u0131, bug\u00fcnlerde 3 ile 4 bin civar\u0131nda al\u0131yoruz.\" diyen K\u0131n\u0131k, \"Bunu yukar\u0131 do\u011fru \u00e7\u0131karmam\u0131z gerekiyor. \u00d6nce g\u00fcnl\u00fck ihtiyac\u0131m\u0131z\u0131 kar\u015f\u0131layaca\u011f\u0131z. Sonra stoklar\u0131m\u0131z\u0131 dolduraca\u011f\u0131z. \u00dcmit ediyorum b\u00fcy\u00fck bir s\u0131k\u0131nt\u0131 ya\u015famay\u0131z ama vatanda\u015flar\u0131m\u0131z\u0131 bu anlamda biraz daha duyarl\u0131 olmaya ve fedakarl\u0131k yapmaya bekliyoruz.\" ifadelerini kulland\u0131.", "keywords": [], "meta_keywords": ["t\u00fcrk k\u0131z\u0131lay", "kerem k\u0131n\u0131k", "k\u0131z\u0131lay kan ba\u011f\u0131\u015f\u0131"], "tags": [], "authors": [], "publish_date": null, "summary": "", "article_html": "", "meta_description": "T\u00fcrk K\u0131z\u0131lay Genel Ba\u015fkan\u0131 K\u0131n\u0131k, \"Kan stoklar\u0131m\u0131z kritik seviyelere yakla\u015f\u0131yor. B\u00f6yle bir trend olursa, bizi s\u0131k\u0131nt\u0131ya d\u00fc\u015f\u00fcrebilir.\" dedi.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "T\u00fcrk K\u0131z\u0131lay Genel Ba\u015fkan\u0131 K\u0131n\u0131k, \"Kan stoklar\u0131m\u0131z kritik seviyelere yakla\u015f\u0131yor. B\u00f6yle bir trend olursa, bizi s\u0131k\u0131nt\u0131ya d\u00fc\u015f\u00fcrebilir.\" dedi.", "keywords": "t\u00fcrk k\u0131z\u0131lay, kerem k\u0131n\u0131k, k\u0131z\u0131lay kan ba\u011f\u0131\u015f\u0131", "og": {"title": "K\u0131z\u0131lay'dan kan ba\u011f\u0131\u015f\u0131 \u00e7a\u011fr\u0131s\u0131: Stoklar\u0131m\u0131z kritik seviyelere yakla\u015f\u0131yor", "description": "T\u00fcrk K\u0131z\u0131lay Genel Ba\u015fkan\u0131 K\u0131n\u0131k, \"Kan stoklar\u0131m\u0131z kritik seviyelere yakla\u015f\u0131yor. B\u00f6yle bir trend olursa, bizi s\u0131k\u0131nt\u0131ya d\u00fc\u015f\u00fcrebilir.\" dedi.", "image": "https://www.trthaber.com/resimler/1234000/1234399.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/turkiye/kizilaydan-kan-bagisi-cagrisi-stoklarimiz-kritik-seviyelere-yaklasiyor-470117.html", "title": "K\u0131z\u0131lay'dan kan ba\u011f\u0131\u015f\u0131 \u00e7a\u011fr\u0131s\u0131: Stoklar\u0131m\u0131z kritik seviyelere yakla\u015f\u0131yor", "description": "T\u00fcrk K\u0131z\u0131lay Genel Ba\u015fkan\u0131 K\u0131n\u0131k, \"Kan stoklar\u0131m\u0131z kritik seviyelere yakla\u015f\u0131yor. B\u00f6yle bir trend olursa, bizi s\u0131k\u0131nt\u0131ya d\u00fc\u015f\u00fcrebilir.\" dedi.", "image": "https://www.trthaber.com/resimler/1234000/1234399.jpg"}}, "canonical_link": ""}