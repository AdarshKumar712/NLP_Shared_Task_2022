{"source_url": "https://www.sabah.com.tr", "url": "https://www.sabah.com.tr/yazarlar/sebnem-bursali/2020/03/04/cikistan-onceki-son-donemec", "title": "\u00c7\u0131k\u0131\u015ftan \u00f6nceki son d\u00f6neme\u00e7...", "top_image": "https://iasbh.tmgrup.com.tr/03a3d1/500/250/0/47/274/184?u=https://isbh.tmgrup.com.tr/sbh/2019/05/01/1556700789967.png", "meta_img": "https://iasbh.tmgrup.com.tr/03a3d1/500/250/0/47/274/184?u=https://isbh.tmgrup.com.tr/sbh/2019/05/01/1556700789967.png", "images": ["https://isbh.tmgrup.com.tr/sbh/site/v3/i/htop-logo-sabahspor.png", "https://isbh.tmgrup.com.tr/sbh/site/v3/i/htop-logo-sofra.png", "https://isbh.tmgrup.com.tr/sbh/site/v3/i/television-v2.svg", "https://isbh.tmgrup.com.tr/sbh/site/v3/i/ztk-2.png", "https://isbh.tmgrup.com.tr/sbh/site/v3/i/htop-logo-sadecekadin.png", "https://isbh.tmgrup.com.tr/sbh/site/v3/i/htop-logo-bugunkusabah.png", "https://d5nxst8fruw4z.cloudfront.net/atrk.gif?account=brl/k1aoqAD25T", "https://isbh.tmgrup.com.tr/sbh/site/v3/i/htop-logo-otohaber.png", "https://www.facebook.com/tr?id=2230124817313601&ev=PageView&noscript=1", "https://isbh.tmgrup.com.tr/sbh/site/v3/i/htop-logo-gunaydin.png", "https://i.tmgrup.com.tr/i/i.gif", "https://isbh.tmgrup.com.tr/sbh/site/v3/i/ztk-1.png", "https://isbh.tmgrup.com.tr/sbh/site/v3/i/sabah-logo-170x71.png", "https://isbh.tmgrup.com.tr/sbh/site/v3/i/htop-logo-sabahvideo.png", "https://iasbh.tmgrup.com.tr/03a3d1/500/250/0/47/274/184?u=https://isbh.tmgrup.com.tr/sbh/2019/05/01/1556700789967.png", "https://isbh.tmgrup.com.tr/sbh/site/v3/i/htop-logo-apara.png", "https://isbh.tmgrup.com.tr/sbh/site/v3/i/htop-logo-memurlar.png"], "movies": [], "text": "T\u00fcrkiye neden Suriye'de, T\u00fcrkiye neden \u0130dlib'de sorular\u0131n\u0131n temel ve en geni\u015f cevab\u0131 \u00e7ok basit asl\u0131nda: T\u00fcrkiye, 100 y\u0131ll\u0131k ba\u011f\u0131ms\u0131zl\u0131k m\u00fccadelesi i\u00e7in orada. Bir as\u0131r \u00f6nceki dayat\u0131lan haritalar, antla\u015fmalar ger\u00e7ekle\u015fmeyince; bu hayalleri kuranlar\u0131n r\u00f6van\u015f\u0131 \u015fimdi yine ayn\u0131 co\u011frafya \u00fczerinden al\u0131nmaya \u00e7al\u0131\u015f\u0131l\u0131yor.\n\nJeopolitik anlamda tam bir fay hatt\u0131n\u0131n tam da g\u00f6be\u011finde bulunan T\u00fcrkiye; bir as\u0131rd\u0131r verdi\u011fi m\u00fccadelede asl\u0131nda yolun sonuna geldi. Bu yolun sonunda ya u\u00e7urumdan d\u00fc\u015fecek ya da eskisinden daha da kararl\u0131 ve g\u00fc\u00e7l\u00fc bir \u015fekilde yoluna devam edecek.\n\nEn uzun s\u0131n\u0131r\u0131m\u0131z\u0131n oldu\u011fu Suriye'de 9 y\u0131l\u0131 a\u015fk\u0131n s\u00fcredir devam eden i\u00e7 sava\u015f\u0131n etkilerinin; on binlerce mil \u00f6tedeki \u00fclkeleri de\u011fil, elbette bizi \u00e7embere alaca\u011f\u0131 kesin iken; bizden \u00f6nce alakas\u0131z bir dolu \u00fclkenin burada hak ve pay sahibi oldu\u011funu iddia eden m\u00fcdahalelerine T\u00fcrkiye asl\u0131nda \u00e7ok ge\u00e7 kat\u0131ld\u0131. 15 Temmuz'a kadar ordu i\u00e7inde etkili olan FET\u00d6'c\u00fc yap\u0131 direndi. Suriye'de herhangi bir at\u0131l\u0131m ya da a\u00e7\u0131l\u0131m yapamam\u0131z da ondan. Elbette sebebi ortada, uzun uzad\u0131ya anlatmaya gerek yok san\u0131r\u0131m.\n\nNe zaman ki; 15 Temmuz 2016'da darbe kalk\u0131\u015fmas\u0131 oldu ve ordu i\u00e7indeki FET\u00d6'c\u00fc yap\u0131 temizlenmeye ba\u015fland\u0131; b\u00f6yle bir darbenin \u00fczerinden 1 ay ge\u00e7meden biz Suriye'de gecikmi\u015f m\u00fcdahalemizi yapabildik. \u00c7\u00fcnk\u00fc; Suriye'nin bizim i\u00e7in bir beka sorunu oldu\u011fu ve bu yaraya ne\u015fter at\u0131lmad\u0131\u011f\u0131 takdirde kangrene d\u00f6n\u00fc\u015f\u00fcp; malum emperyalist \u00fclkelerin 100 y\u0131ll\u0131k hayallerinin ger\u00e7ekle\u015fmesi i\u00e7in \u00f6n\u00fcnde engel kalmayaca\u011f\u0131na uyand\u0131k ve gere\u011fini yapt\u0131k.\n\nKandil gecesi yi\u011fitlerimizi \u015fehit eden sald\u0131r\u0131 oldu\u011funda Ba\u015fkan Erdo\u011fan i\u015fte tam da bu noktaya dikkat \u00e7ekti: \"Senaryonun as\u0131l hedefi Suriye de\u011fil, T\u00fcrkiye!\"\n\n\u00d6n\u00fcnde arkas\u0131nda ba\u015fka detay ya da yorum aramaya gerek yok. Her \u015fey \u00e7ok a\u00e7\u0131k. Ve; e\u011fer biz bug\u00fcn Suriye'de olmaz isek ya da Suriye'den \u00e7\u0131kar isek; i\u015fte o zaman yok oluruz.\n\nBar\u0131\u015f istiyorsan sava\u015fa da haz\u0131r olacaks\u0131n. Genel ge\u00e7er bir s\u00f6zd\u00fcr bu. Nitekim; B\u00fcy\u00fck Atat\u00fcrk'\u00fcn \"Yurtta sulh cihanda sulh\" s\u00f6z\u00fcn\u00fc elbette \u015fiar edindik. Ama s\u00f6z konusu vatan ise ve b\u00f6l\u00fcnmez b\u00fct\u00fcnl\u00fck ise; sava\u015f\u0131n da g\u00f6ze al\u0131naca\u011f\u0131n\u0131 biz Ata'm\u0131zdan \u00f6\u011frendik.\n\nBahar Kalkan\u0131 ile, bize yap\u0131lan kalle\u015fli\u011fe misliyle cevap verirken, bir yandan da diplomasinin b\u00fct\u00fcn yollar\u0131n\u0131 kullanmaya da devam ediyoruz. Bunu yaparken, devlet akl\u0131yla, devlet adam\u0131 sorumlulu\u011fuyla bak\u0131yor, de\u011ferlendiriyor ve ona g\u00f6re ad\u0131m at\u0131yoruz. Gerek ABD, gerek Avrupa \u00fclkeleri ve AB, gerek \u0130ran ve gerekse yar\u0131n Moskova'da Putin ile yapaca\u011f\u0131 g\u00f6r\u00fc\u015fmede; tam da bu noktada Ba\u015fkan Erdo\u011fan.\n\n\u015eu ana kadar ba\u015fta Rusya ve ABD olmak \u00fczere devredeki b\u00fct\u00fcn devletlerin att\u0131klar\u0131 ad\u0131mlar; T\u00fcrkiye'nin kararl\u0131l\u0131\u011f\u0131n\u0131 ve nereye kadar cesaret edebilece\u011finin test alan\u0131 gibiydi adeta. Ama sonu\u00e7 ortada; ABD'ye ra\u011fmen yap\u0131lan operasyonlar, Rusya'ya ra\u011fmen yap\u0131lan operasyonlar ve hava sald\u0131r\u0131lar\u0131 ve bilan\u00e7o; kar\u015f\u0131m\u0131zdaki rejim g\u00fc\u00e7leri i\u00e7in hayli a\u011f\u0131r. Bizim art\u0131k s\u00f6zleri dinlemek de\u011fil, sahada kar\u015f\u0131l\u0131\u011f\u0131n\u0131 g\u00f6rmekten ba\u015fka yolumuz yok. Aksi takdirde; ya herru ya merru...", "keywords": [], "meta_keywords": [""], "tags": ["T\u00fcrkiye", "Rusya", "15 Temmuz", "Suriye", "FET\u00d6"], "authors": [], "publish_date": "Wed Mar  4 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://isbh.tmgrup.com.tr/sbh/site/v3/i/apple-touch-icon.png", "meta_data": {"viewport": "width=device-width, initial-scale=1", "copyright": "Copyright \u00a9 2003-2020, TURKUVAZ HABERLE\u015eME VE YAYINCILIK A.\u015e", "fb": {"app_id": 789602864423016, "pages": "114291218610934,127186677347072,789692601086430,844339542262894,258650277494174,209480082851172,149445305115395"}, "Description": "T\u00fcrkiye neden Suriye'de, T\u00fcrkiye neden \u0130dlib'de sorular\u0131n\u0131n temel ve en geni\u015f cevab\u0131 \u00e7ok basit asl\u0131nda: T\u00fcrkiye, 100 y\u0131ll\u0131k ba\u011f\u0131ms\u0131zl\u0131k m\u00fccadelesi i\u00e7in orada. Bir as\u0131r \u00f6nceki dayat\u0131lan haritalar, antla\u015fmalar ger\u00e7ekle\u015fmeyince; bu hayalleri kuranlar\u0131n r\u00f6van\u015f\u0131 \u015fimdi yine ayn\u0131 co\u011frafya \u00fczerinden...", "twitter": {"card": "summary_large_image", "site": "@Sabah", "image": "https://iasbh.tmgrup.com.tr/03a3d1/500/250/0/47/274/184?u=https://isbh.tmgrup.com.tr/sbh/2019/05/01/1556700789967.png", "description": "Haberin devam\u0131...", "title": "\u00c7\u0131k\u0131\u015ftan \u00f6nceki son d\u00f6neme\u00e7...", "url": "https://www.sabah.com.tr/yazarlar/sebnem-bursali/2020/03/04/cikistan-onceki-son-donemec"}, "og": {"title": "\u015eEBNEM BURSALI - \u00c7\u0131k\u0131\u015ftan \u00f6nceki son d\u00f6neme\u00e7...", "type": "article", "site_name": "Sabah", "description": "T\u00fcrkiye neden Suriye'de, T\u00fcrkiye neden \u0130dlib'de sorular\u0131n\u0131n temel ve en geni\u015f cevab\u0131 \u00e7ok basit asl\u0131nda: T\u00fcrkiye, 100 y\u0131ll\u0131k ba\u011f\u0131ms\u0131zl\u0131k m\u00fccadelesi i\u00e7in orada. Bir as\u0131r \u00f6nceki dayat\u0131lan haritalar, antla\u015fmalar ger\u00e7ekle\u015fmeyince; bu hayalleri kuranlar\u0131n r\u00f6van\u015f\u0131 \u015fimdi yine ayn\u0131 co\u011frafya \u00fczerinden...", "image": {"identifier": "https://iasbh.tmgrup.com.tr/03a3d1/500/250/0/47/274/184?u=https://isbh.tmgrup.com.tr/sbh/2019/05/01/1556700789967.png", "secure_url": "https://iasbh.tmgrup.com.tr/03a3d1/500/250/0/47/274/184?u=https://isbh.tmgrup.com.tr/sbh/2019/05/01/1556700789967.png", "width": 500, "height": 250}, "url": "https://www.sabah.com.tr/yazarlar/sebnem-bursali/2020/03/04/cikistan-onceki-son-donemec"}, "tagContentType": "yazar", "tagNegativeKeyword": "fet\u00f6", "tagKeyword": "\u015eEBNEM BURSALI"}, "canonical_link": "https://www.sabah.com.tr/yazarlar/sebnem-bursali/2020/03/04/cikistan-onceki-son-donemec"}