{"source_url": "https://www.haberler.com", "url": "https://www.haberler.com/bolu-da-saglikcilarin-el-dezenfektani-hastane-13052583-haberi/", "title": "Bolu'da sa\u011fl\u0131k\u00e7\u0131lar\u0131n el dezenfektan\u0131 hastane eczanesinde haz\u0131rlan\u0131yor", "top_image": "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg", "meta_img": "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Bolu'da sa\u011fl\u0131k\u00e7\u0131lar\u0131n el dezenfektan\u0131 hastane eczanesinde haz\u0131rlan\u0131yor Bolu \u0130zzet Baysal Devlet Hastanesinde, yeni tip koronavir\u00fcs (Kovid-19) ile m\u00fccadele kapsam\u0131nda sa\u011fl\u0131k personelinin ihtiyac\u0131n\u0131 kar\u015f\u0131lamak amac\u0131yla el dezenfektan\u0131 \u00fcretiliyor.\n\nBolu \u0130zzet Baysal Devlet Hastanesinde, yeni tip koronavir\u00fcs (Kovid-19) ile m\u00fccadele kapsam\u0131nda sa\u011fl\u0131k personelinin ihtiyac\u0131n\u0131 kar\u015f\u0131lamak amac\u0131yla el dezenfektan\u0131 \u00fcretiliyor.\n\nSalg\u0131n\u0131n ard\u0131ndan el dezenfektan\u0131 kullanma e\u011filiminin artmas\u0131 \u00fczerine Bolu Sa\u011fl\u0131k M\u00fcd\u00fcrl\u00fc\u011f\u00fc kendi b\u00fcnyesinde tedbir almaya karar verdi.\n\n\u0130zzet Baysal Devlet Hastanesinin K\u00f6ro\u011flu \u00dcnitesindeki eczanede g\u00f6revli personel de bu kapsamda el dezenfektan\u0131 \u00fcretmeye ba\u015flad\u0131.\n\nEl dezenfektan\u0131, Sa\u011fl\u0131k Bakanl\u0131\u011f\u0131n\u0131n \"El Antisepti\u011fi Haz\u0131rlama K\u0131lavuzu\"nu baz alarak hijyenik ortamda haz\u0131rl\u0131yor.\n\n\u015ei\u015felendikten sonra 72 saat bekletilen el dezenfektan\u0131, \u0130l Sa\u011fl\u0131k M\u00fcd\u00fcrl\u00fc\u011f\u00fcne ba\u011fl\u0131 hastanelerin ihtiyac\u0131n\u0131 kar\u015f\u0131l\u0131yor.\n\n\"El ve y\u00fczey dezenfektan\u0131 ihtiyac\u0131 artt\u0131\"\n\n\u0130zzet Baysal Devlet Hastanesi Ba\u015fhekimi Mustafa G\u00fcrdal, gazetecilere yapt\u0131\u011f\u0131 a\u00e7\u0131klamada, koronavir\u00fcs salg\u0131n\u0131n\u0131n el ve y\u00fczey dezenfektan\u0131 ihtiyac\u0131n\u0131 art\u0131rd\u0131\u011f\u0131n\u0131 s\u00f6yledi.\n\nG\u00fcrdal, kendi imkanlar\u0131yla bu ihtiyac\u0131 kar\u015f\u0131lama yoluna gittiklerini anlatarak, \"Sa\u011fl\u0131k Bakanl\u0131\u011f\u0131n\u0131n 'El Antisepti\u011fi Haz\u0131rlama K\u0131lavuzu'nu \u00f6rnek alarak kendi hastanemizde, eczac\u0131lar\u0131m\u0131zla el dezenfektan\u0131 haz\u0131rlamaktay\u0131z.\" dedi.\n\nHastane eczanesinde kendi ihtiya\u00e7lar\u0131n\u0131 kar\u015f\u0131layacak kadar \u00fcretim yapt\u0131klar\u0131n\u0131 dile getiren G\u00fcrdal, \u015funlar\u0131 s\u00f6yledi:\n\n\"Ekibimizle \u015fu an i\u00e7in ihtiyac\u0131m\u0131z\u0131 kar\u015f\u0131layacak d\u00fczeyde \u00fcretim yapmaktay\u0131z. Yakla\u015f\u0131k 40-50 litre bizim hastane ihtiyac\u0131m\u0131z\u0131 kar\u015f\u0131lamakta. S\u00fcre\u00e7 ilerledik\u00e7e, ihtiya\u00e7 artarsa kapasitemizi 2-3 kat art\u0131rabiliriz. Piyasada sat\u0131lan el antiseptikleriyle k\u0131yaslad\u0131\u011f\u0131m\u0131z zaman, yakla\u015f\u0131k \u00fc\u00e7te bir oran\u0131nda daha ekonomik bir \u015fekilde haz\u0131rlamaktay\u0131z.\"\n\nKaynak: AA", "keywords": [], "meta_keywords": ["\u0130zzet Baysal", "Bolu", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Bolu \u0130zzet Baysal Devlet Hastanesinde, yeni tip koronavir\u00fcs (Kovid-19) ile m\u00fccadele kapsam\u0131nda sa\u011fl\u0131k personelinin ihtiyac\u0131n\u0131 kar\u015f\u0131lamak amac\u0131yla el dezenfektan\u0131 \u00fcretiliyor.", "meta_lang": "tr", "meta_favicon": "/touch-icon-iphone.png", "meta_data": {"description": "Bolu \u0130zzet Baysal Devlet Hastanesinde, yeni tip koronavir\u00fcs (Kovid-19) ile m\u00fccadele kapsam\u0131nda sa\u011fl\u0131k personelinin ihtiyac\u0131n\u0131 kar\u015f\u0131lamak amac\u0131yla el dezenfektan\u0131 \u00fcretiliyor.", "keywords": "\u0130zzet Baysal, Bolu, G\u00fcncel", "image": "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg", "robots": "index, follow", "medium": "news", "dateCreated": "2020-03-25T15:44:04+03:00", "dateUpdated": "2020-03-25T16:17:13+03:00", "msapplication-starturl": "https://www.haberler.com", "article": {"id": 13052583, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130zzet Baysal, Bolu, G\u00fcncel"}, "og": {"url": "https://www.haberler.com/bolu-da-saglikcilarin-el-dezenfektani-hastane-13052583-haberi/", "site_name": "Haberler.com", "locale": "tr_TR", "type": "article", "title": "Bolu'da sa\u011fl\u0131k\u00e7\u0131lar\u0131n el dezenfektan\u0131 hastane eczanesinde haz\u0131rlan\u0131yor", "description": "Bolu \u0130zzet Baysal Devlet Hastanesinde, yeni tip koronavir\u00fcs (Kovid-19) ile m\u00fccadele kapsam\u0131nda sa\u011fl\u0131k personelinin ihtiyac\u0131n\u0131 kar\u015f\u0131lamak amac\u0131yla el dezenfektan\u0131 \u00fcretiliyor.", "image": {"identifier": "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg", "secure_url": "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg", "width": 640, "height": 719}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/bolu-da-saglikcilarin-el-dezenfektani-hastane-13052583-haberi/", "card": "summary_large_image", "site": "Haberler", "title": "Bolu'da sa\u011fl\u0131k\u00e7\u0131lar\u0131n el dezenfektan\u0131 hastane eczanesinde haz\u0131rlan\u0131yor", "description": "Bolu \u0130zzet Baysal Devlet Hastanesinde, yeni tip koronavir\u00fcs (Kovid-19) ile m\u00fccadele kapsam\u0131nda sa\u011fl\u0131k personelinin ihtiyac\u0131n\u0131 kar\u015f\u0131lamak amac\u0131yla el dezenfektan\u0131 \u00fcretiliyor.", "image": "https://foto.haberler.com/haber/2020/03/25/bolu-da-saglikcilarin-el-dezenfektani-hastane-13052583_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/bolu-da-saglikcilarin-el-dezenfektani-hastane-13052583-haberi/"}