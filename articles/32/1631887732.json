{"source_url": "https://www.haberler.com", "url": "https://www.haberler.com/ahmet-aydin-sosyal-medyadaki-yazilip-cizilenler-13312776-haberi/", "title": "Ahmet Ayd\u0131n: \"Sosyal medyadaki yaz\u0131l\u0131p \u00e7izilenler asla ger\u00e7e\u011fi yans\u0131tm\u0131yor\"", "top_image": "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg", "meta_img": "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg", "images": ["https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_o.jpg", "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Ahmet Ayd\u0131n: \"Sosyal medyadaki yaz\u0131l\u0131p \u00e7izilenler asla ger\u00e7e\u011fi yans\u0131tm\u0131yor\" Vak\u0131flar K\u00fctahya B\u00f6lge M\u00fcd\u00fcr\u00fc Ahmet Ayd\u0131n, kurumda t\u00fcm ihalelerinin \u015feffaf bir \u015fekilde yap\u0131ld\u0131\u011f\u0131n\u0131 belirterek, sosyal medyada Karag\u00f6z Ahmet Pa\u015fa Camii ile ilgili yaz\u0131l\u0131p \u00e7izilenlerin asla ger\u00e7e\u011fi yans\u0131tmad\u0131\u011f\u0131n\u0131 ifade etti.\n\nVak\u0131flar K\u00fctahya B\u00f6lge M\u00fcd\u00fcr\u00fc Ahmet Ayd\u0131n, kurumda t\u00fcm ihalelerinin \u015feffaf bir \u015fekilde yap\u0131ld\u0131\u011f\u0131n\u0131 belirterek, sosyal medyada Karag\u00f6z Ahmet Pa\u015fa Camii ile ilgili yaz\u0131l\u0131p \u00e7izilenlerin asla ger\u00e7e\u011fi yans\u0131tmad\u0131\u011f\u0131n\u0131 ifade etti.\n\nKarag\u00f6z Ahmet Pa\u015fa Camii'nin 15 Temmuz g\u00fcn\u00fc okunacak mevlit ile ibadete a\u00e7\u0131laca\u011f\u0131n\u0131 dile getiren Ayd\u0131n, \"Tarihi 511 y\u0131ll\u0131k camimizin restorasyon \u00e7al\u0131\u015fmas\u0131 3 y\u0131lda de\u011fil, 2 y\u0131lda tamamlanm\u0131\u015ft\u0131r. Kurum olarak caminin ge\u00e7ici kabul\u00fcn\u00fc yapt\u0131k. Kubbelerin tamam\u0131 elden ge\u00e7irildi ve 40 ton kur\u015fun serildi. Minarenin tamam\u0131n\u0131 yeniledik\" dedi.\n\nRestorasyon bedelinin 2 milyon 632 bin TL oldu\u011funu belirten Ayd\u0131n, \"Caminin \u00e7evresindeki su kanallar\u0131ndan gelen s\u0131z\u0131nt\u0131lar nedeniyle nem alan ta\u015f\u0131y\u0131c\u0131 duvarlarda temel alt seviyesine kadar drenaj uygulamas\u0131 yap\u0131lm\u0131\u015ft\u0131r. Duvarlar\u0131n i\u00e7indeki hat\u0131l ah\u015faplardan \u00e7\u00fcr\u00fcyenler, duvarlara zarar vermeden \u00e7ekilmi\u015f ve \u00f6zg\u00fcn malzeme ile yenileri yerle\u015ftirilmi\u015ftir. Ta\u015f\u0131y\u0131c\u0131 \u00f6zelli\u011fi art\u0131r\u0131lmak istenen duvarlarda yapisal enjeksiyon, s\u0131valar i\u00e7inse mikro enjeksiyon uygulamas\u0131 yap\u0131lm\u0131\u015ft\u0131r. Orijinal duvar s\u00fcslemeleri ortaya \u00e7\u0131kar\u0131lm\u0131\u015f ve titiz bir \u00e7al\u0131\u015fma gerektiren tu\u015flama tekni\u011fi ile eksi\u011fi bulunan s\u00fcslemeler tamamlanm\u0131\u015ft\u0131r. Ayr\u0131ca daha \u00f6nceki onar\u0131mlarda al\u00e7\u0131 ile kapat\u0131lan mihrap ve minber muhdes eklerden ar\u0131nd\u0131r\u0131lm\u0131\u015f ve \u00f6zg\u00fcn\u00fcnde ta\u015f malzemeli olan mihrap ve minber ortaya \u00e7\u0131kar\u0131lm\u0131\u015f, \u00f6zg\u00fcn haline kavu\u015fmu\u015ftur. Yap\u0131 i\u00e7erisinde \u00f6nceki onar\u0131mlardan kalan ve yo\u011fun bir \u015fekilde kullan\u0131lan \u00e7imento har\u00e7lar s\u00f6k\u00fclerek horosan harc\u0131 yap\u0131lm\u0131\u015f, yap\u0131 \u00e7imento gibi t\u00fcm muhdes eklerden b\u00fct\u00fcn\u00fcyle ar\u0131nd\u0131r\u0131lm\u0131\u015ft\u0131r. Yap\u0131da var olan ve zarar Horosan harc\u0131 s\u0131valara konservasyon yap\u0131larak \u00f6zg\u00fcn malzeme titiz bir \u00e7al\u0131\u015fma ile korunmu\u015ftur. Yap\u0131ya sonradan eklenen \u015fad\u0131rvan kald\u0131r\u0131lm\u0131\u015f, geni\u015f bir meydan ortaya \u00e7\u0131kar\u0131lm\u0131\u015ft\u0131r. Yap\u0131n\u0131n \u00e7evre d\u00fczenlemesi yap\u0131lm\u0131\u015f, bah\u00e7e duvarlar\u0131, abdest alma b\u00f6l\u00fcmleri ve tuvalet mekanlar\u0131 yenilenmi\u015ftir. Son cemaat mahalinde metal malzemeler ah\u015fap malzeme ile de\u011fi\u015ftirilerek \u00f6zg\u00fcn b\u00fct\u00fcnl\u00fck sa\u011flanm\u0131\u015ft\u0131r. Minarede derzler Horosan harc\u0131 ile doldurulmu\u015f ve g\u00f6vde ve \u015ferefede yap\u0131sal sorunlar giderilmi\u015f, \u00f6zg\u00fcn haline d\u00f6nd\u00fcr\u00fclm\u00fc\u015ft\u00fcr. Sinan \u00f6ncesi d\u00f6nemin ilgi \u00e7ekici yap\u0131lar\u0131 aras\u0131nda yerini alm\u0131\u015f Karag\u00f6z Ahmet Pa\u015fa Cami, kubbesi ile K\u00fctahya camilerinin en b\u00fcy\u00fck kubbeye sahip olan\u0131d\u0131r. 16. y\u00fczy\u0131l cami mimarisi hakk\u0131nda olduk\u00e7a iyi veriler sunan sanat tarihi a\u00e7\u0131s\u0131ndan da b\u00fcy\u00fck bir \u00f6neme sahiptir. Camide, \u00f6zg\u00fcn yap\u0131y\u0131 m\u00fcmk\u00fcn olan son dereceye kadar koruyan, az m\u00fcdahaleli bir onar\u0131m yakla\u015f\u0131m\u0131 benimsenmi\u015ftir. Restorasyon ilkelerinden taviz vermeyen titiz bir program ile yap\u0131 \u00f6zg\u00fcn haline kavu\u015fmu\u015ftur. Yap\u0131 bu haliyle hem kendi tarihine ve d\u00f6nemine hem de gelecek nesillere \u0131\u015f\u0131k tutmaya daha uzun y\u00fczy\u0131llar devam edecektir\" ifadelerini kulland\u0131. - K\u00dcTAHYA\n\nKaynak: \u0130HA", "keywords": [], "meta_keywords": ["Ahmet Ayd\u0131n", "K\u00fctahya", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Vak\u0131flar K\u00fctahya B\u00f6lge M\u00fcd\u00fcr\u00fc Ahmet Ayd\u0131n, kurumda t\u00fcm ihalelerinin \u015feffaf bir \u015fekilde yap\u0131ld\u0131\u011f\u0131n\u0131 belirterek, sosyal medyada Karag\u00f6z Ahmet Pa\u015fa Camii ile ilgili yaz\u0131l\u0131p \u00e7izilenlerin asla ger\u00e7e\u011fi yans\u0131tmad\u0131\u011f\u0131n\u0131 ifade etti.", "meta_lang": "tr", "meta_favicon": "/touch-icon-iphone.png", "meta_data": {"description": "Vak\u0131flar K\u00fctahya B\u00f6lge M\u00fcd\u00fcr\u00fc Ahmet Ayd\u0131n, kurumda t\u00fcm ihalelerinin \u015feffaf bir \u015fekilde yap\u0131ld\u0131\u011f\u0131n\u0131 belirterek, sosyal medyada Karag\u00f6z Ahmet Pa\u015fa Camii ile ilgili yaz\u0131l\u0131p \u00e7izilenlerin asla ger\u00e7e\u011fi yans\u0131tmad\u0131\u011f\u0131n\u0131 ifade etti.", "keywords": "Ahmet Ayd\u0131n, K\u00fctahya, G\u00fcncel, Haber", "image": "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg", "medium": "news", "dateCreated": "2020-06-11T12:32:31+03:00", "dateUpdated": "2020-06-11T13:20:44+03:00", "msapplication-starturl": "https://www.haberler.com", "article": {"id": 13312776, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Ahmet Ayd\u0131n, K\u00fctahya, G\u00fcncel"}, "og": {"url": "https://www.haberler.com/ahmet-aydin-sosyal-medyadaki-yazilip-cizilenler-13312776-haberi/", "site_name": "Haberler.com", "locale": "tr_TR", "type": "article", "title": "Ahmet Ayd\u0131n: 'Sosyal medyadaki yaz\u0131l\u0131p \u00e7izilenler asla ger\u00e7e\u011fi yans\u0131tm\u0131yor'", "description": "Vak\u0131flar K\u00fctahya B\u00f6lge M\u00fcd\u00fcr\u00fc Ahmet Ayd\u0131n, kurumda t\u00fcm ihalelerinin \u015feffaf bir \u015fekilde yap\u0131ld\u0131\u011f\u0131n\u0131 belirterek, sosyal medyada Karag\u00f6z Ahmet Pa\u015fa Camii ile ilgili yaz\u0131l\u0131p \u00e7izilenlerin asla ger\u00e7e\u011fi yans\u0131tmad\u0131\u011f\u0131n\u0131 ifade etti.", "image": {"identifier": "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg", "secure_url": "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg", "width": 1200, "height": 799}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/ahmet-aydin-sosyal-medyadaki-yazilip-cizilenler-13312776-haberi/", "card": "summary_large_image", "site": "Haberler", "title": "Ahmet Ayd\u0131n: 'Sosyal medyadaki yaz\u0131l\u0131p \u00e7izilenler asla ger\u00e7e\u011fi yans\u0131tm\u0131yor'", "description": "Vak\u0131flar K\u00fctahya B\u00f6lge M\u00fcd\u00fcr\u00fc Ahmet Ayd\u0131n, kurumda t\u00fcm ihalelerinin \u015feffaf bir \u015fekilde yap\u0131ld\u0131\u011f\u0131n\u0131 belirterek, sosyal medyada Karag\u00f6z Ahmet Pa\u015fa Camii ile ilgili yaz\u0131l\u0131p \u00e7izilenlerin asla ger\u00e7e\u011fi yans\u0131tmad\u0131\u011f\u0131n\u0131 ifade etti.", "image": "https://foto.haberler.com/haber/2020/06/11/ahmet-aydin-sosyal-medyadaki-yazilip-cizilenl-13312776_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ahmet-aydin-sosyal-medyadaki-yazilip-cizilenler-13312776-haberi/"}