{"source_url": "https://naszdziennik.pl", "url": "https://naszdziennik.pl/polska/216372,irak-wszyscy-demonstranci-opuscili-okolice-ambasady-usa.html", "title": "Irak: Wszyscy demonstranci opu\u015bcili okolice ambasady USA", "top_image": "https://naszdziennik.pl/favicon.ico", "meta_img": "https://naszdziennik.pl/favicon.ico", "images": ["https://naszdziennik.pl/images/logo-footer.png", "https://naszdziennik.pl/images/print-preview.png", "https://naszdziennik.pl/favicon.ico", "https://naszdziennik.pl/images/logo-male.png"], "movies": [], "text": "Wszyscy demonstranci, kt\u00f3rzy oblegali ambasad\u0119 USA w Bagdadzie i w wi\u0119kszo\u015bci nale\u017celi do szyickich milicji, opu\u015bcili w \u015brod\u0119 po po\u0142udniu Zielon\u0105 Stref\u0119, w kt\u00f3rej znajduje si\u0119 plac\u00f3wka. Ambasada zawiesi\u0142a jednak wszystkie czynno\u015bci konsularne.\n\nPrawie wszyscy demonstranci pos\u0142uchali wezwa\u0144 przyw\u00f3dc\u00f3w Ludowych Si\u0142 Mobilizacyjnych (PMF) do rozej\u015bcia si\u0119.\n\nWcze\u015bniej pojawia\u0142y si\u0119 informacje, \u017ce grupa demonstrant\u00f3w postanowi\u0142a kontynuowa\u0107 protest przed ameryka\u0144sk\u0105 plac\u00f3wk\u0105, demonstranci przekazali te\u017c, \u017ce b\u0119d\u0105 tam protestowa\u0107 a\u017c do ca\u0142kowitego wycofania ameryka\u0144skiego kontyngentu z Iraku. P\u00f3\u017aniej Agencja Reutera poda\u0142, \u017ce ich akcj\u0119 przeniesiono przed pobliski hotel.\n\nOpuszczaj\u0105c silnie strze\u017con\u0105 Zielon\u0105 Stref\u0119, demonstranci skandowali: \u201eSpalili\u015bmy ich!\u201d. Ci\u0119\u017car\u00f3wki wywioz\u0142y zapasy \u017cywno\u015bci, sprz\u0119t i namioty, kt\u00f3re we wtorek roz\u0142o\u017cyli demonstranci, planuj\u0105c d\u0142ugi protest.\n\nAmbasada USA poinformowa\u0142a, \u017ce zawiesi\u0142a czynno\u015bci konsularne, zaleci\u0142a te\u017c ameryka\u0144skim obywatelom, by nie zbli\u017cali si\u0119 do plac\u00f3wki. \u201eZ powodu atak\u00f3w milicji (szyickich) na kompleks ambasady USA wszystkie publiczne czynno\u015bci konsularne s\u0105 zawieszone do odwo\u0142ania. Wszystkie planowane spotkania s\u0105 odwo\u0142ane\u201d \u2013 g\u0142osi komunikat ambasady.\n\nWcze\u015bniej w \u015brod\u0119 ameryka\u0144scy \u017co\u0142nierze u\u017cyli gazu \u0142zawi\u0105cego przeciwko protestuj\u0105cym. Dziesi\u0105tki manifestant\u00f3w sp\u0119dzi\u0142o noc sylwestrow\u0105 przed budynkiem plac\u00f3wki w rozstawionych tam namiotach, a od rana na miejsce zacz\u0119li przybywa\u0107 kolejni demonstranci.\n\nW \u015brod\u0119 przed po\u0142udniem, podobnie jak dzie\u0144 wcze\u015bniej, protestuj\u0105cy Irakijczycy wdarli si\u0119 na teren kompleksu ambasady, po czym zniszczyli recepcj\u0119, gdzie wzniecili ogie\u0144 i powybijali wiele szyb w oknach. Pr\u00f3bowali sforsowa\u0107 tak\u017ce drug\u0105 bram\u0119 wjazdow\u0105 na teren ambasady, kt\u00f3r\u0105 r\u00f3wnie\u017c podpalili.\n\nProtesty przed ameryka\u0144sk\u0105 ambasad\u0105 w Bagdadzie rozpocz\u0119\u0142y si\u0119 po niedzielnej informacji Pentagonu, kt\u00f3ry poda\u0142, \u017ce ameryka\u0144skie si\u0142y przeprowadzi\u0142y naloty na zwi\u0105zane z Kataib Hezbollah cele w Iraku i Syrii. USA uwa\u017caj\u0105, \u017ce Kataib Hezbollah stoi m.in. za pi\u0105tkowym atakiem rakietowym na baz\u0119 wojskow\u0105 w pobli\u017cu miasta Kirkuk na p\u00f3\u0142nocy Iraku. Zgin\u0105\u0142 w nim cywilny pracownik ameryka\u0144skiej misji wojskowej, a sze\u015b\u0107 os\u00f3b zosta\u0142o rannych. W atakach lotnictwa USA zgin\u0119\u0142o co najmniej 25 os\u00f3b, a 55 zosta\u0142o rannych.\n\nW obawie przed dalsz\u0105 eskalacj\u0105 we wtorek do Iraku skierowano w trybie natychmiastowym 750 \u017co\u0142nierzy z 82. Dywizji Powietrznodesantowej stacjonuj\u0105cej w Fort Bragg.\n\nRP, PAP", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Wszyscy demonstranci, kt\u00f3rzy oblegali ambasad\u0119 USA w Bagdadzie i w wi\u0119kszo\u015bci nale\u017celi do szyickich milicji, opu\u015bcili w \u015brod\u0119 po po\u0142udniu Zielon\u0105 Stref\u0119, w kt\u00f3rej znajduje si\u0119 plac\u00f3wka.", "meta_lang": "en", "meta_favicon": "/favicon.ico", "meta_data": {"title": "Irak: Wszyscy demonstranci opu\u015bcili okolice ambasady USA - Nasz Dziennik", "language": "pl", "robots": "index, follow", "og": {"url": "https://naszdziennik.pl/polska/216372,irak-wszyscy-demonstranci-opuscili-okolice-ambasady-usa.html", "title": "Irak: Wszyscy demonstranci opu\u015bcili okolice ambasady USA", "description": "Wszyscy demonstranci, kt\u00f3rzy oblegali ambasad\u0119 USA w Bagdadzie i w wi\u0119kszo\u015bci nale\u017celi do szyickich milicji, opu\u015bcili w \u015brod\u0119 po po\u0142udniu Zielon\u0105 Stref\u0119, w kt\u00f3rej znajduje si\u0119 plac\u00f3wka."}, "description": "Wszyscy demonstranci, kt\u00f3rzy oblegali ambasad\u0119 USA w Bagdadzie i w wi\u0119kszo\u015bci nale\u017celi do szyickich milicji, opu\u015bcili w \u015brod\u0119 po po\u0142udniu Zielon\u0105 Stref\u0119, w kt\u00f3rej znajduje si\u0119 plac\u00f3wka."}, "canonical_link": "https://naszdziennik.pl/polska/216372,irak-wszyscy-demonstranci-opuscili-okolice-ambasady-usa.html"}