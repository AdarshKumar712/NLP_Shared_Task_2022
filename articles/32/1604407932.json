{"source_url": "https://tvn24.pl", "url": "https://tvn24.pl/biznes/ze-swiata/koronawirus-na-swiecie-ryanair-wprowadza-nowe-zasady-4582054?source=rss", "title": "Do toalety tylko za pozwoleniem. Nowe zasady w samolocie", "top_image": "https://tvn24.pl/najnowsze/article4293060.ece/alternates/LANDSCAPE_1280", "meta_img": "https://tvn24.pl/najnowsze/article4293060.ece/alternates/LANDSCAPE_1280", "images": ["https://tvn24.pl/najnowsze/article4293060.ece/alternates/LANDSCAPE_1280"], "movies": [], "text": "Od 1 lipca Ryanair chce wykonywa\u0107 40 procent dotychczasowego rozk\u0142adu lot\u00f3w, co oznacza tysi\u0105c rejs\u00f3w dziennie. - Ludzie s\u0105 zamkni\u0119ci od po\u0142owy marca. Oni naprawd\u0119 chc\u0105 wyjecha\u0107 i zazna\u0107 troch\u0119 s\u0142o\u0144ca za granic\u0105 \u2013 m\u00f3wi prezes Ryanaira Michael O'Leary w rozmowie z agencj\u0105 Reutera. Przewo\u017anik poinformowa\u0142 te\u017c o specjalnych \u015brodkach bezpiecze\u0144stwa zwi\u0105zanych z pandemi\u0105 COVID-19.\n\n- W ci\u0105gu najbli\u017cszych tygodni zaobserwujemy wzrost liczby rezerwacji \u2013 przewiduje O'Leary.\n\nPrezes poinformowa\u0142 te\u017c o nowych \u015brodkach bezpiecze\u0144stwa, jakie chce wprowadzi\u0107 linia.\n\nNowe \u015brodki bezpiecze\u0144stwa\n\nLinia lotnicza b\u0119dzie wymaga\u0107 od wszystkich pasa\u017cer\u00f3w uzupe\u0142nienia formularza i podania w nim d\u0142ugo\u015bci planowanej wizyty i miejsca pobytu. Informacje b\u0119d\u0105 p\u00f3\u017aniej przekazane rz\u0105dom unijnych pa\u0144stw, kt\u00f3re b\u0119d\u0105 dzi\u0119ki temu mog\u0142y kontrolowa\u0107 przestrzeganie kwarantanny.\n\nO'Leary przyzna\u0142, \u017ce jest optymist\u0105 i przewiduje, \u017ce pa\u0144stwa UE nie b\u0119d\u0105 wprowadza\u0107 obowi\u0105zkowej kwarantanny dla os\u00f3b podr\u00f3\u017cuj\u0105cych w obr\u0119bie strefy Schengen. Szef Ryanaira wyrazi\u0142 te\u017c nadziej\u0119, \u017ce wprowadzone ostatnio przez Wielk\u0105 Brytani\u0119 obostrzenia dla podr\u00f3\u017cnych zostan\u0105 zniesione.\n\nPasa\u017cerowie Ryanaira nie b\u0119d\u0105 mogli te\u017c sta\u0107 w kolejkach do toalet w samolotach. B\u0119dzie mo\u017cna z nich skorzysta\u0107 jedynie za pozwoleniem personelu pok\u0142adowego.\n\nRyanair zaleca te\u017c pasa\u017cerom odpraw\u0119 online i pobranie karty pok\u0142adowej na smartfona. Na lotnisku podr\u00f3\u017cuj\u0105cym b\u0119dzie sprawdzania temperatura. W trakcie lotu b\u0119d\u0105 musieli te\u017c mie\u0107 za\u0142o\u017cone maseczki i zdezynfekowane r\u0119ce.\n\nNa pok\u0142adzie samolot\u00f3w b\u0119dzie mo\u017cna te\u017c kupi\u0107 pakowane przek\u0105ski i napoje. Dozwolona b\u0119dzie tylko p\u0142atno\u015b\u0107 bezgot\u00f3wkowa.\n\nB\u0119dzie mo\u017cna nada\u0107 te\u017c mniejsz\u0105 liczb\u0119 sztuk baga\u017cu. Samoloty b\u0119d\u0105 dok\u0142adnie dezynfekowane ka\u017cdej nocy.\n\nNajwi\u0119ksze linie lotnicze\n\nZ danych Urz\u0119du Lotnictwa Cywilnego wynika, \u017ce irlandzki Ryanair pozostaje najwi\u0119ksz\u0105 lini\u0105 lotnicz\u0105 w Polsce. Przewo\u017anik obs\u0142u\u017cy\u0142 w polskich portach lotniczych w krajowym i mi\u0119dzynarodowym ruchu w ubieg\u0142ym roku blisko 12 milion\u00f3w pasa\u017cer\u00f3w, co stanowi\u0142o wzrost o 402 tysi\u0105ce pasa\u017cer\u00f3w rok do roku. Na drugim miejscu sklasyfikowano Polskie Linie Lotnicze LOT - oko\u0142o 11,8 miliona pasa\u017cer\u00f3w. Narodowy przewo\u017anik r\u00f3s\u0142 jednak najszybciej. LOT przewi\u00f3z\u0142 ponad 1,4 miliona pasa\u017cer\u00f3w wi\u0119cej ni\u017c rok wcze\u015bniej.\n\nNa trzecim miejscu znalaz\u0142 si\u0119 w\u0119gierski Wizz Air - nieca\u0142e 9,5 miliona pasa\u017cer\u00f3w, po wzro\u015bcie o ponad 760 tysi\u0119cy pasa\u017cer\u00f3w. Pierwsz\u0105 pi\u0105tk\u0119 zamkn\u0119\u0142y niemiecka Lufthansa - 2,3 miliona pasa\u017cer\u00f3w oraz EasyJet - nieco ponad 1 milion pasa\u017cer\u00f3w.\n\nAutor:mp", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Od 1 lipca Ryanair chce wykonywa\u0107 40 procent dotychczasowego rozk\u0142adu lot\u00f3w, co oznacza tysi\u0105c rejs\u00f3w dziennie. - Ludzie s\u0105 zamkni\u0119ci od po\u0142owy marca. Oni naprawd\u0119 chc\u0105 wyjecha\u0107 i zazna\u0107 troch\u0119 s\u0142o\u0144ca za granic\u0105 \u2013 m\u00f3wi prezes Ryanaira Michael O'Leary w rozmowie z agencj\u0105 Reutera. Przewo\u017anik poinformowa\u0142 te\u017c o specjalnych \u015brodkach bezpiecze\u0144stwa zwi\u0105zanych z pandemi\u0105 COVID-19.", "meta_lang": "", "meta_favicon": "/static/manifests/biznes/icons/favicon.ico", "meta_data": {"description": "Od 1 lipca Ryanair chce wykonywa\u0107 40 procent dotychczasowego rozk\u0142adu lot\u00f3w, co oznacza tysi\u0105c rejs\u00f3w dziennie. - Ludzie s\u0105 zamkni\u0119ci od po\u0142owy marca. Oni naprawd\u0119 chc\u0105 wyjecha\u0107 i zazna\u0107 troch\u0119 s\u0142o\u0144ca za granic\u0105 \u2013 m\u00f3wi prezes Ryanaira Michael O'Leary w rozmowie z agencj\u0105 Reutera. Przewo\u017anik poinformowa\u0142 te\u017c o specjalnych \u015brodkach bezpiecze\u0144stwa zwi\u0105zanych z pandemi\u0105 COVID-19.", "mobile-web-app-capable": "yes", "theme-color": "#fff", "msapplication-TileImage": "/static/manifests/biznes/icons/mstile-150x150.png", "msapplication-config": "/static/manifests/biznes/browserconfig.xml", "apple-mobile-web-app-title": "biznes", "application-name": "biznes", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24 Biznes", "url": "https://tvn24.pl/biznes/ze-swiata/koronawirus-na-swiecie-ryanair-wprowadza-nowe-zasady-4582054", "title": "Do toalety tylko za pozwoleniem. Nowe zasady w samolocie", "description": "Od 1 lipca Ryanair chce wykonywa\u0107 40 procent dotychczasowego rozk\u0142adu lot\u00f3w, co oznacza tysi\u0105c rejs\u00f3w dziennie. - Ludzie s\u0105 zamkni\u0119ci od po\u0142owy marca. Oni naprawd\u0119 chc\u0105 wyjecha\u0107 i zazna\u0107 troch\u0119 s\u0142o\u0144ca za granic\u0105 \u2013 m\u00f3wi prezes Ryanaira Michael O'Leary w rozmowie z agencj\u0105 Reutera. Przewo\u017anik poinformowa\u0142 te\u017c o specjalnych \u015brodkach bezpiecze\u0144stwa zwi\u0105zanych z pandemi\u0105 COVID-19.", "image": "https://tvn24.pl/najnowsze/article4293060.ece/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/article4293060.ece/alternates/LANDSCAPE_1280"}, "next-head-count": 51}, "canonical_link": "https://tvn24.pl/biznes/ze-swiata/koronawirus-na-swiecie-ryanair-wprowadza-nowe-zasady-4582054"}