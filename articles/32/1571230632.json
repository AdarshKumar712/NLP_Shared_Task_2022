{"source_url": "http://www.halkinsesikibris.com", "url": "http://www.halkinsesikibris.com/guncel/normal-hayata-donebilmemiz-icin-saglik-hizmeti-kapasitesini-artirmak-h134037.html", "title": "\"Normal hayata d\u00f6nebilmemiz i\u00e7in sa\u011fl\u0131k hizmeti kapasitesini art\u0131rmak \u015fart\"", "top_image": "https://www.halkinsesikibris.com/images/haberler/2020/04/normal-hayata-donebilmemiz-icin-saglik-hizmeti-kapasitesinin-artirmak-sart_8e932.jpg", "meta_img": "https://www.halkinsesikibris.com/images/haberler/2020/04/normal-hayata-donebilmemiz-icin-saglik-hizmeti-kapasitesinin-artirmak-sart_8e932.jpg", "images": ["https://www.halkinsesikibris.com/images/banner/halkin_sesi_620_90.gif", "https://www.halkinsesikibris.com/images/banner/HALKIN_SESI_CMYK_1.jpg", "https://www.halkinsesikibris.com/images/haberler/ustmanset/2022/02/soyer.jpg", "https://www.halkinsesikibris.com/images/haberler/2022/03/polis_teskilatini_yasa_bogan_olum_h172230_f2ae3.jpg", "https://www.halkinsesikibris.com/images/haberler/ustmanset/2022/03/sunat_gurcan.jpg", "https://www.halkinsesikibris.com/thumb.php?src=https://www.halkinsesikibris.com/images/banner/deniz_plaza.jpg&w=300&h=250&q=90", "https://www.halkinsesikibris.com/images/haberler/2022/03/gozyaslari_sel_oldu_h172234_1e4ac.jpg", "https://www.halkinsesikibris.com/images/haberler/ustmanset/2022/03/Trafik_kontrolu.jpg", "https://www.halkinsesikibris.com/thumb.php?src=https://www.halkinsesikibris.com/images/banner/china.jpg&w=300&h=250&q=90", "https://www.halkinsesikibris.com/images/banner/Limasol620x90.gif", "https://www.halkinsesikibris.com/thumb.php?src=https://www.halkinsesikibris.com/images/banner/970x90.jpg&w=940&h=90&q=90", "https://www.halkinsesikibris.com/images/haberler/2022/03/zirve_ortaklari_yaralandi_h172229_34803.jpg", "https://www.halkinsesikibris.com/thumb.php?src=https://www.halkinsesikibris.com/images/banner/halkinsesikibris_stallion_reklam_620X90.jpg&w=620&h=90&q=90", "https://www.halkinsesikibris.com/images/haberler/2020/04/normal-hayata-donebilmemiz-icin-saglik-hizmeti-kapasitesinin-artirmak-sart_8e932.jpg", "https://www.halkinsesikibris.com/images/haberler/ustmanset/2022/03/YEni_elektrik_tarifeleri.jpg", "https://www.halkinsesikibris.com/images/haberler/2022/03/saglikta_en_buyuk_sorun_sistemsizlik_h172208_c0ec3.jpg", "https://www.halkinsesikibris.com/images/banner/300x250-visitncy-banner_1.gif", "https://www.halkinsesikibris.com/thumb.php?src=https://www.halkinsesikibris.com/images/banner/fellahoYlu_sevgililer_gunu_banner_250x300.png&w=300&h=250&q=90", "https://www.halkinsesikibris.com/images/haberler/ustmanset/2022/03/Enginar.jpg", "https://www.halkinsesikibris.com/images/haberler/2022/03/kartal_kupaya_veda_etti_h172213_e2f8b.jpg", "https://www.halkinsesikibris.com/thumb.php?src=https://www.halkinsesikibris.com/images/banner/SULLU_web_masa.jpg&w=300&h=400&q=90", "https://www.halkinsesikibris.com/images/haberler/ustmanset/2022/03/UKU_UluslararasY_2022_Futsal_KupasY_Pakistan_ve_Sierra_Leone_arasYnda_oynan_macla_baYladY_3.jpg", "https://www.halkinsesikibris.com/images/banner/eczane_ana_manYet_1.jpg", "https://www.halkinsesikibris.com/_themes/hs-royal/images/no_author.jpg", "https://www.halkinsesikibris.com/images/haberler/2022/03/abramovich_chelseayi_satma_karari_aldi_h172218_d2cf3.jpg", "https://www.halkinsesikibris.com/images/security_code.jpg", "https://www.halkinsesikibris.com/thumb.php?src=https://www.halkinsesikibris.com/images/banner/thumb.php.jpg&w=300&h=250&q=90", "https://www.halkinsesikibris.com/thumb.php?src=https://www.halkinsesikibris.com/images/banner/arden.jpg&w=300&h=250&q=90", "https://www.halkinsesikibris.com/images/banner/HALKIN_SESI_CMYK_1_1.jpg", "https://www.halkinsesikibris.com/images/banner/ARUCAD-YatayGecis-300x500-Halkin-Sesi-Masaustu.gif", "https://www.halkinsesikibris.com/images/haberler/ustmanset/2022/03/kYbtek.png", "https://www.halkinsesikibris.com/thumb.php?src=https://www.halkinsesikibris.com/images/banner/Untitled-1_1.jpg&w=300&h=250&q=90", "https://www.halkinsesikibris.com/images/banner/Koop970x90.gif", "https://www.halkinsesikibris.com/thumb.php?src=https://www.halkinsesikibris.com/images/banner/MISTY_BANNER_2_1.png&w=620&h=90&q=90"], "movies": [], "text": "K\u0131br\u0131s T\u00fcrk Tabipler Birli\u011fi Ba\u015fkan\u0131 Dr. \u00d6zlem G\u00fcrkut, bug\u00fcn sosyal medyadan yapt\u0131\u011f\u0131 payla\u015f\u0131mla \u00fclkemizde sa\u011fl\u0131k sisteminin yeterli olmad\u0131\u011f\u0131 takdirde normal hayat\u0131m\u0131za d\u00f6nmenin b\u00fcy\u00fck risk olaca\u011f\u0131n\u0131 belirterek, sa\u011fl\u0131k hizmeti kapasitesinin art\u0131r\u0131larak olu\u015fabilecek daha yo\u011fun hasta talebini kar\u015f\u0131lamaya yetecek hale getirilmesinin \u015fart oldu\u011funu ifade etti.\n\nDr. \u00d6zlem G\u00fcrkut'un yapt\u0131\u011f\u0131 payla\u015f\u0131m \u015f\u00f6yle:\n\n\"COVID 19 nedeni ile kay\u0131plar ya\u015famaya devam ediyoruz.\n\nEn ba\u015ftan beri canla ba\u015fla \u00e7al\u0131\u015fan sa\u011fl\u0131k \u00e7al\u0131\u015fanlar\u0131, sa\u011fl\u0131k \u00f6rg\u00fctlerimiz \u00fczg\u00fcn ama en y\u00fcksek sorumluluk bilinci ve m\u00fccadele azmi ile yola devam ediyoruz.\n\nAmac\u0131m\u0131z toplumumuzu, insanlar\u0131m\u0131z\u0131 korumak. \u00dclkemizin en az zararla bu zor zamanlar\u0131 atlatmas\u0131na katk\u0131da bulunmak, do\u011fru ad\u0131mlar at\u0131lmas\u0131 i\u00e7in \u00f6nc\u00fc olmak.\n\nHastanelerimizin yatak kapasitesinde, yo\u011fun bak\u0131m olanaklar\u0131nda, solunum destek cihazlar\u0131n\u0131n say\u0131s\u0131nda ve kullan\u0131lacak ila\u00e7 ve malzemede gerekli art\u0131\u015f\u0131 yapmam\u0131z, organizasyonu tamamlamam\u0131z ve yol haritam\u0131z\u0131 \u00e7izmemiz \u00e7ok \u00f6nemlidir.\n\nHaz\u0131r oldu\u011fumuz ve daha \u00e7ok hastaya t\u0131bbi yard\u0131m verebilecek kapasiteye ula\u015ft\u0131\u011f\u0131m\u0131z zaman risk grubundaki (60 ya\u015f \u00fcst\u00fcndeki ve kronik hastal\u0131\u011f\u0131 olanlarla, t\u00fct\u00fcn kullananlar) ki\u015fileri korumaya devam ederken risk grubunda olmayan ki\u015filerimizi kontroll\u00fc olarak normal ya\u015fama d\u00f6nd\u00fcrmeye ba\u015flayabilece\u011fiz.\n\nHastal\u0131k bula\u015f h\u0131z\u0131n\u0131 kontroll\u00fc tutmay\u0131 ba\u015fararak kazand\u0131\u011f\u0131m\u0131z bu s\u00fcreyi sa\u011fl\u0131k kapasitesini geli\u015ftirmenin yan\u0131 s\u0131ra, kamusal ya\u015famda, sosyal ya\u015famda, temel ihtiya\u00e7lar\u0131n kar\u015f\u0131lanmas\u0131nda risk grubunu korumaya y\u00f6nelik d\u00fczenlemeleri de yaparak de\u011ferlendirmemiz laz\u0131md\u0131r.\n\nSosyal mesafenin korunmas\u0131na imkan sa\u011flayan, hijyeni sa\u011flamaya y\u00f6nelik d\u00fczenlemeleri de i\u00e7eren \u00f6nlemler de al\u0131nd\u0131ktan ve enfeksiyon kontrol\u00fc sa\u011flanabilir hale getirildikten sonra i\u015f yerleri peyder pey a\u00e7\u0131lmal\u0131d\u0131r. Ancak bunun olmazsa olmaz \u015fart\u0131 sa\u011fl\u0131k hizmeti kapasitesinin art\u0131r\u0131larak olu\u015fabilecek daha yo\u011fun hasta talebini kar\u015f\u0131lamaya yetecek hale getirilmesidir.\n\nUnutmamam\u0131z gereken \u015fey ise bu vir\u00fcs\u00fcn art\u0131k yok olmayaca\u011f\u0131, kar\u015f\u0131la\u015ft\u0131k\u00e7a daha \u00f6nceden hastal\u0131\u011f\u0131 ge\u00e7irip veya a\u015f\u0131lanarak (ki hen\u00fcz a\u015f\u0131 geli\u015ftirilmemi\u015ftir) ba\u011f\u0131\u015f\u0131k hale gelmemi\u015f olan herkesi enfekte edece\u011fidir. Bizler sonsuza kadar evlerimizde saklanamayaca\u011f\u0131m\u0131za, s\u0131n\u0131rlar\u0131m\u0131z\u0131 kapal\u0131 tutamayaca\u011f\u0131m\u0131za g\u00f6re, sa\u011fl\u0131k hizmeti kapasitemizi art\u0131rmad\u0131\u011f\u0131m\u0131z s\u00fcrece soka\u011fa \u00e7\u0131k\u0131p s\u0131n\u0131rlar\u0131m\u0131z\u0131 a\u00e7t\u0131\u011f\u0131m\u0131z g\u00fcn yine u\u00e7akla bir yolcu gelecek ve yine \u201c10 Mart 2020\u201d tarihine d\u00f6nece\u011fiz.\"", "keywords": [], "meta_keywords": [""], "tags": [], "authors": ["Http", "Www.Halkinsesikibris.Com"], "publish_date": null, "summary": "", "article_html": "", "meta_description": "", "meta_lang": "tr", "meta_favicon": "https://www.halkinsesikibris.com/_themes/hs-royal/images/favicon.ico", "meta_data": {"viewport": "width=device-width, initial-scale=1", "author": "http://www.halkinsesikibris.com/", "medium": "news", "robots": "all", "fb": {"admins": 327767967259221}, "og": {"type": "article", "site_name": "Halk\u0131n Sesi", "title": "\"Normal hayata d\u00f6nebilmemiz i\u00e7in sa\u011fl\u0131k hizmeti kapasitesini art\u0131rmak \u015fart\"", "url": "https://www.halkinsesikibris.com/guncel/normal-hayata-donebilmemiz-icin-saglik-hizmeti-kapasitesini-artirmak-h134037.html", "image": "https://www.halkinsesikibris.com/images/haberler/2020/04/normal-hayata-donebilmemiz-icin-saglik-hizmeti-kapasitesinin-artirmak-sart_8e932.jpg"}, "twitter": {"card": "summary_large_image", "url": "http://www.halkinsesikibris.com/guncel/normal-hayata-donebilmemiz-icin-saglik-hizmeti-kapasitesini-artirmak-h134037.html", "domain": "https://www.halkinsesikibris.com/", "site": "@halkinsesikktc", "title": "\"Normal hayata d\u00f6nebilmemiz i\u00e7in sa\u011fl\u0131k hizmeti kapasitesini art\u0131rmak \u015fart\"", "image": {"src": "https://www.halkinsesikibris.com/images/haberler/2020/04/normal-hayata-donebilmemiz-icin-saglik-hizmeti-kapasitesinin-artirmak-sart_8e932.jpg"}}, "hdl": "\"Normal hayata d\u00f6nebilmemiz i\u00e7in sa\u011fl\u0131k hizmeti kapasitesini art\u0131rmak \u015fart\"", "DC.date.issued": "2020-04-07T13:05:21+02:00", "pdate": 20200407, "utime": 20200407132029, "ptime": 20200407130521, "DISPLAYDATE": "07 Nisan 2020 Sal\u0131 13:05", "dat": "07 Nisan 2020 Sal\u0131 13:05", "msapplication-starturl": "https://www.halkinsesikibris.com/", "cre": "Halk\u0131n Sesi", "PT": "Article", "PST": "News", "Rating": "General"}, "canonical_link": "https://www.halkinsesikibris.com/guncel/normal-hayata-donebilmemiz-icin-saglik-hizmeti-kapasitesini-artirmak-h134037.html"}