{"source_url": "https://dorzeczy.pl", "url": "https://dorzeczy.pl/kraj/144812/szkola-wroci-we-wrzesniu-minister-edukacji-odpowiada.html", "title": "Szko\u0142a wr\u00f3ci we wrze\u015bniu? Minister edukacji odpowiada", "top_image": "https://dorzeczy.pl/_thumb/85/84/06d7951e8f4507b1fd26a20a5b25.jpeg", "meta_img": "https://dorzeczy.pl/_thumb/85/84/06d7951e8f4507b1fd26a20a5b25.jpeg", "images": ["https://dorzeczy.pl/_thumb/a6/eb/c1c3f3d3634d787374d25052dcd0.jpeg", "https://dorzeczy.pl/_i/pusty.png", "https://dorzeczy.pl/_thumb/d5/85/c0ef6532cffd6815677d4ee3afd2.jpeg", "https://dorzeczy.pl/_thumb/2b/6e/835b5c0ca2bbb5a391f0732d094b.jpeg", "https://dorzeczy.pl/_thumb/36/8c/4ff5249ba024078de23843268bb6.jpeg", "https://dorzeczy.pl/_thumb/5f/de/539098baf1361e17d503b3e63144.jpeg", "https://dorzeczy.pl/_thumb/07/63/248f2bebca0634bfe05xx316403d.jpeg", "https://dorzeczy.pl/_thumb/fd/02/7fd3ac86736a75f6xx79b6c13b34.jpeg", "https://dorzeczy.pl/_i/pixel.png", "https://dorzeczy.pl/_thumb/99/e6/feda2856b1f7e4f3e4e4a79bb50c.jpeg", "https://dorzeczy.pl/_thumb/47/a5/3ab6052336a07c10367d4e52eda5.jpeg", "https://dorzeczy.pl/_thumb/8b/71/xx9f6f74547f083a0b543d14e9c5.jpeg", "https://dorzeczy.pl/_thumb/92/31/0c4b6560d0b75b031707c6fe2e60.jpeg", "https://dorzeczy.pl/_thumb/85/84/06d7951e8f4507b1fd26a20a5b25.jpeg", "https://dorzeczy.pl/_thumb/7b/3f/798ae6c5d2ba9cca768030af8647.jpeg", "https://dorzeczy.pl/_thumb/d6/4a/415f42e10f8b8c84179cd21c1906.jpeg", "https://dorzeczy.pl/_thumb/2a/58/7d678fb42ffa45b88d2981192a3c.jpeg", "https://dorzeczy.pl/_thumb/18/f3/6257035875ddecbfc7b637e75242.jpeg", "https://www.facebook.com/tr?id=343470839397237&ev=PageView&noscript=1", "https://dorzeczy.pl/_thumb/cc/3a/8a6c1ab70278ed2a085851dd9e97.jpeg"], "movies": [], "text": "\u2013 B\u0119dziemy przygotowywali si\u0119 do nowego roku szkolnego. S\u0105dzimy, \u017ce b\u0119dzie to ju\u017c powr\u00f3t do tradycyjnych stacjonarnych zaj\u0119\u0107 w szko\u0142ach, bo te zaj\u0119cia s\u0105 chyba najskuteczniejsze. Okres pandemii pokaza\u0142, \u017ce co prawda s\u0105 skuteczne technologie, kt\u00f3re umo\u017cliwiaj\u0105 kontakt na odleg\u0142o\u015b\u0107, kontakt wirtualny, ale bezpo\u015bredniego kontaktu fizycznego, kontaktu nauczyciela z uczniem nie zast\u0105pi nawet najnowocze\u015bniejsza technologia. St\u0105d 1 wrze\u015bnia wracamy do szk\u00f3\u0142 \u2013 powiedzia\u0142 minister na konferencji.\n\nPytany by\u0142 czy planowane jest w zwi\u0105zku z tym przygotowanie wytycznych dla szk\u00f3\u0142 w sprawie organizacji nauki, np. mniej uczni\u00f3w w klasach, nauka na zmiany, czy b\u0119dzie obowi\u0105zywa\u0142 re\u017cim sanitarny, zasada dystansu, noszenie maseczek, u\u017cywanie p\u0142yn\u00f3w dezynfekcyjnych i mierzenie temperatury.\n\nPytania dotyczy\u0142y te\u017c tego, czy planowane s\u0105 systemowe zmiany w zdalnym nauczaniu i jak b\u0119dzie wygl\u0105da\u0142o zdalne nauczanie, gdyby okaza\u0142o si\u0119, \u017ce od nowego roku szkolnego trzeba b\u0119dzie zn\u00f3w uczy\u0107 si\u0119 na odleg\u0142o\u015b\u0107.\n\n\u2013 Chcemy od 1 wrze\u015bnia wr\u00f3ci\u0107 do tradycyjnej, stacjonarnej formy nauczania. Ta forma nauczania mo\u017ce by\u0107 oczywi\u015bcie wspomagana tak\u017ce kszta\u0142ceniem na odleg\u0142o\u015b\u0107. Te umiej\u0119tno\u015bci, kt\u00f3re nauczyciele, uczniowie nabyli w ostatnich kilku miesi\u0105cach na pewno przydadz\u0105 si\u0119 tak\u017ce przy stacjonarnym nauczaniu, chocia\u017cby te materia\u0142y elektroniczne mog\u0105 uatrakcyjnia\u0107 spos\u00f3b prowadzenia zaj\u0119\u0107 \u2013 odpowiedzia\u0142 szef MEN.\n\n\u2013 Przygotowujemy si\u0119 na r\u00f3\u017cne warianty tak, aby powr\u00f3t do szk\u00f3\u0142 by\u0142 bezpieczny. Dzi\u015b jeszcze nie mo\u017cemy w pe\u0142ni powiedzie\u0107, w jaki spos\u00f3b m\u0142odzie\u017c wr\u00f3ci do tych stacjonarnych zaj\u0119\u0107. To b\u0119dzie oczywi\u015bcie zale\u017ca\u0142o od sytuacji epidemicznej. Przygotowujemy kilka wariant\u00f3w powrotu dzieci i m\u0142odzie\u017cy do stacjonarnych zaj\u0119\u0107 w szko\u0142ach \u2013 doda\u0142.\n\nW zwi\u0105zku z epidemi\u0105 od 12 marca w szko\u0142ach i w przedszkolach w ca\u0142ej Polsce zosta\u0142y zawieszone stacjonarne zaj\u0119cia. Od 25 marca wprowadzono obowi\u0105zkowe kszta\u0142cenie na odleg\u0142o\u015b\u0107 i w takim trybie szko\u0142y mia\u0142y pracowa\u0107 do ko\u0144ca zaj\u0119\u0107 dydaktycznych, czyli do 26 czerwca.\n\nOd pocz\u0105tku maja zacz\u0119to stopniowo wznawia\u0107 dzia\u0142alno\u015b\u0107 przedszkoli, nast\u0119pnie umo\u017cliwiono udzia\u0142 w zaj\u0119ciach opieku\u0144czych uczniom klas I-III szk\u00f3\u0142 podstawowych, potem wprowadzono konsultacje dla uczni\u00f3w szk\u00f3\u0142 podstawowych i ponadpodstawowych. Zacz\u0119to te\u017c przywraca\u0107 zaj\u0119cia praktyczne w szkolnictwie zawodowym.\n\nPrzesuni\u0119to te\u017c egzaminy zewn\u0119trzne. Egzamin \u00f3smoklasisty, kt\u00f3ry powinien by\u0107 przeprowadzony w kwietniu, odby\u0142 si\u0119 w po\u0142owie czerwca. Matury zamiast zacz\u0105\u0107 si\u0119 4 maja, zacz\u0119\u0142y si\u0119 8 czerwca.\n\nOdmra\u017canie o\u015bwiaty odbywa\u0142o si\u0119 w re\u017cimie sanitarnym wed\u0142ug wytycznych przygotowanych przez MEN wraz z Ministerstwem Zdrowia i g\u0142\u00f3wnym inspektorem sanitarnym.\n\nW czwartek premier Mateusz Morawiecki, pytany o organizacj\u0119 roku szkolnego 2020/2021, odpowiedzia\u0142, \u017ce rz\u0105d chce, aby uczniowie od 1 wrze\u015bnia wr\u00f3cili do szk\u00f3\u0142.\n\n\u2013 Chcemy, \u017ceby w zale\u017cno\u015bci od tego oczywi\u015bcie, czy nie b\u0119dzie jaki\u015b bardzo niespodziewanych wydarze\u0144, ale takich dzisiaj nie oczekujemy, \u017ceby od 1 wrze\u015bnia dzieci i m\u0142odzie\u017c normalnie wr\u00f3ci\u0142y do szk\u00f3\u0142, od 1 pa\u017adziernika m\u0142odzi ludzie, \u017ceby wr\u00f3cili na uczelnie \u2013 powiedzia\u0142.\n\nSzef rz\u0105du wyrazi\u0142 przekonanie, \u017ce czas wakacji \"dyrekcje, organy prowadz\u0105ce i organy stanowi\u0105ce odpowiednie regulacje wykorzystaj\u0105 do tego, \u017ceby przygotowa\u0107 si\u0119 we w\u0142a\u015bciwy spos\u00f3b od strony operacyjnej\".\n\nPrzekonywa\u0142, \u017ce sytuacja epidemiczna jest pod kontrol\u0105, ale jego gabinet podchodzi \"z pokor\u0105\" do epidemii. \u2013 Na dzisiaj s\u0105 nasze zdecydowane plany \u2013 1 wrze\u015bnia wracamy do szk\u00f3\u0142, 1 pa\u017adziernika wracamy na uczelnie \u2013 o\u015bwiadczy\u0142 Morawiecki.\n\nCzytaj tak\u017ce:\n\nKiedy dzieci wr\u00f3c\u0105 do szk\u00f3\u0142? Jest decyzja Morawieckiego", "keywords": [], "meta_keywords": ["szko\u0142a", "edukacja", "lekcje", "MEN", "Dariusz Piontkowski", "koronawirus", "Kraj", "dorzeczy"], "tags": ["Tylko na DoRzeczy.pl", "Obserwator medi\u00f3w", "Kraj", "Opinie"], "authors": [], "publish_date": "Fri Jun 26 12:10:00 2020", "summary": "", "article_html": "", "meta_description": "S\u0105dzimy, \u017ce w nowym roku wr\u00f3cimy do tradycyjnych, stacjonarnych zaj\u0119\u0107 w szko\u0142ach. Przygotowujemy si\u0119 na r\u00f3\u017cne warianty tak, aby powr\u00f3t do szk\u00f3\u0142...", "meta_lang": "pl", "meta_favicon": "https://dorzeczy.pl/dorzeczy/_i/icons/dorzeczy-favicon-57x57.png", "meta_data": {"description": "S\u0105dzimy, \u017ce w nowym roku wr\u00f3cimy do tradycyjnych, stacjonarnych zaj\u0119\u0107 w szko\u0142ach. Przygotowujemy si\u0119 na r\u00f3\u017cne warianty tak, aby powr\u00f3t do szk\u00f3\u0142...", "keywords": "szko\u0142a, edukacja, lekcje, MEN, Dariusz Piontkowski, koronawirus, Kraj, dorzeczy", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#3A3A3C", "HandheldFriendly": "true", "apple-mobile-web-app-capable": "true", "apple-mobile-web-app-status-bar-style": "black", "application-name": "Do Rzeczy", "msapplication-tooltip": "Do Rzeczy", "msapplication-TileColor": "#000000", "msapplication-wide310x150logo": "https://dorzeczy.pl/dorzeczy/_i/icons/dorzeczy-favicon-310x150.png", "msapplication-square70x70logo": "https://dorzeczy.pl/dorzeczy/_i/icons/dorzeczy-favicon-70x70.png", "msapplication-square150x150logo": "https://dorzeczy.pl/dorzeczy/_i/icons/dorzeczy-favicon-150x150.png", "msapplication-square310x310logo": "https://dorzeczy.pl/dorzeczy/_i/icons/dorzeczy-favicon-310x310.png", "DC.title": "Szko\u0142a wr\u00f3ci we wrze\u015bniu? Minister edukacji odpowiada", "DC.subject": "Do Rzeczy", "DC.description": "S\u0105dzimy, \u017ce w nowym roku wr\u00f3cimy do tradycyjnych, stacjonarnych zaj\u0119\u0107 w szko\u0142ach. Przygotowujemy si\u0119 na r\u00f3\u017cne warianty tak, aby powr\u00f3t do szk\u00f3\u0142 by\u0142 bezpieczny. To b\u0119dzie zale\u017ca\u0142o od sytuacji epidemicznej \u2013 powiedzia\u0142 w pi\u0105tek minister edukacji narodowej Dariusz Piontkowski.", "DC.identifier": "https://dorzeczy.pl/144812", "DC.date": "2020-06-26", "DC.type": "Text", "DC.publisher": "Damian Cygan", "twitter": {"card": "summary_large_image", "site": "TygodnikLisicki", "url": "https://www.dorzeczy.pl/kraj/144812/szkola-wroci-we-wrzesniu-minister-edukacji-odpowiada.html", "title": "Szko\u0142a wr\u00f3ci we wrze\u015bniu? Minister edukacji odpowiada", "description": "S\u0105dzimy, \u017ce w nowym roku wr\u00f3cimy do tradycyjnych, stacjonarnych zaj\u0119\u0107 w szko\u0142ach. Przygotowujemy si\u0119 na r\u00f3\u017cne warianty tak, aby powr\u00f3t do szk\u00f3\u0142 by\u0142 bezpieczny. To b\u0119dzie zale\u017ca\u0142o od sytuacji epidemicznej \u2013 powiedzia\u0142 w pi\u0105tek minister edukacji narodowej Dariusz Piontkowski.", "image": "https://dorzeczy.pl/_thumb/85/84/06d7951e8f4507b1fd26a20a5b25.jpeg"}, "article": {"published_time": "2020-06-26T12:10:00+02:00", "modified_time": "2020-06-26T12:11:02+02:00"}, "og": {"title": "Szko\u0142a wr\u00f3ci we wrze\u015bniu? Minister edukacji odpowiada", "description": "S\u0105dzimy, \u017ce w nowym roku wr\u00f3cimy do tradycyjnych, stacjonarnych zaj\u0119\u0107 w szko\u0142ach. Przygotowujemy si\u0119 na r\u00f3\u017cne warianty tak, aby powr\u00f3t do szk\u00f3\u0142 by\u0142 bezpieczny. To b\u0119dzie zale\u017ca\u0142o od sytuacji epidemicznej \u2013 powiedzia\u0142 w pi\u0105tek minister edukacji narodowej Dariusz Piontkowski.", "url": "https://www.dorzeczy.pl/kraj/144812/szkola-wroci-we-wrzesniu-minister-edukacji-odpowiada.html", "type": "article", "site_name": "Do Rzeczy", "locale": "pl_PL", "image": "https://dorzeczy.pl/_thumb/85/84/06d7951e8f4507b1fd26a20a5b25.jpeg", "updated_time": "2020-06-26T12:11:02+02:00"}, "fb": {"app_id": 230116280453686}}, "canonical_link": "https://www.dorzeczy.pl/kraj/144812/szkola-wroci-we-wrzesniu-minister-edukacji-odpowiada.html"}