{"source_url": "https://web.archive.org", "url": "https://web.archive.org/web/20200102171950id_/https://sport.dziennik.pl/news/artykuly/616868,kadencja-witold-banka-szef-swiatowa-agencja-antydopingowa.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Rozpoczyna si\u0119 kadencja Witolda Ba\u0144ki jako szefa \u015awiatowej Agencji Antydopingowej", "top_image": "https://ocdn.eu/pulscms-transforms/1/S3yktkuTURBXy9jYmYxNzI5Ny1mZDIxLTQ1YTctOThhZS00NmFiMWE5MGNkZTguanBlZ5GTBc0EsM0CdA", "meta_img": "https://ocdn.eu/pulscms-transforms/1/S3yktkuTURBXy9jYmYxNzI5Ny1mZDIxLTQ1YTctOThhZS00NmFiMWE5MGNkZTguanBlZ5GTBc0EsM0CdA", "images": ["https://ocdn.eu/pulscms-transforms/1/S3yktkuTURBXy9jYmYxNzI5Ny1mZDIxLTQ1YTctOThhZS00NmFiMWE5MGNkZTguanBlZ5GTBc0EsM0CdA", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://web.archive.org/web/20200102171950id_/https://sport.dziennik.pl/news/artykuly/616868,kadencja-witold-banka-szef-swiatowa-agencja-antydopingowa.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "data:", "https://ocdn.eu/pulscms-transforms/1/p0tk9kuTURBXy9jYmYxNzI5Ny1mZDIxLTQ1YTctOThhZS00NmFiMWE5MGNkZTguanBlZ5GTBc0DFM0BvIGhMAE"], "movies": [], "text": "14 maja w Montrealu przedstawiciele rz\u0105d\u00f3w w Radzie Fundacji WADA postawili na Ba\u0144k\u0119. Jego kontrkandydatem by\u0142 w\u00f3wczas Marcos Diaz z Dominikany. W listopadzie na kongresie tej organizacji w Katowicach wyb\u00f3r ten oficjalnie zatwierdzono.\n\nZast\u0119pc\u0105 Ba\u0144ki jest wywodz\u0105ca si\u0119 z ruchu olimpijskiego Yang Yang. 43-letnia Chinka to dwukrotna mistrzyni olimpijska w short tracku. W przesz\u0142o\u015bci zasiada\u0142a w Komisji Zawodniczej WADA.\n\nW\u015br\u00f3d g\u0142\u00f3wnych punkt\u00f3w swojego programu Ba\u0144ka umie\u015bci\u0142 m.in. stworzenie funduszu solidarno\u015bciowego, kt\u00f3ry b\u0119dzie s\u0142u\u017cy\u0142 pomocy s\u0142abszym pa\u0144stwom w prowadzeniu ich polityki antydopingowej czy zwi\u0119kszenie liczby laboratori\u00f3w antydopingowych.\n\nWADA powsta\u0142a w listopadzie 1999 roku jako niezale\u017cna fundacja pod przewodnictwem Mi\u0119dzynarodowego Komitetu Olimpijskiego. Jej celem jest walka z niedozwolonym wspomaganiem w sporcie, m.in. poprzez opracowywanie i ustalanie przepis\u00f3w oraz procedur antydopingowych. Poza tym m.in. publikuje list\u0119 substancji zakazanych i wydaje akredytacje dla krajowych laboratori\u00f3w antydopingowych.\n\nBa\u0144ka jest absolwentem politologii na Wydziale Nauk Spo\u0142ecznych Uniwersytetu \u015al\u0105skiego w Katowicach. Jako sportowiec specjalizowa\u0142 si\u0119 w biegu na 400 m. W 2007 roku w Osace cieszy\u0142 si\u0119 z br\u0105zowego medalu mistrzostw \u015bwiata wywalczonego w sztafecie 4x400 m.\n\nW 2015 roku zosta\u0142 ministrem sportu i turystyki. Jako szef resortu zainicjowa\u0142 szereg istotnych program\u00f3w zmierzaj\u0105cych do umasowienia sportu w\u015br\u00f3d dzieci i m\u0142odzie\u017cy, dofinansowuj\u0105cych przygotowania wybitnie uzdolnionych zawodnik\u00f3w do igrzysk olimpijskich, mistrzostw \u015bwiata i Europy. By\u0142 inicjatorem ustawy o zwalczaniu dopingu w sporcie i utworzenia Polskiej Agencji Antydopingowej (POLADA).\n\nSprawuj\u0105c stanowisko przewodnicz\u0105cego WADA nie mo\u017cna by\u0107 ministrem, ale mo\u017cna pe\u0142ni\u0107 funkcje parlamentarne i bra\u0107 udzia\u0142 w \u017cyciu politycznym.", "keywords": [], "meta_keywords": [""], "tags": [], "authors": [], "publish_date": "Wed Jan  1 09:43:00 2020", "summary": "", "article_html": "", "meta_description": "W \u015brod\u0119 oficjalnie rozpocz\u0119\u0142a si\u0119 kadencja Witolda Ba\u0144ki na stanowisku szefa \u015awiatowej Agencji Antydopingowej. Zast\u0105pi Craiga Reedie'ego, kt\u00f3ry funkcj\u0119 t\u0119 pe\u0142ni\u0142 od 2014 roku. Kadencja trwa trzy lata, ale zwyczajowo jest przed\u0142u\u017cana o kolejne trzy.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "d6c692e2-123c-4b4f-a265-82999399ea69", "pkg-uuid": "d6c692e2-123c-4b4f-a265-82999399ea69", "serviceUuid": "86dd851f-edb7-4e66-8829-57dac10280ad", "description": "W \u015brod\u0119 oficjalnie rozpocz\u0119\u0142a si\u0119 kadencja Witolda Ba\u0144ki na stanowisku szefa \u015awiatowej Agencji Antydopingowej. Zast\u0105pi Craiga Reedie'ego, kt\u00f3ry funkcj\u0119 t\u0119 pe\u0142ni\u0142 od 2014 roku. Kadencja trwa trzy lata, ale zwyczajowo jest przed\u0142u\u017cana o kolejne trzy.", "og": {"title": "Rozpoczyna si\u0119 kadencja Witolda Ba\u0144ki jako szefa \u015awiatowej Agencji Antydopingowej", "description": "W \u015brod\u0119 oficjalnie rozpocz\u0119\u0142a si\u0119 kadencja Witolda Ba\u0144ki na stanowisku szefa \u015awiatowej Agencji Antydopingowej. Zast\u0105pi Craiga Reedie'ego, kt\u00f3ry funkcj\u0119 t\u0119 pe\u0142ni\u0142 od 2014 roku. Kadencja trwa trzy lata, ale zwyczajowo jest przed\u0142u\u017cana o kolejne trzy.", "image": {"identifier": "https://ocdn.eu/pulscms-transforms/1/S3yktkuTURBXy9jYmYxNzI5Ny1mZDIxLTQ1YTctOThhZS00NmFiMWE5MGNkZTguanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://sport.dziennik.pl/news/artykuly/616868,kadencja-witold-banka-szef-swiatowa-agencja-antydopingowa.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 09:43:00+0100"}, "twitter": {"card": "summary_large_image", "description": "W \u015brod\u0119 oficjalnie rozpocz\u0119\u0142a si\u0119 kadencja Witolda Ba\u0144ki na stanowisku szefa \u015awiatowej Agencji Antydopingowej. Zast\u0105pi Craiga Reedie'ego, kt\u00f3ry funkcj\u0119 t\u0119 pe\u0142ni\u0142 od 2014 roku. Kadencja trwa trzy lata, ale zwyczajowo jest przed\u0142u\u017cana o kolejne trzy.", "title": "Rozpoczyna si\u0119 kadencja Witolda Ba\u0144ki jako szefa \u015awiatowej Agencji Antydopingowej", "image": "https://ocdn.eu/pulscms-transforms/1/S3yktkuTURBXy9jYmYxNzI5Ny1mZDIxLTQ1YTctOThhZS00NmFiMWE5MGNkZTguanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://sport.dziennik.pl/news/artykuly/616868,kadencja-witold-banka-szef-swiatowa-agencja-antydopingowa.html"}