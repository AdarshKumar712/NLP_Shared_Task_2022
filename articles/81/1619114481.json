{"source_url": "https://www.dunya.com", "url": "https://www.dunya.com/finans/haberler/abd-bekleyen-konut-satislarinda-rekor-dusus-haberi-471373", "title": "ABD bekleyen konut sat\u0131\u015flar\u0131nda rekor d\u00fc\u015f\u00fc\u015f", "top_image": "https://www.dunya.com/files/2020/5/28/471373/471373.jpg?v=1590678754", "meta_img": "https://www.dunya.com/files/2020/5/28/471373/471373.jpg?v=1590678754", "images": ["https://www.dunya.com/files/2020/5/28/471373/471373.jpg?v=1590678754", "https://s.dunya.com/gunun-birinci-sayfasi.jpg?v=07.06.2020.05", "https://i.dunya.com/1/670/377/files/2020/5/28/471373/471373.jpg?v=1590678754", "https://s.dunya.com/assets/site/files/playstore.png", "https://i.dunya.com/2/336/185/files/2020/5/31/471561/471561.jpg?v=1590931298", "https://s.dunya.com/assets/site/css/logo_xs.png", "https://cdn.flipboard.com/badges/flipboard_srsw.png", "https://s.dunya.com/assets/site/css/dunya_40_yil.jpg", "https://s.dunya.com/assets/site/files/appstore.svg"], "movies": [], "text": "28 May\u0131s 2020\n\nABD'de, bekleyen konut sat\u0131\u015flar\u0131, yeni tip koronavir\u00fcs (COVID-19) salg\u0131n\u0131n\u0131n etkisiyle nisanda ayl\u0131k y\u00fczde 21,8 ve y\u0131ll\u0131k y\u00fczde 33,8 azalarak rekor seviyede d\u00fc\u015f\u00fc\u015f kaydetti.\n\nNational Association of Realtors (NAR), nisan ay\u0131na ili\u015fkin bekleyen konut sat\u0131\u015f verilerini a\u00e7\u0131klad\u0131.\n\nBuna g\u00f6re, ABD'de bekleyen konut sat\u0131\u015flar\u0131, nisanda ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 33,8 azalarak verinin a\u00e7\u0131klanmaya ba\u015flad\u0131\u011f\u0131 Ocak 2001'den bu yana en y\u00fcksek d\u00fc\u015f\u00fc\u015f\u00fcn\u00fc kaydetti.\n\nBekleyen konut sat\u0131\u015flar\u0131 bu d\u00f6nemde ayl\u0131k y\u00fczde 21,8 azald\u0131. Mart ay\u0131ndan bu yana d\u00fc\u015f\u00fc\u015f g\u00f6steren veriye ili\u015fkin piyasa beklentisi, bu ayda y\u00fczde 15 azalmas\u0131 y\u00f6n\u00fcndeydi.\n\nBu d\u00f6nemde konut sat\u0131\u015flar\u0131, COVID-19 salg\u0131n\u0131n etkisiyle t\u00fcm b\u00f6lgelerde azal\u0131\u015f g\u00f6sterdi.\n\nA\u00e7\u0131klamada g\u00f6r\u00fc\u015flerine yer verilen NAR Ba\u015fekonomisti Lawrence Yun, nisanda neredeyse t\u00fcm eyaletlerde uygulanan \"evde kal\" emriyle konut sat\u0131\u015flar\u0131nda ya\u015fanan kayda de\u011fer orandaki azalman\u0131n \"s\u00fcrpriz\" olmad\u0131\u011f\u0131n\u0131 kaydetti.\n\nYun, gelecek aylarda ekonominin normale d\u00f6nmesi ve t\u00fcketici g\u00fcveninin y\u00fckselmesiyle konut sat\u0131\u015flar\u0131n\u0131n da artaca\u011f\u0131n\u0131 ifade etti.\n\nKonut piyasas\u0131na ili\u015fkin tahminlerde g\u00fcncellemeye gidildi\u011fini de belirten Yun, konut sat\u0131\u015flar\u0131n\u0131n bu y\u0131l y\u00fczde 11 d\u00fc\u015fmesinin, ortalama konut fiyat\u0131n\u0131n ise y\u00fczde 4 artmas\u0131n\u0131n beklendi\u011fini bildirdi.\n\nKaynak: AA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "ABD'de, bekleyen konut sat\u0131\u015flar\u0131, COVID-19 salg\u0131n\u0131n\u0131n etkisiyle nisanda ayl\u0131k y\u00fczde 21,8 ve y\u0131ll\u0131k y\u00fczde 33,8 azalarak rekor seviyede d\u00fc\u015f\u00fc\u015f...", "meta_lang": "tr", "meta_favicon": "https://s.dunya.com/assets/site/icons/apple-icon-57x57.png", "meta_data": {"description": "ABD'de, bekleyen konut sat\u0131\u015flar\u0131, COVID-19 salg\u0131n\u0131n\u0131n etkisiyle nisanda ayl\u0131k y\u00fczde 21,8 ve y\u0131ll\u0131k y\u00fczde 33,8 azalarak rekor seviyede d\u00fc\u015f\u00fc\u015f...", "viewport": "width=1050", "msapplication-TileColor": "#ffffff", "msapplication-TileImage": "https://s.dunya.com/assets/site/icons/ms-icon-144x144.png", "theme-color": "#ffffff", "DC.date.issued": "2020-05-28T18:06:00+0300", "Rating": "General", "title": "ABD bekleyen konut sat\u0131\u015flar\u0131nda rekor d\u00fc\u015f\u00fc\u015f", "og": {"title": "ABD bekleyen konut sat\u0131\u015flar\u0131nda rekor d\u00fc\u015f\u00fc\u015f", "type": "website", "url": "https://www.dunya.com/finans/haberler/abd-bekleyen-konut-satislarinda-rekor-dusus-haberi-471373", "description": "ABD'de, bekleyen konut sat\u0131\u015flar\u0131, COVID-19 salg\u0131n\u0131n\u0131n etkisiyle nisanda ayl\u0131k y\u00fczde 21,8 ve y\u0131ll\u0131k y\u00fczde 33,8 azalarak rekor seviyede d\u00fc\u015f\u00fc\u015f kaydetti.", "image": {"identifier": "https://www.dunya.com/files/2020/5/28/471373/471373.jpg?v=1590678754", "width": 693, "height": 407}, "site_name": "D\u00fcnya Gazetesi"}, "twitter": {"site": "@dunya", "creator": "@dunya", "card": "summary_large_image", "url": "https://www.dunya.com/finans/haberler/abd-bekleyen-konut-satislarinda-rekor-dusus-haberi-471373", "domain": "https://www.dunya.com/finans/haberler/abd-bekleyen-konut-satislarinda-rekor-dusus-haberi-471373", "title": "ABD bekleyen konut sat\u0131\u015flar\u0131nda rekor d\u00fc\u015f\u00fc\u015f", "image": "https://www.dunya.com/files/2020/5/28/471373/471373.jpg?v=1590678754", "description": "28.05.2020"}, "robots": "index, follow", "Mediapartners-Google": "index, follow", "google-site-verification": "h2znDuHyXGRO2Zq-DkRyh4JMLt9lMkjNY9HmN2jq9jc", "msvalidate.01": "44B11A49BB122FC729A16CEC959E4D49", "yandex-verification": "c0cd5724b8e04f7c", "pocket-site-verification": "fe3fb5c0111e56c92f135ff555a11e", "fb": {"pages": 118287164904009}}, "canonical_link": "https://www.dunya.com/finans/haberler/abd-bekleyen-konut-satislarinda-rekor-dusus-haberi-471373"}