{"source_url": "https://www.internethaber.com", "url": "https://www.internethaber.com/bakan-kasapoglu-insallah-sorunlari-hatalarla-yuzleserek-cozecegiz-2076331h.htm", "title": "Bakan Kasapo\u011flu: \u201c\u0130n\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz\u201d", "top_image": "https://i.internethaber.com/2/714/402/storage/files/images/2020/01/14/aw908356-03-doYc_cover.jpg", "meta_img": "https://i.internethaber.com/2/714/402/storage/files/images/2020/01/14/aw908356-03-doYc_cover.jpg", "images": ["https://s.internethaber.com/assets/web/images/logo-footer.png", "https://s.internethaber.com/assets/web/images/logo-menu.png", "https://s.internethaber.com/assets/web/images/logo.png", "https://i.internethaber.com/2/714/402/storage/files/images/2020/01/14/aw908356-03-doYc_cover.jpg"], "movies": [], "text": "Gen\u00e7lik ve Spor Bakan\u0131 Mehmet Muharrem Kasapo\u011flu, futbolda sorunlar\u0131 hatalarla y\u00fczle\u015ferek \u00e7\u00f6zeceklerini belirterek, Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n bereketli sonu\u00e7lar getirdi\u011fini s\u00f6yledi.\n\nGen\u00e7lik ve Spor Bakan\u0131 Mehmet Muharrem Kasapo\u011flu, Ankara'da s\u00fcren Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n ikinci g\u00fcn\u00fcnde T\u00fcrkiye Futbol Federasyonu (TFF) Ba\u015fkan\u0131 Nihat \u00d6zdemir ve Kul\u00fcpler Birli\u011fi Vakf\u0131 Ba\u015fkan\u0131 Mehmet Sepil ile bas\u0131n mensuplar\u0131na a\u00e7\u0131klamada bulundu.\n\n\u201c\u0130n\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz\u201d\n\n\u00c7al\u0131\u015ftay\u0131n verimli ilerledi\u011fini s\u00f6yleyen Bakan Kasapo\u011flu, \u201cPazartesi ba\u015flayan ve cuma g\u00fcn\u00fc sona erecek olan bu s\u00fcre\u00e7 sporun karde\u015flik ruhuna, sahada kalacak olan rekabet anlay\u0131\u015f\u0131na, dostluk anlay\u0131\u015f\u0131na \u00e7ok uygun bir \u015fekilde ilerliyor. Ben bu anlamda m\u00fcte\u015fekkirim ve bundan sonraki s\u00fcre\u00e7te de bug\u00fcne kadar belki de kronikle\u015fen sorunlar\u0131n konu\u015fulmas\u0131yla, masaya yat\u0131r\u0131lmas\u0131yla in\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz. Bundan sonraki s\u00fcre\u00e7te hem idari anlamda hem mali anlamda disipline edilmi\u015f bir anlay\u0131\u015fla camiam\u0131za egemen k\u0131lma noktas\u0131nda da \u00e7al\u0131\u015faca\u011f\u0131z. Ben oturumlara bizzat kat\u0131lmaya gayret g\u00f6steriyorum. Bu hususta kul\u00fcplerimiz, tak\u0131mlar\u0131m\u0131z ve federasyonlar\u0131m\u0131z hakikaten \u00e7ok hassaslar. Bu \u00e7al\u0131\u015ftay\u0131n sadece toplanarak, ayr\u0131larak de\u011fil, bundan sonraki s\u00fcre\u00e7teki aksiyonlarla, yol haritalar\u0131, geli\u015ftirilecek strateji ve planlarla bu \u00e7al\u0131\u015ftay\u0131n ruhunun devam edece\u011fini d\u00fc\u015f\u00fcn\u00fcyorum. Bu t\u00fcr birliktelikleri in\u015fallah s\u00fcrekli hale getirece\u011fiz\u201d \u015feklinde konu\u015ftu.\n\n\u201c\u0130mkanlar\u0131 gen\u00e7 n\u00fcfusla birlikte de\u011ferlendirdi\u011fimizde \u00f6n\u00fcm\u00fczde hi\u00e7 kimse duramayacakt\u0131r\u201d\n\nCumhurba\u015fkan\u0131 Recep Tayyip Erdo\u011fan ile \u00e7al\u0131\u015ftay\u0131n sonu\u00e7lar\u0131n\u0131 payla\u015facaklar\u0131n\u0131 belirten Bakan Kasapo\u011flu, \u201cCamiayla bir araya gelecek, dertlerimizi sorunlar\u0131m\u0131z\u0131 ve \u00e7\u00f6z\u00fcm \u00f6nerilerimizi konu\u015faca\u011f\u0131z. \u0130leti\u015fimi g\u00fc\u00e7l\u00fc k\u0131larak, sporun da ruhuna uygun bir \u015fekilde \u00fclkemizin marka de\u011ferini in\u015fallah yukar\u0131lara ta\u015f\u0131yaca\u011f\u0131z. Bunu g\u00f6r\u00fcyor ve inan\u0131yoruz. Bug\u00fcn saat 14.00'te Cumhurba\u015fkan\u0131m\u0131z Recep Tayyip Erdo\u011fan bizleri kabul edecek. Kendilerine gelinen a\u015famay\u0131 ve s\u00fcreci arz edece\u011fiz. Bu \u00e7al\u0131\u015ftay\u0131n sonu\u00e7lar\u0131n\u0131 da arz etmekten ayr\u0131ca heyecan duyuyoruz. Yolumuz uzun bir yol. \u00dclkemiz gen\u00e7 bir n\u00fcfusa sahip. \u0130mkanlar\u0131m\u0131z \u00e7ok ileri boyutta. Bu imkanlar\u0131 bu gen\u00e7 n\u00fcfusla birlikte de\u011ferlendirdi\u011fimizde \u00f6n\u00fcm\u00fczde hi\u00e7 kimse duramayacakt\u0131r\u201d ifadelerini kulland\u0131.\n\n\u201c\u00c7al\u0131\u015ftay\u0131m\u0131z bereketli sonu\u00e7lar getirdi\u201d\n\nFutbolda ve di\u011fer bran\u015flarda g\u00fc\u00e7l\u00fc bir gelece\u011fin kendilerini bekledi\u011fini ifade eden Bakan Kasapo\u011flu, \u201cHep birlikte bu yolu y\u00fcr\u00fcyece\u011fiz. \u00c7al\u0131\u015ftay\u0131m\u0131z bereketli sonu\u00e7lar getirdi. Yar\u0131nda di\u011fer federasyonlar\u0131m\u0131zla konular\u0131 masaya yat\u0131raca\u011f\u0131z. Sonu\u00e7lar\u0131 da sizlerle a\u015fama a\u015fama payla\u015faca\u011f\u0131z. Her \u015fey \u00e7ok, \u015feffaf \u00e7ok g\u00fczel bir \u015fekilde ilerliyor. Ben bu manada siz de\u011ferli medya mensubu arkada\u015flara da te\u015fekk\u00fcr ediyorum\u201d diyerek a\u00e7\u0131klamas\u0131n\u0131 sonland\u0131rd\u0131.", "keywords": [], "meta_keywords": ["Mehmet Muharrem Kasapo\u011flu", "Gen\u00e7lik ve Spor Bakan\u0131", "Spor Kul\u00fcpleri ve Federasyonlar\u0131 \u00c7al\u0131\u015ftay\u0131"], "tags": [], "authors": ["Internet Haber"], "publish_date": null, "summary": "", "article_html": "", "meta_description": "Gen\u00e7lik ve Spor Bakan\u0131 Mehmet Muharrem Kasapo\u011flu, futbolda sorunlar\u0131 hatalarla y\u00fczle\u015ferek \u00e7\u00f6zeceklerini belirterek, Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n bereketli sonu\u00e7lar getirdi\u011fini s\u00f6yledi.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "description": "Gen\u00e7lik ve Spor Bakan\u0131 Mehmet Muharrem Kasapo\u011flu, futbolda sorunlar\u0131 hatalarla y\u00fczle\u015ferek \u00e7\u00f6zeceklerini belirterek, Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n bereketli sonu\u00e7lar getirdi\u011fini s\u00f6yledi.", "keywords": "Mehmet Muharrem Kasapo\u011flu,Gen\u00e7lik ve Spor Bakan\u0131,Spor Kul\u00fcpleri ve Federasyonlar\u0131 \u00c7al\u0131\u015ftay\u0131", "fb": {"pages": 100431406701471}, "og": {"title": "Bakan Kasapo\u011flu: \u201c\u0130n\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz\u201d", "type": "article", "url": "https://www.internethaber.com/bakan-kasapoglu-insallah-sorunlari-hatalarla-yuzleserek-cozecegiz-2076331h.htm", "description": "Gen\u00e7lik ve Spor Bakan\u0131 Mehmet Muharrem Kasapo\u011flu, futbolda sorunlar\u0131 hatalarla y\u00fczle\u015ferek \u00e7\u00f6zeceklerini belirterek, Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n bereketli sonu\u00e7lar getirdi\u011fini s\u00f6yledi.", "image": "https://i.internethaber.com/2/714/402/storage/files/images/2020/01/14/aw908356-03-doYc_cover.jpg", "site_name": "Internet Haber"}, "thumbnail_height": 100, "thumbnail_width": 100, "twitter": {"site": "@internethaber", "creator": "@internethaber", "card": "summary_large_image", "url": "https://www.internethaber.com/bakan-kasapoglu-insallah-sorunlari-hatalarla-yuzleserek-cozecegiz-2076331h.htm", "domain": "https://www.internethaber.com", "title": "Bakan Kasapo\u011flu: \u201c\u0130n\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz\u201d", "image": "https://i.internethaber.com/2/714/402/storage/files/images/2020/01/14/aw908356-03-doYc_cover.jpg", "description": "Gen\u00e7lik ve Spor Bakan\u0131 Mehmet Muharrem Kasapo\u011flu, futbolda sorunlar\u0131 hatalarla y\u00fczle\u015ferek \u00e7\u00f6zeceklerini belirterek, Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n bereketli sonu\u00e7lar getirdi\u011fini s\u00f6yledi."}, "DC.Title": "Bakan Kasapo\u011flu: \u201c\u0130n\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz\u201d", "DC.Creator": "Internet Haber", "DC.Subject": "Bakan Kasapo\u011flu: \u201c\u0130n\u015fallah sorunlar\u0131 hatalarla y\u00fczle\u015ferek \u00e7\u00f6zece\u011fiz\u201d", "DC.Description": "Gen\u00e7lik ve Spor Bakan\u0131 Mehmet Muharrem Kasapo\u011flu, futbolda sorunlar\u0131 hatalarla y\u00fczle\u015ferek \u00e7\u00f6zeceklerini belirterek, Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n bereketli sonu\u00e7lar getirdi\u011fini s\u00f6yledi.", "DC.Publisher": "Internet Haber", "DC.Contributor": "Internet Haber", "DC.Date": "14-01-2020", "DC.Type": "Text", "DC.Source": "https://www.internethaber.com/bakan-kasapoglu-insallah-sorunlari-hatalarla-yuzleserek-cozecegiz-2076331h.htm", "DC.Language": "tr-TR", "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "yandex-verification": "b4499d1ae8eadfa0"}, "canonical_link": "https://www.internethaber.com/bakan-kasapoglu-insallah-sorunlari-hatalarla-yuzleserek-cozecegiz-2076331h.htm"}