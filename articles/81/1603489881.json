{"source_url": "https://www.polsatnews.pl", "url": "https://www.polsatnews.pl/wiadomosc/2020-05-11/protesty-wyborcze-nie-beda-rozpatrywane-oswiadczenie-sadu-najwyzszego/", "title": "Protesty wyborcze nie b\u0119d\u0105 rozpatrywane. O\u015bwiadczenie S\u0105du Najwy\u017cszego", "top_image": "https://r.dcs.redcdn.pl/http/o2/redefine/cp/mn/mnm92w3rscpc41enhzp3mdd7wit5tvxe.jpg", "meta_img": "https://r.dcs.redcdn.pl/http/o2/redefine/cp/mn/mnm92w3rscpc41enhzp3mdd7wit5tvxe.jpg", "images": ["https://r.dcs.redcdn.pl/http/o2/redefine/cp/v5/v5gxdm3n71nr79rqmr2upvepfoweft83.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://r.dcs.redcdn.pl/http/o2/redefine/cp/xc/xc4j5jxfcpxsv43hdm3p4p99j35nmmt4.jpg", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/mn/mnm92w3rscpc41enhzp3mdd7wit5tvxe.jpg"], "movies": [], "text": "Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. Niedzielna uchwa\u0142a PKW nie jest to\u017csama z uchwa\u0142\u0105, w kt\u00f3rej podaje si\u0119 wyniki - przekaza\u0142 w poniedzia\u0142ek SN.\n\nPa\u0144stwowa Komisja Wyborcza stwierdzi\u0142a w przyj\u0119tej w niedziel\u0119 uchwale, \u017ce \"w wyborach Prezydenta Rzeczypospolitej Polskiej zarz\u0105dzonych na dzie\u0144 10 maja 2020 r. brak by\u0142o mo\u017cliwo\u015bci g\u0142osowania na kandydat\u00f3w\". PKW wskaza\u0142a, \u017ce fakt ten \"r\u00f3wnowa\u017cny jest w skutkach z przewidzianym w art. 293 ust. 3 Kodeksu wyborczego brakiem mo\u017cliwo\u015bci g\u0142osowania ze wzgl\u0119du na brak kandydat\u00f3w\".\n\nArt. 293 ust. 1 Kodeksu wyborczego stanowi, \u017ce je\u017celi w wyborach prezydenta g\u0142osowanie mia\u0142oby by\u0107 przeprowadzone tylko na jednego kandydata, Pa\u0144stwowa Komisja Wyborcza stwierdza ten fakt w drodze uchwa\u0142y, kt\u00f3r\u0105 przekazuje marsza\u0142kowi Sejmu, podaje do publicznej wiadomo\u015bci i og\u0142asza w Dzienniku Ustaw Rzeczypospolitej Polskiej.\n\nNowy termin powinien zosta\u0107 podany w ci\u0105gu 14 dni\n\nZgodnie z ust\u0119pem 2 tego przepisu marsza\u0142ek Sejmu ponownie zarz\u0105dza wybory nie p\u00f3\u017aniej ni\u017c w 14 dniu od dnia og\u0142oszenia uchwa\u0142y Pa\u0144stwowej Komisji Wyborczej w Dzienniku Ustaw. Art. 293 ust. 3 stanowi, \u017ce przepis ten stosuje si\u0119 odpowiednio w przypadku braku kandydat\u00f3w. Kodeks wyborczy stanowi, \u017ce w takiej sytuacji stosuje si\u0119 przepisy m\u00f3wi\u0105ce r\u00f3wnie\u017c o tym, \u017ce marsza\u0142ek Sejmu wyznacza dat\u0119 wybor\u00f3w na dzie\u0144 wolny od pracy przypadaj\u0105cy w ci\u0105gu 60 dni od dnia zarz\u0105dzenia wybor\u00f3w.\n\nZOBACZ: Uchwa\u0142a PKW: nowy termin wybor\u00f3w w ci\u0105gu 14 dni. \"23 maja niemo\u017cliwy\"\n\nNatomiast w poniedzia\u0142kowym komunikacie przygotowanym przez Izb\u0119 Kontroli Nadzwyczajnej SN, kt\u00f3ra zajmuje si\u0119 m.in. kwestiami protest\u00f3w wyborczych, przypomniano, \u017ce zgodnie z Kodeksem wyborczym SN rozpatruje protesty przeciwko wyborowi Prezydenta RP wniesione na pi\u015bmie \"nie p\u00f3\u017aniej ni\u017c w ci\u0105gu 14 dni od dnia podania wynik\u00f3w wybor\u00f3w do publicznej wiadomo\u015bci przez PKW\".\n\nNie b\u0119dzie mo\u017cliwo\u015bci sk\u0142adania protest\u00f3w wyborczych?\n\n\"Zgodnie z art. 324 \u00a7 2 Kodeksu wyborczego SN rozstrzyga o wa\u017cno\u015bci wyboru Prezydenta RP w terminie 30 dni od dnia podania wynik\u00f3w wybor\u00f3w do publicznej wiadomo\u015bci przez PKW, na podstawie opinii wydanych w wyniku rozpoznania protest\u00f3w oraz sprawozdania z wybor\u00f3w przedstawionego przez PKW. Sprawozdanie to inicjuje post\u0119powanie przed S\u0105dem Najwy\u017cszym w przedmiocie wa\u017cno\u015bci wyboru Prezydenta RP\" - przekaza\u0142 SN.\n\n\"Mo\u017cliwo\u015b\u0107 sk\u0142adania protest\u00f3w i kompetencja SN do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. SN pozostawia bez dalszego biegu protest wniesiony przez osob\u0119 do tego nieuprawnion\u0105 lub niespe\u0142niaj\u0105cy warunk\u00f3w okre\u015blonych w art. 321 Kodeksu wyborczego\" - podkre\u015blono w komunikacie na stronie SN.\n\nZOBACZ: \"Proponujemy tryb mieszany\". KO o wyborach\n\nZaznaczono ponadto, \u017ce uchwa\u0142a PKW, w kt\u00f3rej stwierdzi\u0142a ona, \u017ce w wyborach Prezydenta RP zarz\u0105dzonych na 10 maja 2020 r. brak by\u0142o mo\u017cliwo\u015bci g\u0142osowania na kandydat\u00f3w \"nie jest to\u017csama z uchwa\u0142\u0105, na podstawie kt\u00f3rej nast\u0119puje podanie wynik\u00f3w wybor\u00f3w do publicznej wiadomo\u015bci przez PKW\".\n\nSzef PKW Sylwester Marciniak przekaza\u0142 w niedziel\u0119, \u017ce uchwa\u0142a Komisji jest ostateczna, prawomocna i nie podlega zaskar\u017ceniu do S\u0105du Najwy\u017cszego. Jednocze\u015bnie Marciniak poinformowa\u0142, \u017ce nie zostanie sporz\u0105dzone sprawozdanie do SN, gdy\u017c koncepcja sprawozdania i ustalenia zerowego wyniku wybor\u00f3w nie spotka\u0142a si\u0119 z aprobat\u0105 ze strony cz\u0142onk\u00f3w PKW.\n\nWIDEO - Protest podwykonawc\u00f3w na \"zakopiance\". Domagaj\u0105 si\u0119 pieni\u0119dzy za wykonane prace Twoja przegl\u0105darka nie wspiera odtwarzacza wideo...\n\nbia/ PAP", "keywords": [], "meta_keywords": [""], "tags": [], "authors": ["Polsat News", "Bia"], "publish_date": "Mon May 11 00:00:00 2020", "summary": "", "article_html": "", "meta_description": "Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. Niedzielna uchwa\u0142a PKW nie jest to\u017csama z uchwa\u0142\u0105, w kt\u00f3rej podaje si\u0119 wyniki - przekaza\u0142 w poniedzia\u0142ek SN.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. Niedzielna uchwa\u0142a PKW nie jest to\u017csama z uchwa\u0142\u0105, w kt\u00f3rej podaje si\u0119 wyniki - przekaza\u0142 w poniedzia\u0142ek SN.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-05-11/protesty-wyborcze-nie-beda-rozpatrywane-oswiadczenie-sadu-najwyzszego/", "title": "Protesty wyborcze nie b\u0119d\u0105 rozpatrywane. O\u015bwiadczenie S\u0105du Najwy\u017cszego - Polsat News", "description": "Mo\u017cliwo\u015b\u0107 sk\u0142adania protest\u00f3w i kompetencja S\u0105du Najwy\u017cszego do ich rozpatrywania otwiera si\u0119 dopiero z chwil\u0105 podania wynik\u00f3w g\u0142osowania do publicznej wiadomo\u015bci. Niedzielna uchwa\u0142a PKW nie jest to\u017csama z uchwa\u0142\u0105, w kt\u00f3rej podaje si\u0119 wyniki - przekaza\u0142 w poniedzia\u0142ek SN.", "image": "https://r.dcs.redcdn.pl/http/o2/redefine/cp/mn/mnm92w3rscpc41enhzp3mdd7wit5tvxe.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-05-11/protesty-wyborcze-nie-beda-rozpatrywane-oswiadczenie-sadu-najwyzszego/"}