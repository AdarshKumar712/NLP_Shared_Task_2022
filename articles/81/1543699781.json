{"source_url": "https://www.haberturk.com", "url": "https://www.haberturk.com/kadinlar-olmadan-bir-gun-protestosu-haberler-2609237", "title": "\"Kad\u0131nlar Olmadan Bir G\u00fcn\" protestosu!", "top_image": "https://im.haberturk.com/2020/03/10/ver1583835294/2609237_1200x627.jpg", "meta_img": "https://im.haberturk.com/2020/03/10/ver1583835294/2609237_1200x627.jpg", "images": ["https://im.haberturk.com/2020/03/10/ver1583835294/2609237_1200x627.jpg", "https://im.haberturk.com/assets/images/v4/canli-yayin-logo.svg", "https://im.haberturk.com/2020/03/10/ver1583835294/2609237_810x458.jpg", "https://im.haberturk.com/assets/images/auth-popup/facebook.svg", "https://im.haberturk.com/2020/03/10/ver1583840963/2609381_100x100.jpg", "https://im.haberturk.com/assets/images/brand/htkulup-white-new.svg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/assets/images/v3/transparent.gif", "https://im.haberturk.com/assets/images/auth-popup/close-black.svg", "https://im.haberturk.com/assets/images/brand/ciner-logo.svg", "https://im.haberturk.com/assets/images/v3/logo/haberturk-white.svg", "https://im.haberturk.com/assets/images/auth-popup/twitter.svg", "https://im.haberturk.com/assets/images/auth-popup/close-white.svg"], "movies": [], "text": "AA\n\nMeksika'da kad\u0131na \u015fiddet konusunda daha fazla \u015fey yap\u0131lmas\u0131 talebiyle d\u00fczenlenen \"Kad\u0131nlar Olmadan Bir G\u00fcn\" eylemine binlerce kad\u0131n kat\u0131ld\u0131.\n\n\u00dclkede 8 Mart D\u00fcnya Kad\u0131nlar G\u00fcn\u00fc dolay\u0131s\u0131yla d\u00fczenlenen g\u00f6sterilerin ard\u0131ndan \"Kad\u0131nlar Olmadan Bir G\u00fcn\" eylemine kat\u0131lan binlerce kad\u0131n, i\u015f yerlerine ya da okullara gitmedi. Ba\u015fkent Meksiko'da cadde ve sokaklarda daha \u00e7ok i\u015flerine giden erkekler g\u00f6r\u00fcld\u00fc.\n\nMeksika Devlet Ba\u015fkan\u0131 Andres Manuel Lopez Obrador, yapt\u0131\u011f\u0131 a\u00e7\u0131klamada, kad\u0131nlar\u0131n bir g\u00fcnl\u00fck ulusal grevinin \u00fclke ekonomisine \u00e7ok da b\u00fcy\u00fck etkisinin olmayaca\u011f\u0131n\u0131 belirtti.\n\nH\u00dcK\u00dcMET\u0130N \u015e\u0130DDET SORUNUN \u00c7\u00d6Z\u00dcM\u00dcNDE ETK\u0130S\u0130Z KALDI\u011eI D\u00dc\u015e\u00dcN\u00dcL\u00dcYOR\n\nBar\u0131\u015f\u00e7\u0131l g\u00f6steri havas\u0131nda ba\u015flayan 8 Mart'taki eylemler s\u0131ras\u0131nda baz\u0131 maskeli gruplar\u0131n, Meksika Ulusal Saray\u0131'n\u0131n kap\u0131s\u0131 dahil bir\u00e7ok yere molotofkokteyli atmas\u0131 \u00fczerine polis g\u00f6stericilere g\u00f6z ya\u015fart\u0131c\u0131 gaz s\u0131km\u0131\u015ft\u0131. Polisin m\u00fcdahalesinde 60'tan fazla ki\u015fi yaralanm\u0131\u015f, olaylarda 7 ki\u015fi g\u00f6zalt\u0131na al\u0131nm\u0131\u015ft\u0131.\n\nMeksika'da her g\u00fcn yakla\u015f\u0131k 10 kad\u0131n \u00f6ld\u00fcr\u00fcl\u00fcyor. Kad\u0131na y\u00f6nelik \u015fiddetin gitgide k\u00f6t\u00fcle\u015fti\u011fi \u00fclkede, h\u00fck\u00fcmet sorunun \u00e7\u00f6z\u00fcm\u00fcnde etkisiz kalmakla su\u00e7lan\u0131yor.\n\nMeksika Devlet Ba\u015fkan\u0131 Obrador, \u015fubat ay\u0131nda medyan\u0131n kad\u0131na y\u00f6nelik \u015fiddet sorununu \"manip\u00fcle\" etti\u011fini s\u00f6yleyerek b\u00fcy\u00fck tepki toplam\u0131\u015ft\u0131. Obrador, daha sonra h\u00fck\u00fcmetinin bu meseleye \u00f6zenle yakla\u015ft\u0131\u011f\u0131n\u0131 a\u00e7\u0131klam\u0131\u015ft\u0131.", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Tue Mar 10 13:14:54 2020", "summary": "", "article_html": "", "meta_description": "Meksika'da binlerce kad\u0131n, kad\u0131na y\u00f6nelik \u015fiddet konusunda daha fazla \u015fey yap\u0131lmas\u0131n\u0131 istedikleri i\u00e7in \"Kad\u0131nlar Olmadan Bir G\u00fcn\" protestosu d\u00fczenledi. Eylem kapsam\u0131ndan binlerce kad\u0131n i\u015f yerlerine ya da okullara gitmedi. - Haberler", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "Meksika'da binlerce kad\u0131n, kad\u0131na y\u00f6nelik \u015fiddet konusunda daha fazla \u015fey yap\u0131lmas\u0131n\u0131 istedikleri i\u00e7in \"Kad\u0131nlar Olmadan Bir G\u00fcn\" protestosu d\u00fczenledi. Eylem kapsam\u0131ndan binlerce kad\u0131n i\u015f yerlerine ya da okullara gitmedi. - Haberler", "news_keywords": "protesto, meksika, kad\u0131n cinayetleri, kad\u0131nlar g\u00fcn\u00fc, haberler,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "www.haberturk.com", "title": "Meksika'da g\u00fcnde yakla\u015f\u0131k 10 kad\u0131n cinayeti i\u015fleniyor", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/03/10/ver1583835294/2609237_1200x627.jpg", "url": "https://www.haberturk.com/kadinlar-olmadan-bir-gun-protestosu-haberler-2609237", "type": "article", "article": {"tag": "\"Kad\u0131nlar Olmadan Bir G\u00fcn\" protestosu! - Haberler", "published_time": "2020-03-10T13:14:54+03:00", "section": "dunya", "author": "Habert\u00fcrk"}, "locale": "tr_TR"}, "eng": {"Id": 180, "categoryName": "dunya"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/kadinlar-olmadan-bir-gun-protestosu-haberler-2609237", "title": "Meksika'da g\u00fcnde yakla\u015f\u0131k 10 kad\u0131n cinayeti i\u015fleniyor", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/03/10/ver1583835294/2609237_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/kadinlar-olmadan-bir-gun-protestosu-haberler-2609237"}