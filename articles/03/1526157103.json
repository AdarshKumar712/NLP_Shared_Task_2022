{"source_url": "http://www.samanyoluhaber.com", "url": "http://www.samanyoluhaber.com/saray-da-care-olmadi-borca-bogulan-dev-kulupler-satis-masasinda-haberi/1340599/", "title": "Saray da \u00e7are olmad\u0131: 'Borca bo\u011fulan dev kul\u00fcpler sat\u0131\u015f masas\u0131nda'", "top_image": "http://image.writeclouds.com/Images/News/20190525/27201190_futbol.jpg", "meta_img": "http://image.writeclouds.com/Images/News/20190525/27201190_futbol.jpg", "images": ["http://www.samanyoluhaber.com/static/images/icon-menu.png", "http://www.samanyoluhaber.com/static/images/icon-rss.png", "http://d.shaber1.com/i.php?t=h&id=1340599", "http://image.writeclouds.com/Images/News/20190525/27201190_futbol.jpg", "http://image.shaber3.com/Images/News/20150923/82077149_dua_294.jpg", "http://www.samanyoluhaber.com/static/images/icon-facebook.png", "http://d.shaber1.com/i.php?t=v&id=20871", "http://www.samanyoluhaber.com/static/images/icon-google.png", "http://image.writeclouds.com/Images/video/20191128/0estvTnUcl.jpg", "http://www.samanyoluhaber.com/static/images/icon-home.png", "http://www.samanyoluhaber.com/static/images/blank.gif", "http://image.writeclouds.com/Images/News/20200220/43635872_almanya_294.jpg", "http://image.writeclouds.com/Images/News/20200211/92981647_idlib_tsk_294.jpg", "http://image.writeclouds.com/Images/News/20200221/14244676_almanya_saldiri_294.jpg", "http://image.writeclouds.com/Images/News/20190427/26090678_dolar_294.jpg", "http://image.writeclouds.com/Images/News/20191014/73750543_hulusi_akar_294.jpg", "http://www.samanyoluhaber.com/static/images/manset-lazy.png", "http://www.samanyoluhaber.com/static/images/icon-twitter.png"], "movies": [], "text": "\n\n\n\n\n\n\n\n\u0130flas noktas\u0131ndaki kul\u00fcplerin sat\u0131\u015flar\u0131n\u0131n g\u00fcndemde oldu\u011fu belirtiliyor.\n\n\n\n\n\nBor\u00e7lar nedeniyle a\u011flamamak i\u00e7in kendini zor tuttu\u011funu s\u00f6yleyen Be\u015fikta\u015f Ba\u015fkan\u0131 Ahmet Nur \u00c7ebi, \u201cElektrik faturas\u0131n\u0131 \u00f6deyecek param\u0131z yok\u201d diyerek, kul\u00fcb\u00fcn t\u00fcm gelirlerine bankalar\u0131n el koydu\u011funu a\u00e7\u0131klad\u0131.\n\n\n\n\n\nT\u00fcrkiye Bankalar Birli\u011fi, T\u00fcrkiye Futbol Federasyonu ile birlikte kul\u00fcplerin \u00e7eviremedikleri bor\u00e7lar\u0131n\u0131 yap\u0131land\u0131rmak i\u00e7in harekete ge\u00e7mi\u015fti. Bu uygulamaya gelen ele\u015ftiriler i\u00e7in konu\u015fan AKP S\u00f6zc\u00fcs\u00fc \u00d6mer \u00c7elik, \u201cBankalar\u0131n ortaya koydu\u011fu uygulama bellidir, isterse bir \u015firketin b\u00fct\u00fcn mal varl\u0131\u011f\u0131na el koyar\u201d diyerek, gerekirse kul\u00fcplerin sat\u0131labilece\u011fini a\u00e7\u0131k bir \u015fekilde ifade etmi\u015fti.\n\n\n\n\n\nPatronlar D\u00fcnyas\u0131'nda yer alan habere g\u00f6re art\u0131k, faturas\u0131n\u0131 dahi \u00e7eviremeyen kul\u00fcplerin sat\u0131\u015f\u0131 i\u00e7in t\u00fcm ortam haz\u0131r oldu\u011fu g\u00f6r\u00fc\u015f\u00fc dile getiriliyor.\n\n\n\n\n\nHaberde aktar\u0131lana g\u00f6re i\u015f d\u00fcnyas\u0131 kulislerinde konu\u015fulan konu, \u00c7in'den mi, Rusya'dan m\u0131 yoksa K\u00f6rfez \u00fclkelerinden mi futbol kul\u00fcplerine yat\u0131r\u0131mc\u0131 gelece\u011fi \u00fczerine\u2026\n\n\n\n\n\nBor\u00e7 yap\u0131land\u0131rmada bir tarafta d\u00f6rt b\u00fcy\u00fck tak\u0131m i\u00e7inde mali olarak bir anda parlayan Trabzonspor varken, di\u011fer tarafta Be\u015fikta\u015f gibi elektrik borcunu dahi \u00f6deyemeyecek duruma gelen tak\u0131mlar yer al\u0131yor.\n\n\n\n\n\nT\u00fcrkiye Futbol Federasyonu ve T\u00fcrkiye Bankalar Birli\u011fi'nin yapt\u0131\u011f\u0131 i\u015fbirli\u011fi ile kul\u00fcplerin d\u00fcze \u00e7\u0131kaca\u011f\u0131 varsay\u0131l\u0131yordu. Ama gelinen noktada bu uygulaman\u0131n pek \u00e7ok kul\u00fcbe yaramad\u0131\u011f\u0131 g\u00f6r\u00fcld\u00fc.\n\n\n\n\n\nBunda en \u00f6nemli neden, devletin kul\u00fcpleri kurtar\u0131rken hepsine e\u015fit mesafede bulunmamas\u0131. Trabzonspor Ba\u015fkan\u0131 Ahmet A\u011fao\u011flu, 50 milyon Euro bor\u00e7lar\u0131n\u0131n Cumhurba\u015fkan\u0131 Erdo\u011fan'\u0131n deste\u011fiyle kapat\u0131ld\u0131\u011f\u0131n\u0131 a\u00e7\u0131klam\u0131\u015ft\u0131.\n\n\n\n\n\nBu borcun nas\u0131l kapat\u0131ld\u0131\u011f\u0131 ise halen bilinmiyor. \u00d6rt\u00fcl\u00fc \u00f6denekten bu paran\u0131n verildi\u011fi iddialar aras\u0131nda\u2026\n\n\n\n\n\nBankalar Birli\u011fi'nin de bor\u00e7lar\u0131 hangi \u015fartlarda yap\u0131land\u0131rd\u0131\u011f\u0131 kamuoyuna a\u00e7\u0131klanm\u0131yor.\n\n\n\n\n\nStat yap\u0131m\u0131 s\u0131ras\u0131nda verilen destekler, bakanlar\u0131n a\u00e7\u0131k beyanlar\u0131, i\u015f ve futbol d\u00fcnyas\u0131nda Trabzonspor'un kolland\u0131\u011f\u0131 ele\u015ftirini de art\u0131r\u0131yor.", "keywords": [], "meta_keywords": ["Saray", "da", "\u00e7are", "olmad\u0131:", "'Borca", "bo\u011fulan", "dev", "kul\u00fcpler", "sat\u0131\u015f", "masas\u0131nda'", "SARAY", "DA", "\u00c7ARE", "OLMADI:", "'BORCA", "BO\u011eULAN", "DEV", "KUL\u00dcPLER", "SATI\u015e", "MASASINDA'"], "tags": [], "authors": [], "publish_date": "Thu Feb 20 10:47:10 2020", "summary": "", "article_html": "", "meta_description": "SARAY DA \u00c7ARE OLMADI: 'BORCA BO\u011eULAN DEV KUL\u00dcPLER SATI\u015e MASASINDA'. Cumhurba\u015fkanl\u0131\u011f\u0131n\u0131n te\u015fvikiyle Bankalar Birli\u011fi ile kul\u00fcpler aras\u0131nda yap\u0131lan kredi", "meta_lang": "tr", "meta_favicon": "/favicon.ico", "meta_data": {"fb": {"pages": 212490682124438, "app_id": 183808045154838}, "keywords": "Saray, da, \u00e7are, olmad\u0131:, 'Borca, bo\u011fulan, dev, kul\u00fcpler, sat\u0131\u015f, masas\u0131nda', SARAY, DA, \u00c7ARE, OLMADI:, 'BORCA, BO\u011eULAN, DEV, KUL\u00dcPLER, SATI\u015e, MASASINDA'", "description": "SARAY DA \u00c7ARE OLMADI: 'BORCA BO\u011eULAN DEV KUL\u00dcPLER SATI\u015e MASASINDA'. Cumhurba\u015fkanl\u0131\u011f\u0131n\u0131n te\u015fvikiyle Bankalar Birli\u011fi ile kul\u00fcpler aras\u0131nda yap\u0131lan kredi", "robots": "NOODP", "Rating": "General", "thumbnail_height": 87, "thumbnail_width": 125, "DC.date.issued": "2020-02-20T10:47:10+02:00", "og": {"site_name": "samanyoluhaber.com", "title": "Saray da \u00e7are olmad\u0131: 'Borca bo\u011fulan dev kul\u00fcpler sat\u0131\u015f masas\u0131nda'", "description": "Cumhurba\u015fkanl\u0131\u011f\u0131n\u0131n te\u015fvikiyle Bankalar Birli\u011fi ile kul\u00fcpler aras\u0131nda yap\u0131lan kredi yap\u0131land\u0131rmas\u0131 bor\u00e7 bata\u011f\u0131na saplanan futbola \u00e7are olamad\u0131.", "image": "http://image.writeclouds.com/Images/News/20190525/27201190_futbol.jpg", "url": "http://www.samanyoluhaber.com/saray-da-care-olmadi-borca-bogulan-dev-kulupler-satis-masasinda-haberi/1340599/", "type": "article", "article": {"published_time": "2020-02-20T10:47:10Z", "tag": "Saray, da, \u00e7are, olmad\u0131:, 'Borca, bo\u011fulan, dev, kul\u00fcpler, sat\u0131\u015f, masas\u0131nda', Cumhurba\u015fkanl\u0131\u011f\u0131n\u0131n, te\u015fvikiyle, Bankalar, Birli\u011fi, ile, kul\u00fcpler, aras\u0131nda, yap\u0131lan, kredi, yap\u0131land\u0131rmas\u0131, bor\u00e7, bata\u011f\u0131na, saplanan, futbola, \u00e7are, olamad\u0131.", "section": "News", "author": "Samanyolu Haber"}, "locale": "tr_TR"}, "twitter": {"card": "summary_large_image", "site": "s_habercom", "title": "Saray da \u00e7are olmad\u0131: 'Borca bo\u011fulan dev kul\u00fcpler sat\u0131\u015f masas\u0131nda'", "description": "SARAY DA \u00c7ARE OLMADI: 'BORCA BO\u011eULAN DEV KUL\u00dcPLER SATI\u015e MASASINDA'. Cumhurba\u015fkanl\u0131\u011f\u0131n\u0131n te\u015fvikiyle Bankalar Birli\u011fi ile kul\u00fcpler aras\u0131nda yap\u0131lan kredi", "image": "http://image.writeclouds.com/Images/News/20190525/27201190_futbol.jpg"}}, "canonical_link": "http://www.samanyoluhaber.com/saray-da-care-olmadi-borca-bogulan-dev-kulupler-satis-masasinda-haberi/1340599/"}