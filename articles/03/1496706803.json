{"source_url": "https://www.mynet.com", "url": "https://www.mynet.com/denizli-de-minik-seda-ya-aci-veda-tabutunun-uzerine-pembe-gelinlik-serildi-110106389397", "title": "Denizli'de minik Seda'ya ac\u0131 veda! Tabutunun \u00fczerine pembe gelinlik serildi", "top_image": "https://imgrosetta.mynet.com.tr/file/11706000/700x400.jpg", "meta_img": "https://imgrosetta.mynet.com.tr/file/11706000/700x400.jpg", "images": ["data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "https://imgrosetta.mynet.com.tr/file/11706000/700x400.jpg", "https://img7.mynet.com/mynet-logo.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw=="], "movies": [], "text": "Merkezefendi il\u00e7esi Gerzele Mahallesi 103 Sokak'ta bulunan m\u00fcstakil bir evde sobadan s\u0131zan karbon monoksit gaz\u0131ndan zehirlenen Hay\u0131rseverler Ortaokulu 6'nc\u0131 s\u0131n\u0131f \u00f6\u011frencisi Seda Kesikba\u015f, kald\u0131r\u0131ld\u0131\u011f\u0131 hastanede d\u00fcn ya\u015fam\u0131n\u0131 yitirdi. Kesikba\u015f'\u0131n karbon monoksit gaz\u0131ndan etkilenen ikizi Sude ve karde\u015fi Sena (8) da Denizli Devlet Hastanesi'ne kald\u0131r\u0131ld\u0131. Karde\u015fler buradan \u00d6zel Sa\u011fl\u0131k Hastanesi'ne sevk edildi. Sude ve Sena Kesikba\u015f'a hiberbarik odas\u0131nda v\u00fccutlar\u0131ndaki karbon monoksit gaz\u0131n\u0131n at\u0131lmas\u0131 i\u00e7in bas\u0131n\u00e7l\u0131 oksijen tedavisi uyguland\u0131. Karde\u015flerin sa\u011fl\u0131k durumlar\u0131n\u0131n iyiye gitti\u011fi belirtildi.\n\nYa\u015fam\u0131n\u0131n bahar\u0131nda hayata g\u00f6zlerini yuman Seda Kesikba\u015f'\u0131n Pamukkale \u00dcniversitesi Hastanesi Adli T\u0131p Kurumu Morgu'ndaki otopsinin ard\u0131ndan yak\u0131nlar\u0131 taraf\u0131ndan al\u0131nan cenazesi, ilk olarak Gerzele Mahallesi'ndeki evlerinin \u00f6n\u00fcne getirildi.\n\nKesikba\u015f'\u0131n \u00fczerine pembe gelinlik serilen tabutu evin \u00f6n\u00fcne geldi\u011finde g\u00f6zya\u015flar\u0131 sel oldu. Burada helallik al\u0131nmas\u0131n\u0131n ard\u0131ndan Kesikba\u015f'\u0131n cenazesi, ikindide Servergazi Merkez Camisi'ne g\u00f6t\u00fcr\u00fcld\u00fc. Burada d\u00fczenlenen t\u00f6rene Merkezefendi Kaymakam\u0131 Adem Uslu, Denizli B\u00fcy\u00fck\u015fehir Belediye Ba\u015fkan Vekili Ali De\u011firmenci, Seda'n\u0131n \u00f6\u011fretmenleri ve \u00f6\u011frenci arkada\u015flar\u0131, yak\u0131nlar\u0131 ve sevenleri kat\u0131ld\u0131. K\u0131l\u0131nan namaz\u0131n ard\u0131ndan Kesikba\u015f'\u0131n cenazesi, Servergazi Mezarl\u0131\u011f\u0131'na g\u00f6t\u00fcr\u00fcl\u00fcp, topra\u011fa verildi.\n\nBaba H\u00fcsamettin Kesikba\u015f, cenaze t\u00f6reninde k\u0131z\u0131n\u0131 kaybetmenin \u00fcz\u00fcnt\u00fcs\u00fcn\u00fc ya\u015fad\u0131klar\u0131n\u0131 belirtip, \"Allah, kimseye b\u00f6yle bir ac\u0131y\u0131 ya\u015fatmas\u0131n. D\u00fcn evde sobay\u0131 yak\u0131p i\u015fe gitmi\u015ftik. Telefonda ac\u0131 haberi ald\u0131k\" dedi.\n\n\u00d6te yandan Savc\u0131l\u0131k taraf\u0131ndan ba\u015flat\u0131lan soru\u015fturma kapsam\u0131nda sobada yak\u0131lan ve evde bulunan k\u00f6m\u00fcrlerden incelenmek \u00fczere numune al\u0131nd\u0131\u011f\u0131 bildirildi. (DHA)\n\n", "keywords": [], "meta_keywords": ["Denizli", "soba zehirlenmesi", "Seda Kesikba\u015f"], "tags": [], "authors": ["G\u00fcncel Haberleri\u0307"], "publish_date": null, "summary": "", "article_html": "", "meta_description": "Denizli'de, evlerinde k\u00f6m\u00fcr sobas\u0131ndan s\u0131zan karbon monoksit gaz\u0131ndan zehirlenen ve kald\u0131r\u0131ld\u0131\u011f\u0131 hastanede doktorlar\u0131n m\u00fcdahalesine ra\u011fmen ya\u015fam\u0131n\u0131 yitiren ortaokul \u00f6\u011frencisi Seda Kesikba\u015f (13), g\u00f6zya\u015flar\u0131 i\u00e7inde son yolculu\u011funa u\u011furland\u0131. Kesikba\u015f'\u0131n tabutuna pembe gelinlik serildi.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "Denizli'de, evlerinde k\u00f6m\u00fcr sobas\u0131ndan s\u0131zan karbon monoksit gaz\u0131ndan zehirlenen ve kald\u0131r\u0131ld\u0131\u011f\u0131 hastanede doktorlar\u0131n m\u00fcdahalesine ra\u011fmen ya\u015fam\u0131n\u0131 yitiren ortaokul \u00f6\u011frencisi Seda Kesikba\u015f (13), g\u00f6zya\u015flar\u0131 i\u00e7inde son yolculu\u011funa u\u011furland\u0131. Kesikba\u015f'\u0131n tabutuna pembe gelinlik serildi.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "Denizli, soba zehirlenmesi, Seda Kesikba\u015f", "news_keywords": "Denizli, soba zehirlenmesi, Seda Kesikba\u015f, Denizli'de minik Seda'ya ac\u0131 veda! Tabutunun \u00fczerine pembe gelinlik serildi", "og": {"site_name": "Mynet Haber", "locale": "tr", "url": "https://www.mynet.com/denizli-de-minik-seda-ya-aci-veda-tabutunun-uzerine-pembe-gelinlik-serildi-110106389397", "type": "article", "title": "Denizli'de minik Seda'ya ac\u0131 veda! Tabutunun \u00fczerine pembe gelinlik serildi", "description": "Denizli'de, evlerinde k\u00f6m\u00fcr sobas\u0131ndan s\u0131zan karbon monoksit gaz\u0131ndan zehirlenen ve kald\u0131r\u0131ld\u0131\u011f\u0131 hastanede doktorlar\u0131n m\u00fcdahalesine ra\u011fmen ya\u015fam\u0131n\u0131 yitiren ortaokul \u00f6\u011frencisi Seda Kesikba\u015f (13), g\u00f6zya\u015flar\u0131 i\u00e7inde son yolculu\u011funa u\u011furland\u0131. Kesikba\u015f'\u0131n tabutuna pembe gelinlik serildi.", "image": "https://imgrosetta.mynet.com.tr/file/11706000/700x400.jpg"}, "twitter": {"card": "summary_large_image", "site": "@HaberMynet", "title": "Denizli'de minik Seda'ya ac\u0131 veda! Tabutunun \u00fczerine pembe gelinlik serildi", "description": "Denizli'de, evlerinde k\u00f6m\u00fcr sobas\u0131ndan s\u0131zan karbon monoksit gaz\u0131ndan zehirlenen ve kald\u0131r\u0131ld\u0131\u011f\u0131 hastanede doktorlar\u0131n m\u00fcdahalesine ra\u011fmen ya\u015fam\u0131n\u0131 yitiren ortaokul \u00f6\u011frencisi Seda Kesikba\u015f (13), g\u00f6zya\u015flar\u0131 i\u00e7inde son yolculu\u011funa u\u011furland\u0131. Kesikba\u015f'\u0131n tabutuna pembe gelinlik serildi.", "image": "https://imgrosetta.mynet.com.tr/file/11706000/700x400.jpg"}}, "canonical_link": "https://www.mynet.com/denizli-de-minik-seda-ya-aci-veda-tabutunun-uzerine-pembe-gelinlik-serildi-110106389397"}