{"source_url": "https://gloswielkopolski.pl", "url": "https://gloswielkopolski.pl/harry-potter-wycofany-z-listy-lektur-w-szkole-w-lisowie-rodzice-byli-zaniepokojeni-praktykami-okultystycznymi-i-satanistycznymi/ar/c1-14682683", "title": "\"Harry Potter\" wycofany z listy lektur w szkole w Lisowie. Rodzice byli zaniepokojeni \"praktykami okultystycznymi i satanistycznymi\"", "top_image": "https://d-art.ppstatic.pl/kadry/k/r/1/b0/6d/5e074b2278e67_o_full.jpg", "meta_img": "https://d-art.ppstatic.pl/kadry/k/r/1/b0/6d/5e074b2278e67_o_full.jpg", "images": ["https://s-nsk.ppstatic.pl/assets/nsk/v1.54.4/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.54.4/images/_sites/logo/svg/motofakty.svg", "https://s-nsk.ppstatic.pl/assets/nsk/v1.54.4/images/_sites/logo/svg/strefaagro.svg", "https://s-nsk.ppstatic.pl/assets/nsk/v1.54.4/images/_sites/logo/svg/gol24.svg", "https://s-nsk.ppstatic.pl/assets/nsk/v1.54.4/images/_sites/logo/svg/strefabiznesu.svg", "https://d-art.ppstatic.pl/kadry/k/r/1/b0/6d/5e074b2278e67_o_full.jpg", "https://s-nsk.ppstatic.pl/assets/nsk/v1.54.4/images/_sites/logo/svg/stronakobiet.svg", "https://s-nsk.ppstatic.pl/assets/nsk/v1.54.4/images/_sites/logo/svg/polskapress.svg", "https://d-pa.ppstatic.pl/frames/pa-def/b4/6a/1_510034205_small.jpg", "https://s-nsk.ppstatic.pl/assets/nsk/v1.54.4/images/_sites/logo/svg/sportowy24.svg", "https://d-pa.ppstatic.pl/frames/pa-def/b4/6a/1_508663287_small.jpg", "https://s-nsk.ppstatic.pl/assets/nsk/v1.54.4/images/_defaults/tutorials/plachta/loading.svg", "https://d-pa.ppstatic.pl/frames/pa-def/b4/6a/1_507020619_small.jpg", "https://s-nsk.ppstatic.pl/assets/nsk/v1.54.4/images/_sites/logo/svg/gratka.svg"], "movies": [], "text": "\"Harry Potter i Kamie\u0144 Filozoficzny\" nie b\u0119dzie omawiany na lekcjach j\u0119zyka polskiego w Zespole Szkolno-Przedszkolnym w Lisowie w gminie Herby. Tak\u0105 decyzj\u0119 podj\u0119\u0142a po otrzymaniu petycji od rodzic\u00f3w, dyrektor plac\u00f3wki, Katarzyna Adamik. Rodzice s\u0105 zaniepokojeni \"praktykami okultystycznymi, inicjacyjnymi, ezoterycznymi, a nawet satanistycznymi\". O sprawie poinformowa\u0142 portal lubliniecki.pl.\n\n\"Harry Potter i Kamie\u0144 Filozoficzny\" nie b\u0119dzie omawiany na lekcjach j\u0119zyka polskiego w Zespole Szkolno-Przedszkolnym w Lisowie w gminie Herby. Tak\u0105 decyzj\u0119 podj\u0119\u0142a Katarzyna Adamik, dyrektor ZSP w Lisowie, po petycji, kt\u00f3r\u0105 otrzyma\u0142a w pa\u017adzierniku od rodzic\u00f3w klas III, IV i V. \u2013 W zwi\u0105zku z naszymi przekonaniami religijnymi, wnosimy petycj\u0119 o podj\u0119cie dzia\u0142a\u0144 w celu ca\u0142kowitego zniesienia lektury \u201cHarry Potter i Kamie\u0144 Filozoficzny\u201d J.K. Rowling z zaj\u0119\u0107 lekcyjnych j\u0119zyka polskiego w naszej szkole \u2013 pisz\u0105 rodzice i t\u0142umacz\u0105 swoje obawy: \"Jest to ksi\u0105\u017cka, kt\u00f3ra dok\u0142adnie opisuje praktyki okultystyczne, inicjacyjne, ezoteryczne, a nawet satanistyczne. (...) Szko\u0142a Hogwart, przedstawiona w ksi\u0105\u017cce jest zamkni\u0119tym \u015bwiatem przemocy i grozy, przekle\u0144stw i urok\u00f3w. \u015awiat ludzi jest poni\u017cany, natomiast \u015bwiat czarodziej\u00f3w i czarownic jest gloryfikowany, przez co jest to zaproszenie m\u0142odego czytelnika nudnego \u015bwiata ludzi do \"ciekawego, pe\u0142nego przyg\u00f3d \u015bwiata okultystycznego\" - pisz\u0105 rodzice i dodaj\u0105:\n\n\"My, jako katoliccy rodzice, nie mo\u017cemy pozwoli\u0107, by tre\u015bci wy\u017cej wymienionej ksi\u0105\u017cki infekowa\u0142y umys\u0142y i dusze naszych dzieci\" - argumentuj\u0105 rodzice. Tw\u00f3rcy petycji powo\u0142uj\u0105 si\u0119 na opinie egzorcyst\u00f3w oraz papie\u017ca Benedykta XVI, a jednocze\u015bnie nadmieniaj\u0105, \u017ce ksi\u0105\u017cka nie jest na li\u015bcie lektur obowi\u0105zkowych, ani uzupe\u0142niaj\u0105cych, wi\u0119c nie widz\u0105 sensu, aby po\u015bwi\u0119ca\u0107 jej czas na lekcjach j\u0119zyka polskiego. W obszernej odpowiedzi dyrektor Katarzyna Adamik przytacza szereg argument\u00f3w przemawiaj\u0105cych za omawianiem \"Harrego Pottera\" na lekcjach j\u0119zyka polskiego. Powo\u0142uje si\u0119 na s\u0142owa os\u00f3b duchownych, kt\u00f3re dobrze wypowiadaj\u0105 si\u0119 o ksi\u0105\u017cce J. K. Rowling, a tak\u017ce na wyniki bada\u0144 o pozytywnym wp\u0142ywie ksi\u0105\u017cki na dzieci. Harry Potter pojawia si\u0119 nawet na stronie Centralnej Komisji Egzaminacyjnej jako przyk\u0142ad wzorowej odpowiedzi. Mimo tych argument\u00f3w, dyrektor Katarzyna Adamik podj\u0119\u0142a decyzj\u0119 o nieomawianiu ksi\u0105\u017cki ze wzgl\u0119du na dobro dzieci.\n\n\"Grono Pedagogiczne ZSP w Lisowie wyra\u017ca ubolewanie, \u017ce Rodzice nie doceniaj\u0105 nauczycielskiej troski o wszechstronny rozw\u00f3j uczni\u00f3w. Naszym zdaniem uczniowie ZSP w Lisowie zostan\u0105 pozbawieni mo\u017cliwo\u015bci poznania ksi\u0105\u017cki znanej na ca\u0142ym \u015bwiecie, a tym samym niejako wykluczeni z uczestniczenia w poznawaniu szeroko poj\u0119tej kultury\" - dodaje dyrektorka szko\u0142y. \"Harry Potter\" trafi\u0142 ju\u017c w tym roku na list\u0119 ksi\u0105g zakazanych w katolickiej szkole \u015awi\u0119tego Edwarda w Nashville, w stanie Tennessee w Stanach Zjednoczonych. Ksi\u0105\u017ck\u0119 usuni\u0119to ze szkolnej biblioteki. - Te ksi\u0105\u017cki pokazuj\u0105, \u017ce magia mo\u017ce by\u0107 z\u0142a lub dobra. A to oszustwo. Zakl\u0119cia i uroki, o kt\u00f3rych mowa w ksi\u0105\u017cce, to prawdziwe zakl\u0119cia i uroki. Odczytywane przez istot\u0119 ludzk\u0105 mog\u0105 doprowadzi\u0107 do wywo\u0142ania z\u0142ych duch\u00f3w przez osob\u0119 czytaj\u0105c\u0105 tekst - twierdzi\u0142 Dan Reehil, ksi\u0105dz-dyrektor. Natomiast w Kielcach rodzice byli oburzeni warsztatami magii opartymi na ksi\u0105\u017cce, kt\u00f3re odby\u0142y si\u0119 w Wojew\u00f3dzkiej Bibliotece Publicznej.\n\nSeria \"Harry Potter\" to najlepiej sprzedaj\u0105ca seria w historii literatury. Do dzisiaj sprzedano na ca\u0142ym \u015bwiecie 450 milion\u00f3w egzemplarzy. Zysk ze sprzeda\u017cy ksi\u0105\u017cek szacuje si\u0119 na 9 miliard\u00f3w dolar\u00f3w, a dalsze 4,4 mld przynios\u0142y ksi\u0105\u017cki o m\u0142odym czarodzieju. Ksi\u0105\u017cka przynios\u0142a \u015bwiatow\u0105 s\u0142aw\u0119 J.K. Rowling.\n\nwybory prezydenckie, Brexit czy Euro - co nas czeka w 2020 roku", "keywords": [], "meta_keywords": [""], "tags": ["j k rowling", "przerwa \u015bwi\u0105teczna 2...", "przerwa \u015bwi\u0105teczna w...", "podr\u00f3\u017cowanie", "lis\u00f3w harry potter p...", "d\u0142u\u017csza przerwa \u015bwi\u0105...", "wolne od szko\u0142y", "zaj\u0119cia dla dzieci P...", "prezenty dla dzieci", "przerwa \u015bwi\u0105teczna", "podr\u00f3\u017cuj lepiej", "zaj\u0119cia dla dzieci g...", "s\u0119dziowie", "dni wolne podczas \u015bw...", "najlepsze prezenty d...", "wolne s\u0105dy", "maya forstater", "reforma s\u0105downictwa", "gdzie wyjecha\u0107", "podr\u00f3\u017ce", "protest rodzic\u00f3w har...", "dzi\u015b s\u0119dziowie jutro...", "ania nowak", "prezenty na bo\u017ce nar...", "prezentownik", "protesty w obronie s...", "petycja rodzic\u00f3w har...", "harry potter znika z...", "joanne kathleen rowl...", "rowling krytykowana", "gry i zabawki dla dz...", "rowling", "demonstracja s\u0105dy", "prezenty na \u015bwi\u0119ta", "zaj\u0119cia dla dzieci p...", "marcin nowak", "rowling lgbt"], "authors": ["Bart\u0142omiej Romanek", "Nauczycielka Zeksu"], "publish_date": "Wed Jan  1 10:19:20 2020", "summary": "", "article_html": "", "meta_description": "\"Harry Potter i Kamie\u0144 Filozoficzny\" nie b\u0119dzie omawiany na lekcjach j\u0119zyka polskiego w Zespole Szkolno-Przedszkolnym w Lisowie w gminie Herby. Tak\u0105 decyzj\u0119 podj\u0119\u0142a po otrzymaniu petycji od rodzic\u00f3w, dyrektor plac\u00f3wki, Katarzyna Adamik. Rodzice s\u0105 zaniepokojeni \"praktykami okultystycznymi, inicjacyjnymi, ezoterycznymi, a nawet satanistycznymi\". O sprawie poinformowa\u0142 portal lubliniecki.pl.", "meta_lang": "pl", "meta_favicon": "https://s-nsk.ppstatic.pl/assets/nsk/v1.54.4/images/_sites/favicon/png/180/gloswielkopolski.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "G\u0142os Wielkopolski", "description": "\"Harry Potter i Kamie\u0144 Filozoficzny\" nie b\u0119dzie omawiany na lekcjach j\u0119zyka polskiego w Zespole Szkolno-Przedszkolnym w Lisowie w gminie Herby. Tak\u0105 decyzj\u0119 podj\u0119\u0142a po otrzymaniu petycji od rodzic\u00f3w, dyrektor plac\u00f3wki, Katarzyna Adamik. Rodzice s\u0105 zaniepokojeni \"praktykami okultystycznymi, inicjacyjnymi, ezoterycznymi, a nawet satanistycznymi\". O sprawie poinformowa\u0142 portal lubliniecki.pl.", "og": {"title": "\"Harry Potter\" wycofany z listy lektur w szkole w Lisowie. Rodzice byli zaniepokojeni \"praktykami okultystycznymi i satanistycznymi\"", "description": "&nbsp;", "type": "article", "locale": "pl_PL", "site_name": "G\u0142os Wielkopolski", "image": {"identifier": "https://d-art.ppstatic.pl/kadry/k/r/1/b0/6d/5e074b2278e67_o_full.jpg", "type": "image/jpeg"}, "url": "https://gloswielkopolski.pl/harry-potter-wycofany-z-listy-lektur-w-szkole-w-lisowie-rodzice-byli-zaniepokojeni-praktykami-okultystycznymi-i-satanistycznymi/ar/c1-14682683"}, "twitter": {"description": "&nbsp;", "card": "summary_large_image", "title": "\"Harry Potter\" wycofany z listy lektur w szkole w Lisowie. Rodzice byli zaniepokojeni \"praktykami okultystycznymi i satanistycznymi\"", "image": "https://d-art.ppstatic.pl/kadry/k/r/1/b0/6d/5e074b2278e67_o_full.jpg"}, "article": {"published_time": "2020-01-01T10:19:20.000000+01:00", "modified_time": "2020-01-01T10:19:20.000000+01:00", "publisher": "https://www.facebook.com/GlosWielkopolski/", "author": "Bart\u0142omiej Romanek", "tag": "protest rodzic\u00f3w harry potter"}, "msapplication-TileColor": "#00BCD4", "theme-color": "#00BCD4"}, "canonical_link": "https://dziennikzachodni.pl/harry-potter-wycofany-z-listy-lektur-w-szkole-w-lisowie-rodzice-byli-zaniepokojeni-praktykami-okultystycznymi-i-satanistycznymi/ar/c1-14682683"}