{"source_url": "https://www.turkiyegazetesi.com.tr", "url": "https://www.turkiyegazetesi.com.tr/ekonomi/679580.aspx", "title": "CV doland\u0131r\u0131c\u0131lar\u0131 i\u015f ba\u015f\u0131nda", "top_image": "https://icdn.turkiyegazetesi.com.tr/images/haberler/2020_02/buyuk/cv-dolandiricilari-is-basinda-1580950374.jpg", "meta_img": "https://icdn.turkiyegazetesi.com.tr/images/haberler/2020_02/buyuk/cv-dolandiricilari-is-basinda-1580950374.jpg", "images": ["http://img2.cdn.turkiyegazetesi.com.tr/images/videolar/2020_02/koronavirus-cekirdegi-vurdu-1580994704.jpg", "https://d5nxst8fruw4z.cloudfront.net/atrk.gif?account=brRyo1IWx810Y8", "http://img2.cdn.turkiyegazetesi.com.tr/images/videolar/2020_02/mehmetcik-ten-sefkat-eli-1580993924.jpg", "https://icdn.turkiyegazetesi.com.tr/Templates/v1/images/twitter_share.png", "http://img2.cdn.turkiyegazetesi.com.tr/images/videolar/2020_02/avcilar-da-e-5-yanyolda-korkutan-catlaklar-1580992303.jpg", "https://icdn.turkiyegazetesi.com.tr/images/albumler/2020_02/orta/sehitler-torenin-ardindan-memleketlerine-ugurlandi-1580977009.jpg", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/Templates/v1/images/yorum.png", "https://icdn.turkiyegazetesi.com.tr/images/albumler/2020_02/orta/cig-sehitlerine-veda--1580992395.jpg", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/Templates/v1/images/logo.png", "https://icdn.turkiyegazetesi.com.tr/images/albumler/2020_02/orta/ucak-kazasinda-genc-dis-hekimi-hayatini-kaybetti-1580981529.jpg", "https://icdn.turkiyegazetesi.com.tr/images/haberler/2020_02/buyuk/cv-dolandiricilari-is-basinda-1580950374.jpg"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nT\u00fcketici ve \u00c7evre Haklar\u0131 Federasyonu (T\u00dc\u00c7EDEF) Genel Ba\u015fkan\u0131 Osman \u0130lhan, \u00f6z ge\u00e7mi\u015f (CV) haz\u0131rlama platformlar\u0131nda yap\u0131lan doland\u0131r\u0131c\u0131l\u0131\u011fa dikkat \u00e7ekerek t\u00fcketicileri uyard\u0131. \u0130lhan, t\u00fcketicilerin, CV bankalar\u0131ndan hizmet al\u0131rken ba\u015fka bir web sayfas\u0131na y\u00f6nlendirildi\u011fini belirterek \u201cT\u00fcketici, CV temin etmek i\u00e7in herhangi bir arama motorundan faydalanarak CV program\u0131 bulup indiriyor. CV haz\u0131rlamak isterken t\u00fcm ki\u015fisel bilgilerini oraya aktar\u0131yor. Kimlik numaras\u0131n\u0131, telefon numaras\u0131n\u0131, adresini oraya yazarak b\u00fct\u00fcn bilgilerini payla\u015fm\u0131\u015f oluyor. CV bankas\u0131 da bir s\u00fcre sonra t\u00fcketicimizden fahi\u015f fiyat talep ederek, \u2018CV bankam\u0131za \u00fcye oldun, \u015fu pakete \u00fcye oldun\u2019 gibi uyar\u0131lar g\u00f6nderiyor. CV bankalar\u0131, daha sonra o bedeli alabilmek ad\u0131na t\u00fcketicileri icraya veriyor. CV doldurulurken a\u00e7\u0131lan web sayfalar\u0131 a\u00e7may\u0131n\u201d dedi. \u0130lhan doland\u0131r\u0131c\u0131l\u0131\u011fa kar\u015f\u0131 ise \u015fu \u00f6nerilerde bulundu: M\u00fcmk\u00fcnse belgeyi bilgisayara indirerek doldurun. Kimlik fotokopisi vermeyin. CV i\u00e7in ki\u015fisel bilgilerinizi verirken belgenin en alt\u0131na kalemle \u2018Ben X firmaya i\u015f ba\u015fvurusunda bulunmak i\u00e7in bu formu doldurdum\u2019 diye yaz\u0131p tarih ekleyin. \u00c7\u00fcnk\u00fc o firma ya da ilgili ki\u015fi, ki\u015fisel bilgileri al\u0131p ba\u015fka yerde kullanabilir.\n\n\n\nE-Devlet\u2019ten kontrol edin\n\nT\u00fcketicilerin e-Devlet \u00fczerinden \u00fczerine kay\u0131tl\u0131 abonelikleri g\u00f6rebildi\u011fini hat\u0131rlatan \u0130lhan, t\u00fcketicilerin, e-Devlet\u2019ten mutlaka abonelik kontrol\u00fcn\u00fc yapt\u0131rmas\u0131 ve istenmeyen bir abonelikle kar\u015f\u0131la\u015ft\u0131\u011f\u0131nda s\u00f6z konusu aboneli\u011fi derh\u00e2l sonland\u0131rmas\u0131 gerekti\u011fini s\u00f6yledi.", "keywords": [], "meta_keywords": ["cv", "doland\u0131r\u0131c\u0131", "haberler"], "tags": [], "authors": [], "publish_date": null, "summary": "", "article_html": "", "meta_description": "\u0130nternet \u00fczerinden i\u015f ba\u015fvurusu yapanlar doland\u0131r\u0131c\u0131lar\u0131n hedefi h\u00e2line geldi.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "\u0130nternet \u00fczerinden i\u015f ba\u015fvurusu yapanlar doland\u0131r\u0131c\u0131lar\u0131n hedefi h\u00e2line geldi.", "keywords": "cv, doland\u0131r\u0131c\u0131, haberler", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "CV doland\u0131r\u0131c\u0131lar\u0131 i\u015f ba\u015f\u0131nda", "description": "", "image": "https://icdn.turkiyegazetesi.com.tr/images/haberler/2020_02/buyuk/cv-dolandiricilari-is-basinda-1580950374.jpg", "url": "https://www.turkiyegazetesi.com.tr/ekonomi/679580.aspx"}, "og": {"type": "Article", "title": "CV doland\u0131r\u0131c\u0131lar\u0131 i\u015f ba\u015f\u0131nda", "url": "https://www.turkiyegazetesi.com.tr/ekonomi/679580.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_02/buyuk/cv-dolandiricilari-is-basinda-1580950374.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/ekonomi/679580.aspx"}