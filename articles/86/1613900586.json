{"source_url": "https://www.sozcu.com.tr", "url": "https://www.sozcu.com.tr/2020/saglik/bilim-kurulu-uyesi-celik-kargo-paketinde-hasta-edecek-virus-olmaz-5830615/", "title": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131?", "top_image": "https://i.sozcu.com.tr/wp-content/uploads/2020/05/22/iecrop/kargo-corona-shutter_16_9_1590151931-670x371.jpg", "meta_img": "https://i.sozcu.com.tr/wp-content/uploads/2020/05/22/iecrop/kargo-corona-shutter_16_9_1590151931-670x371.jpg", "images": ["https://i.sozcu.com.tr/wp-content/uploads/2020/05/22/iecrop/taksi-iha_16_9_1590148973.jpg", "https://i.sozcu.com.tr/wp-content/themes/Sozcu_V3/assets/images/skor_logo.svg", "https://i.sozcu.com.tr/wp-content/uploads/2020/05/22/iecrop/kargo-corona-shutter_16_9_1590151931-670x371.jpg", "https://i.sozcu.com.tr/wp-content/themes/Sozcu_V3/assets/images/plus-single.svg", "https://i.sozcu.com.tr/wp-content/themes/Sozcu_V3/assets/images/16x9.gif", "https://i.sozcu.com.tr/wp-content/themes/Sozcu_V3/assets/images/user-icon.jpg", "https://i.sozcu.com.tr/wp-content/themes/Sozcu_V3/assets/images/skor_logo.svg?v=1.0.5", "https://i.sozcu.com.tr/wp-content/themes/Sozcu_V3/assets/images/sozcu-logo-light.svg", "https://i.sozcu.com.tr/wp-content/themes/Sozcu_V3/assets/images/tv-logo-light.svg"], "movies": [], "text": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi ve Kayseri \u015eehir Hastanesi Ba\u015fhekimi Prof. Dr. \u0130lhami \u00c7elik, sosyal medyada \u2018Otomotivde Pandemi\u2019 konulu s\u00f6yle\u015fiye kat\u0131ld\u0131.\n\nProf. Dr. \u00c7elik, bu gece ba\u015flayacak olan 4 g\u00fcnl\u00fck soka\u011fa \u00e7\u0131kma k\u0131s\u0131tlamas\u0131n\u0131, son k\u0131s\u0131tlama olarak \u00f6ng\u00f6rd\u00fcklerini s\u00f6yledi. Prof. Dr. \u00c7elik, \u201cBayram \u00f6ncesi son k\u0131s\u0131tlama olarak \u00fcmit ediyoruz. Ancak, bunda en \u00f6nemli etken insanlar\u0131m\u0131z\u0131n davran\u0131\u015f\u0131 olacak. Ne yapacaksak kendimiz yapaca\u011f\u0131z. Bizim burada yapmam\u0131z gereken herkesin sa\u011fl\u0131\u011f\u0131n\u0131 d\u00fc\u015f\u00fcnmek. Baz\u0131 insanlar\u0131m\u0131z \u2018vir\u00fcs bula\u015f\u0131rsa bula\u015fs\u0131n diyor\u2019 ama burada \u00f6nemli olan toplumun tamam\u0131n\u0131n sa\u011fl\u0131\u011f\u0131\u201d dedi.\n\n\u2018KEND\u0130 ARA\u00c7LARINIZI MASKES\u0130Z KULLANAB\u0130L\u0130RS\u0130N\u0130Z\u2019\n\nToplu ta\u015f\u0131ma ara\u00e7lar\u0131nda sosyal mesafe kurallar\u0131n\u0131n yetersiz olabilece\u011fine dikkat \u00e7eken ve ki\u015fisel ara\u00e7 kullan\u0131m\u0131nda maske takmaya gerek olmad\u0131\u011f\u0131n\u0131 ifade eden Prof. Dr. \u0130lhami \u00c7elik, \u201cToplu ta\u015f\u0131man\u0131n s\u0131k\u0131nt\u0131lar getirdi\u011fini g\u00f6rd\u00fck. Elbette ki insanlar\u0131n bir arada ya\u015famas\u0131 \u00e7ok g\u00fczel. \u00c7\u00fcnk\u00fc insan insana muhta\u00e7. Ancak, toplu ta\u015f\u0131may\u0131 d\u00fc\u015f\u00fcnd\u00fc\u011f\u00fcn\u00fcz zaman da maalesef b\u00f6yle bir risk s\u00f6z konusu. Zaten, okullar\u0131n kapat\u0131lmas\u0131n\u0131 da \u00f6n plana alacak olursan\u0131z, bunda \u00e7ocuklar\u0131n \u00e7ok s\u0131k bir araya gelmeleri, kendilerini kontrol edememeleri ve ebeveynler olarak zaten g\u00f6r\u00fcyorsunuz.\n\n\u00d6zellikle ana okullar\u0131nda \u00e7ocuklar okul a\u00e7\u0131ld\u0131\u011f\u0131 andan itibaren hastalanmaya ba\u015fl\u0131yorlar. Okul bitene kadar da bu durumu g\u00f6zlemleyebiliyorsunuz. \u00c7ocuklar kendilerine duyarl\u0131 bakterileri alm\u0131\u015f oluyorlar. Toplu ta\u015f\u0131mada da bu durum ge\u00e7erli. U\u00e7aklar, otob\u00fcsler gibi bunlar\u0131n hepsi \u015fu an birer risk te\u015fkil ediyor. Toplu ta\u015f\u0131mada sosyal mesafe olsa da yine de risk devam ediyor. Maskenizi \u00e7\u0131karmaman\u0131z gerekiyor.\n\nKendi arac\u0131n\u0131z olursa \u00e7ok rahat kullanabilirsiniz, orada b\u00f6yle bir risk s\u00f6z konusu de\u011fil. Kendi arac\u0131n\u0131zda maske takman\u0131za da gerek yok. Bazen yolda g\u00f6r\u00fcyorum. Kendi ara\u00e7lar\u0131nda maske takanlar var. Hassasiyet ayr\u0131 bir \u015fey; ama illa kendi arac\u0131n\u0131zda maske takman\u0131za gerek yok\u201d ifadelerini kulland\u0131.\n\n\u2018KORKUYA KAPILMAYA GEREK YOK\u2019\n\nProf. Dr. \u00c7elik, vatanda\u015flara gereksiz korku ve panik i\u00e7ine girmemesi uyar\u0131s\u0131nda bulunarak, \u201cAra\u00e7taki kuma\u015flarda sizi hasta edecek bir durum yok. Endi\u015fe ve korkuya kap\u0131lmaya gerek yok. Oralarda sizi hasta edecek vir\u00fcs bulunmaz. Kargodan gelen pakette sizi hasta edecek vir\u00fcs\u00fcn olmas\u0131 imkans\u0131z g\u00f6z\u00fck\u00fcyor. Vir\u00fcs elbette bulunabilir; ancak insan\u0131 hasta edecek oranda bulunmaz. Bunlardan endi\u015fe etmeye gerek yok. E\u011fer \u00f6yle olacak olsayd\u0131 bug\u00fcn d\u00fcnya ve \u00fclke n\u00fcfusumuzun b\u00fcy\u00fck bir k\u0131sm\u0131na vir\u00fcs bula\u015fm\u0131\u015f olurdu.\n\nHem d\u00fcnya hem de \u00fclkemizde n\u00fcfusa g\u00f6re vaka rakamlar\u0131 ortada. Eller vir\u00fcsle m\u00fccadele de \u00e7ok \u00f6nemli. Ellerimizi y\u00fcz b\u00f6lgemize vurmamam\u0131z gerekiyor. \u00d6zellikle d\u0131\u015far\u0131dan geldi\u011finiz zaman bu duruma \u00e7ok dikkat edelim. Bu d\u00f6nemde bunlar\u0131 yapmak \u00e7ok riskli. El hijyeni en az maske takmak kadar \u00f6nemli\u201d diye konu\u015ftu.\n\n\u2018ARA\u00c7LARINIZIN KL\u0130MALARINI KULLANAB\u0130L\u0130RS\u0130N\u0130Z\u2019\n\nAra\u00e7larda klima kullan\u0131m\u0131 konusunda da a\u00e7\u0131klamalarda bulunan \u0130lhami \u00c7elik, \u201cKendi \u00f6zel ara\u00e7lar\u0131n\u0131zda klimalar\u0131 kullanabilirsiniz. Kapal\u0131 alanlarda, \u00f6zellikle AVM\u2019lerde klimalar sizlere y\u00fczde 100 temiz hava vermezler. Bir\u00e7ok maliyet ve enerji t\u00fcketimi gerektiriyor. \u0130\u00e7erideki havay\u0131 size teneff\u00fcs ederler.\n\nToplu ta\u015f\u0131ma ara\u00e7lar\u0131nda i\u00e7erideki bir ki\u015fide vir\u00fcs varsa kliman\u0131n esen hava dalgas\u0131yla vir\u00fcs bula\u015fmas\u0131 s\u00f6z konusu olabilir. Ama kendi \u00f6zel arac\u0131n\u0131zda b\u00f6yle bir risk s\u00f6z konusu de\u011fil. \u00c7\u00fcnk\u00fc, o arac\u0131n i\u00e7inde koronavir\u00fcs ta\u015f\u0131yan kimse yoktur. Klimadan gelecek havan\u0131n da size bir vir\u00fcs bula\u015ft\u0131rmas\u0131 olmaz. Kapal\u0131 alanlarda AVM ve toplu ta\u015f\u0131ma ara\u00e7lar\u0131nda i\u00e7erideki havay\u0131 verdi\u011fi i\u00e7in risk s\u00f6z konusu. Arac\u0131n\u0131zda d\u0131\u015far\u0131dan gelen alerjen polenlerin temizlenmesi gerekiyor. Onun d\u0131\u015f\u0131nda ki\u015fisel ara\u00e7 klimalar\u0131nda risk s\u00f6z konusu de\u011fil\u201d \u015feklinde konu\u015ftu. (DHA)", "keywords": [], "meta_keywords": ["Bilim", "Kurulu", "\u00dcyesi", "\u00c7elik", "cevaplad\u0131:", "Kargo", "paketinden", "vir\u00fcs", "bula\u015f\u0131r", "m\u0131?"], "tags": [], "authors": [], "publish_date": null, "summary": "", "article_html": "", "meta_description": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131? Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi Prof. Dr. \u0130lhami \u00c7elik, \"Kargodan gelen pakette sizi hasta edecek vir\u00fcs\u00fcn olmas\u0131 imkans\u0131z g\u00f6z\u00fck\u00fcyor. Vir\u00fcs elbette bulunabilir; ancak insan\u0131 hasta edecek oranda bulunmaz. Bunlardan endi\u015fe etmeye gerek yok\" dedi.", "meta_lang": "tr", "meta_favicon": "https://i.sozcu.com.tr/wp-content/themes/Sozcu_V3/assets/images/favicon.png", "meta_data": {"viewport": "width=device-width, initial-scale=1, maximum-scale=1, user-scalable=no", "yandex-verification": "48b7534a3c451a0e", "robots": "FOLLOW, INDEX", "description": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131? Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi Prof. Dr. \u0130lhami \u00c7elik, \"Kargodan gelen pakette sizi hasta edecek vir\u00fcs\u00fcn olmas\u0131 imkans\u0131z g\u00f6z\u00fck\u00fcyor. Vir\u00fcs elbette bulunabilir; ancak insan\u0131 hasta edecek oranda bulunmaz. Bunlardan endi\u015fe etmeye gerek yok\" dedi.", "keywords": "Bilim,Kurulu,\u00dcyesi,\u00c7elik,cevaplad\u0131:,Kargo,paketinden,vir\u00fcs,bula\u015f\u0131r,m\u0131?", "news_keywords": "Bilim, Kurulu, \u00dcyesi, \u00c7elik, cevaplad\u0131, Kargo, paketinden, vir\u00fcs, bula\u015f\u0131r, m\u0131", "og": {"url": "https://www.sozcu.com.tr/2020/saglik/bilim-kurulu-uyesi-celik-kargo-paketinde-hasta-edecek-virus-olmaz-5830615/", "image": {"identifier": "https://i.sozcu.com.tr/wp-content/uploads/2020/05/22/iecrop/kargo-corona-shutter_16_9_1590151931-670x371.jpg", "width": 880, "height": 487}, "type": "article", "title": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131?", "description": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131? Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi Prof. Dr. \u0130lhami \u00c7elik, \"Kargodan gelen pakette sizi hasta edecek vir\u00fcs\u00fcn olmas\u0131 imkans\u0131z g\u00f6z\u00fck\u00fcyor. Vir\u00fcs elbette bulunabilir; ancak insan\u0131 hasta edecek oranda bulunmaz. Bunlardan endi\u015fe etmeye gerek yok\" dedi."}, "fb": {"app_id": 1104414796238524, "pages": 151997251518179}, "sgm": {"pageType": "News Page", "pageCat": "Sa\u011fl\u0131k,saglik", "newsId": "5830615|sozcu", "pageUrl": "https://www.sozcu.com.tr/2020/saglik/bilim-kurulu-uyesi-celik-kargo-paketinde-hasta-edecek-virus-olmaz-5830615/", "newsTitle": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131?", "newsDesc": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131? Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi Prof. Dr. \u0130lhami \u00c7elik, \"Kargodan gelen pakette sizi hasta edecek vir\u00fcs\u00fcn olmas\u0131 imkans\u0131z g\u00f6z\u00fck\u00fcyor. Vir\u00fcs elbette bulunabilir; ancak insan\u0131 hasta edecek oranda bulunmaz. Bunlardan endi\u015fe etmeye gerek yok\" dedi.", "newsImage": "https://i.sozcu.com.tr/wp-content/uploads/2020/05/22/iecrop/kargo-corona-shutter_16_9_1590151931-390x216.jpg", "pageAuthor": "eakgul", "seoNews": "false", "publisherDate": 1590151945}, "twitter": {"card": "summary_large_image", "image": "https://i.sozcu.com.tr/wp-content/uploads/2020/05/22/iecrop/kargo-corona-shutter_16_9_1590151931-670x371.jpg", "site": "@gazetesozcu", "title": "Bilim Kurulu \u00dcyesi \u00c7elik cevaplad\u0131: Kargo paketinden vir\u00fcs bula\u015f\u0131r m\u0131?", "description": "Sa\u011fl\u0131k Bakanl\u0131\u011f\u0131 Koronavir\u00fcs Bilim Kurulu \u00fcyesi Prof. Dr. \u0130lhami \u00c7elik, \"Kargodan gelen pakette sizi hasta edecek vir\u00fcs\u00fcn olmas\u0131 imkans\u0131z g\u00f6z\u00fck\u00fcyor. Vir\u00fcs elbette bulunabilir; ancak insan\u0131 hasta edecek oranda bulunmaz. Bunlardan endi\u015fe etmeye gerek yok\" dedi."}, "sem": {"pageAuthor": "eakgul"}}, "canonical_link": "https://www.sozcu.com.tr/2020/saglik/bilim-kurulu-uyesi-celik-kargo-paketinde-hasta-edecek-virus-olmaz-5830615/"}