{"source_url": "https://www.wprost.pl", "url": "https://www.wprost.pl/swiat/10292065/krolowa-elzbieta-ii-podjela-decyzje-chodzi-o-brexit.html?utm_source=Wprost.pl&utm_medium=feed&utm_campaign=rss", "title": "Kr\u00f3lowa El\u017cbieta II podj\u0119\u0142a decyzj\u0119. Chodzi o brexit", "top_image": "https://www.wprost.pl/_thumb/b7/ee/2b8d1148f3c7283de84d7a8306e3.jpeg", "meta_img": "https://www.wprost.pl/_thumb/b7/ee/2b8d1148f3c7283de84d7a8306e3.jpeg", "images": ["https://www.wprost.pl/_thumb/1e/38/c2d00da751af15deda9a70bd7265.jpeg", "https://www.wprost.pl/_i/pixel.png", "https://www.wprost.pl/_thumb/b7/ee/2b8d1148f3c7283de84d7a8306e3.jpeg", "https://www.wprost.pl/_thumb/73/95/413d04b57c5bbf048bcb278ff53c.jpeg", "https://www.wprost.pl/_i/pusty.png"], "movies": [], "text": "O decyzji monarchini poinformowa\u0142 na Twitterze minister ds. brexitu Steve Barclay. Polityk potwierdzi\u0142, \u017ce El\u017cbieta II wyrazi\u0142a zgod\u0119 na brexit, co tym samym umo\u017cliwia opuszczenie Unii Europejskiej przez Wielk\u0105 Brytani\u0119 ju\u017c 31 stycznia. Wtedy te\u017c rozpocznie si\u0119 11-miesi\u0119czny okres przej\u015bciowy, w trakcie kt\u00f3rego Zjednoczone Kr\u00f3lestwo ma negocjowa\u0107 z UE przysz\u0142e relacje handlowe.\n\nPrzypomnijmy, dzie\u0144 wcze\u015bniej brytyjski parlament ostatecznie przyj\u0105\u0142 projekt ustawy w sprawie porozumienia o wyst\u0105pieniu z UE. Po tym, jak Izba Lord\u00f3w zdecydowa\u0142a, \u017ce nie b\u0119dzie dalej forsowa\u0107 swoich poprawek, projekt ustawy czeka\u0142 na akceptacj\u0119 kr\u00f3lowej, a w przysz\u0142ym tygodniu ma zosta\u0107 zatwierdzony przez Parlament Europejski, o czym informowa\u0142o BBC.\n\nDroga legislacyjna\n\nW czwartek 9 stycznia brytyjska Izba Gmin popar\u0142a w g\u0142osowaniu projekt ustawy o porozumieniu ws. wyst\u0105pienia z Unii Europejskiej. Ta decyzja utorowa\u0142a drog\u0119 do opuszczenia przez ten kraj UE po ponad 40 latach cz\u0142onkostwa. Za przyj\u0119ciem g\u0142osowa\u0142o 330 pos\u0142\u00f3w, a przeciwnych by\u0142o 231. W grudniu 2019 roku Izba Gmin popar\u0142a forsowan\u0105 przez premiera Borisa Johnsona umow\u0119, kt\u00f3ra zosta\u0142a wynegocjowana z UE. Kwestie sporne stanowi\u0142y ustalenia zwi\u0105zane z Irlandi\u0105 i Irlandi\u0105 P\u00f3\u0142nocn\u0105. Michel Barnier, g\u0142\u00f3wny negocjator ds. brexitu przyzna\u0142, \u017ce negocjacje w sprawie granicy z Irlandi\u0105 by\u0142y czasami \u201eintensywne\u201d i \u201etrudne\u201d. \u2013 Najwa\u017cniejszy jest pok\u00f3j \u2013 zaznaczy\u0142.\n\nCzytaj tak\u017ce:\n\nBrexit. 900 tys. obywateli UE wci\u0105\u017c nie z\u0142o\u017cy\u0142o wniosku o status osoby osiedlonej", "keywords": [], "meta_keywords": ["wielka brytania", "brexit", "unia europejska", "kr\u00f3lowa", "el\u017cbieta II", "brytyjczycy", "opuszczenie", "data", "", "\u015awiat", "Polityka", "wprost"], "tags": ["Biznes", "Kultura", "wczoraj 17:26", "Unia Europejska", "Polityka", "Kraj", "\u015awiat", "Telewizja", "Finanse i inwestycje", "Literatura", "Infrastruktura", "Parlament Europejski", "Unii Europejskiej", "Gwiazdy", "\u017bycie", "Transport", "El\u017cbieta II", "Gospodarka", "Firmy i rynki", "Nauka", "Wybory prezydenckie", "Kraj Polska", "Historia", "Wybory", "Wiadomo\u015bci", "Kr\u00f3lowa El\u017cbieta II", "Prime time"], "authors": [], "publish_date": "Thu Jan 23 17:26:00 2020", "summary": "", "article_html": "", "meta_description": "Po tym, jak brytyjski parlament statecznie przyj\u0105\u0142 projekt ustawy w sprawie porozumienia o wyst\u0105pieniu z UE, konieczna by\u0142a akceptacja kr\u00f3lowej....", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Po tym, jak brytyjski parlament statecznie przyj\u0105\u0142 projekt ustawy w sprawie porozumienia o wyst\u0105pieniu z UE, konieczna by\u0142a akceptacja kr\u00f3lowej....", "keywords": "wielka brytania, brexit, unia europejska, kr\u00f3lowa, el\u017cbieta II, brytyjczycy, opuszczenie, data, , \u015awiat, Polityka, wprost", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Kr\u00f3lowa El\u017cbieta II podj\u0119\u0142a decyzj\u0119. Chodzi o brexit", "DC.subject": "Wprost", "DC.description": "Po tym, jak brytyjski parlament statecznie przyj\u0105\u0142 projekt ustawy w sprawie porozumienia o wyst\u0105pieniu z UE, konieczna by\u0142a akceptacja kr\u00f3lowej. El\u017cbieta II oficjalnie wyrazi\u0142a zgod\u0119 na brexit co oznacza, \u017ce proces legislacyjny w sprawie opuszczenia Wsp\u00f3lnoty przez Brytyjczyk\u00f3w dobiega ko\u0144ca.", "DC.identifier": "https://www.wprost.pl/10292065", "DC.date": "2020-01-23", "DC.type": "Text", "DC.publisher": "Katarzyna Gurmi\u0144ska", "twitter": {"card": "summary_large_image", "site": "@TygodnikWPROST", "url": "https://www.wprost.pl/swiat/10292065/krolowa-elzbieta-ii-podjela-decyzje-chodzi-o-brexit.html", "title": "Kr\u00f3lowa El\u017cbieta II podj\u0119\u0142a decyzj\u0119. Chodzi o brexit", "description": "Po tym, jak brytyjski parlament statecznie przyj\u0105\u0142 projekt ustawy w sprawie porozumienia o wyst\u0105pieniu z UE, konieczna by\u0142a akceptacja kr\u00f3lowej. El\u017cbieta II oficjalnie wyrazi\u0142a zgod\u0119 na brexit co oznacza, \u017ce proces legislacyjny w sprawie opuszczenia Wsp\u00f3lnoty przez Brytyjczyk\u00f3w dobiega ko\u0144ca.", "image": "https://www.wprost.pl/_thumb/b7/ee/2b8d1148f3c7283de84d7a8306e3.jpeg"}, "article": {"published_time": "2020-01-23T17:26:00+01:00", "modified_time": "2020-01-23T17:32:22+01:00"}, "og": {"title": "Kr\u00f3lowa El\u017cbieta II podj\u0119\u0142a decyzj\u0119. Chodzi o brexit", "description": "Po tym, jak brytyjski parlament statecznie przyj\u0105\u0142 projekt ustawy w sprawie porozumienia o wyst\u0105pieniu z UE, konieczna by\u0142a akceptacja kr\u00f3lowej. El\u017cbieta II oficjalnie wyrazi\u0142a zgod\u0119 na brexit co oznacza, \u017ce proces legislacyjny w sprawie opuszczenia Wsp\u00f3lnoty przez Brytyjczyk\u00f3w dobiega ko\u0144ca.", "url": "https://www.wprost.pl/swiat/10292065/krolowa-elzbieta-ii-podjela-decyzje-chodzi-o-brexit.html", "image": "https://www.wprost.pl/_thumb/b7/ee/2b8d1148f3c7283de84d7a8306e3.jpeg", "type": "article", "site_name": "Wprost", "locale": "pl_PL", "updated_time": "2020-01-23T17:32:22+01:00"}, "fb": {"app_id": 119818731519670}}, "canonical_link": "https://www.wprost.pl/swiat/10292065/krolowa-elzbieta-ii-podjela-decyzje-chodzi-o-brexit.html"}