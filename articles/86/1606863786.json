{"source_url": "https://www.haberler.com", "url": "https://www.haberler.com/kahramanmaras-ta-nisan-toreni-kaynakli-kovid-19-13223677-haberi/", "title": "Kahramanmara\u015f'ta ni\u015fan t\u00f6reni kaynakl\u0131 Kovid-19 vakalar\u0131 kontrol alt\u0131na al\u0131nd\u0131", "top_image": "https://www.haberler.com/static/img/haberler/haberlercom_haberi_640.jpg", "meta_img": "https://www.haberler.com/static/img/haberler/haberlercom_haberi_640.jpg", "images": ["https://www.haberler.com/static/img/haberler/haberlercom_haberi_640.jpg", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Kahramanmara\u015f'ta ni\u015fan t\u00f6reni kaynakl\u0131 Kovid-19 vakalar\u0131 kontrol alt\u0131na al\u0131nd\u0131 Kahramanmara\u015f'\u0131n Af\u015fin il\u00e7esine ba\u011fl\u0131 bir mahallede, d\u00fczenlenen ni\u015fan t\u00f6renine kat\u0131l\u0131m nedeniyle meydana gelen yeni tip koronavir\u00fcs (Kovid-19) vakalar\u0131n\u0131n erken te\u015fhis ve m\u00fcdahale sonucu kontrol alt\u0131na al\u0131nd\u0131\u011f\u0131 bildirildi.\n\nKahramanmara\u015f'\u0131n Af\u015fin il\u00e7esine ba\u011fl\u0131 bir mahallede, d\u00fczenlenen ni\u015fan t\u00f6renine kat\u0131l\u0131m nedeniyle meydana gelen yeni tip koronavir\u00fcs (Kovid-19) vakalar\u0131n\u0131n erken te\u015fhis ve m\u00fcdahale sonucu kontrol alt\u0131na al\u0131nd\u0131\u011f\u0131 bildirildi.\n\nAf\u015fin Kaymakaml\u0131\u011f\u0131ndan yap\u0131lan a\u00e7\u0131klamada, 5 May\u0131s'ta Af\u015fin Devlet Hastanesine ba\u015fvuran bir ki\u015finin Kovid-19 testinin pozitif \u00e7\u0131kt\u0131\u011f\u0131, iki g\u00fcn sonra ise ayn\u0131 aileden farkl\u0131 ki\u015filerin de de\u011fi\u015fik \u015fikayetlerle sa\u011fl\u0131k birimlerine ba\u015fvurdu\u011fu ve bunlardan ikisinin de test sonucunun pozitif \u00e7\u0131kt\u0131\u011f\u0131 belirtildi.\n\nBunun \u00fczerine yap\u0131lan kapsaml\u0131 ara\u015ft\u0131rmada H\u00fcy\u00fckl\u00fc Mahallesi'nde 27 Nisan'da bir ni\u015fan t\u00f6reni yap\u0131ld\u0131\u011f\u0131 bilgisine ula\u015f\u0131ld\u0131\u011f\u0131 aktar\u0131lan a\u00e7\u0131klamada, 8 May\u0131s itibar\u0131yla mahallenin karantina alt\u0131na al\u0131nd\u0131\u011f\u0131 hat\u0131rlat\u0131ld\u0131.\n\nD\u00fcn ise il\u00e7e merkezinde 3 m\u00fcstakil ev ve bir apartman\u0131n da ayn\u0131 \u015fekilde karantinaya al\u0131nd\u0131\u011f\u0131 ifade edilen a\u00e7\u0131klamada, \u015funlar kaydedildi:\n\n\"Sa\u011fl\u0131k birimlerimizin yo\u011fun \u00e7al\u0131\u015fmas\u0131 ve geni\u015f kapsaml\u0131 test uygulamalar\u0131 ile ni\u015fan t\u00f6reni kaynakl\u0131 olarak toplam 39 vaka tespit edilmi\u015ftir. Bunlar\u0131n 28 tanesi herhangi bir \u015fikayeti olmaks\u0131z\u0131n alan taramas\u0131 ile tespit edilmi\u015f ki\u015filer olup kalan 11 ki\u015fi ise de\u011fi\u015fik \u015fikayetlerle sa\u011fl\u0131k birimlerine m\u00fcracaat etmeleri \u00fczerine belirlenmi\u015ftir. Hastalar\u0131m\u0131z\u0131n 8 tanesi evde, 31 tanesi de de\u011fi\u015fik sa\u011fl\u0131k kurulu\u015flar\u0131nda tedavi alt\u0131na al\u0131nm\u0131\u015f olup durumlar\u0131 normal seyretmektedir.\"\n\n\u0130lgililer hakk\u0131nda adli tahkikat ba\u015flat\u0131ld\u0131\n\nA\u00e7\u0131klamada, tedbirler kapsam\u0131nda jandarma taraf\u0131ndan mahallenin ana ve tali yol giri\u015f \u00e7\u0131k\u0131\u015flar\u0131n\u0131n kapat\u0131ld\u0131\u011f\u0131, tarla ve bah\u00e7elerden giri\u015f \u00e7\u0131k\u0131\u015f\u0131 engellemek ad\u0131na drone marifetiyle de arazide denetimler yap\u0131ld\u0131\u011f\u0131 belirtildi.\n\nSalg\u0131n\u0131n yay\u0131lmas\u0131na sebebiyet verenler hakk\u0131nda gerekli idari yapt\u0131r\u0131mlar\u0131n uyguland\u0131\u011f\u0131 bildirilen a\u00e7\u0131klamada, ilgililer hakk\u0131nda Af\u015fin Cumhuriyet Savc\u0131l\u0131\u011f\u0131nca da adli tahkikat ba\u015flat\u0131ld\u0131\u011f\u0131 duyuruldu.\n\nYay\u0131l\u0131m kontrol alt\u0131na al\u0131nd\u0131\n\nNi\u015fan t\u00f6reni kaynakl\u0131 salg\u0131n yay\u0131l\u0131m\u0131yla ilgili son durumun da aktar\u0131ld\u0131\u011f\u0131 a\u00e7\u0131klamada, \u015funlar kaydedildi:\n\n\"Gelinen s\u00fcre\u00e7te gerek kolluk kuvvetlerimizin gerekse sa\u011fl\u0131k kurulu\u015flar\u0131m\u0131z\u0131n erken te\u015fhis ve m\u00fcdahalesi sonucunda ni\u015fan t\u00f6reninden kaynaklanan yay\u0131l\u0131m kontrol alt\u0131na al\u0131nm\u0131\u015f olup, filyasyon ekiplerimizin \u00e7al\u0131\u015fmalar\u0131 da yo\u011fun bir \u015fekilde devam etmektedir. Kat\u0131l\u0131m g\u00f6rece k\u0131s\u0131tl\u0131 da olsa yap\u0131lan bir toplu organizasyon neticesinde il\u00e7emizdeki vaka say\u0131s\u0131 son iki ayl\u0131k s\u00fcrecin geneline bak\u0131ld\u0131\u011f\u0131nda maalesef sadece bir hafta i\u00e7inde iki kat\u0131na \u00e7\u0131km\u0131\u015ft\u0131r. Bu sebeple halk\u0131m\u0131z\u0131n ge\u00e7ici bir s\u00fcreyle kesinlikle toplu organizasyonlardan ka\u00e7\u0131nmas\u0131, zorunlu de\u011filse d\u0131\u015far\u0131ya \u00e7\u0131kmamas\u0131, insanlar\u0131n toplu olarak bulunabilece\u011fi yerlerden uzak durmas\u0131, kesinlikle maskesiz d\u0131\u015far\u0131 \u00e7\u0131kmamalar\u0131 ile sosyal mesafe kural\u0131na uymalar\u0131 hususunu bir kez daha hat\u0131rlatmak b\u00fcy\u00fck \u00f6nem arz etmektedir.\"\n\nKaynak: AA", "keywords": [], "meta_keywords": ["Kahramanmara\u015f", "Af\u015fin", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Kahramanmara\u015f'\u0131n Af\u015fin il\u00e7esine ba\u011fl\u0131 bir mahallede, d\u00fczenlenen ni\u015fan t\u00f6renine kat\u0131l\u0131m nedeniyle meydana gelen yeni tip koronavir\u00fcs (Kovid-19) vakalar\u0131n\u0131n erken te\u015fhis ve m\u00fcdahale sonucu kontrol alt\u0131na al\u0131nd\u0131\u011f\u0131 bildirildi.", "meta_lang": "tr", "meta_favicon": "/touch-icon-iphone.png", "meta_data": {"description": "Kahramanmara\u015f'\u0131n Af\u015fin il\u00e7esine ba\u011fl\u0131 bir mahallede, d\u00fczenlenen ni\u015fan t\u00f6renine kat\u0131l\u0131m nedeniyle meydana gelen yeni tip koronavir\u00fcs (Kovid-19) vakalar\u0131n\u0131n erken te\u015fhis ve m\u00fcdahale sonucu kontrol alt\u0131na al\u0131nd\u0131\u011f\u0131 bildirildi.", "keywords": "Kahramanmara\u015f, Af\u015fin, G\u00fcncel, Haber", "image": "https://www.haberler.com/static/img/haberler/haberlercom_haberi_640.jpg", "medium": "news", "dateCreated": "2020-05-15T00:42:01+03:00", "dateUpdated": "2020-05-15T00:42:01+03:00", "msapplication-starturl": "https://www.haberler.com", "article": {"id": 13223677, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Kahramanmara\u015f, Af\u015fin, G\u00fcncel"}, "og": {"url": "https://www.haberler.com/kahramanmaras-ta-nisan-toreni-kaynakli-kovid-19-13223677-haberi/", "site_name": "Haberler.com", "locale": "tr_TR", "type": "article", "title": "Kahramanmara\u015f'ta ni\u015fan t\u00f6reni kaynakl\u0131 Kovid-19 vakalar\u0131 kontrol alt\u0131na al\u0131nd\u0131", "description": "Kahramanmara\u015f'\u0131n Af\u015fin il\u00e7esine ba\u011fl\u0131 bir mahallede, d\u00fczenlenen ni\u015fan t\u00f6renine kat\u0131l\u0131m nedeniyle meydana gelen yeni tip koronavir\u00fcs (Kovid-19) vakalar\u0131n\u0131n erken te\u015fhis ve m\u00fcdahale sonucu kontrol alt\u0131na al\u0131nd\u0131\u011f\u0131 bildirildi.", "image": {"identifier": "https://www.haberler.com/static/img/haberler/haberlercom_haberi_640.jpg", "secure_url": "https://www.haberler.com/static/img/haberler/haberlercom_haberi_640.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/kahramanmaras-ta-nisan-toreni-kaynakli-kovid-19-13223677-haberi/", "card": "summary_large_image", "site": "Haberler", "title": "Kahramanmara\u015f'ta ni\u015fan t\u00f6reni kaynakl\u0131 Kovid-19 vakalar\u0131 kontrol alt\u0131na al\u0131nd\u0131", "description": "Kahramanmara\u015f'\u0131n Af\u015fin il\u00e7esine ba\u011fl\u0131 bir mahallede, d\u00fczenlenen ni\u015fan t\u00f6renine kat\u0131l\u0131m nedeniyle meydana gelen yeni tip koronavir\u00fcs (Kovid-19) vakalar\u0131n\u0131n erken te\u015fhis ve m\u00fcdahale sonucu kontrol alt\u0131na al\u0131nd\u0131\u011f\u0131 bildirildi.", "image": "https://www.haberler.com/static/img/haberler/haberlercom_haberi_640.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/kahramanmaras-ta-nisan-toreni-kaynakli-kovid-19-13223677-haberi/"}