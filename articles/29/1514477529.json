{"source_url": "https://wiadomosci.onet.pl", "url": "https://wiadomosci.onet.pl/swiat/koronawirus-japonia-41-nowych-przypadkow-na-statku-wycieczkowym/mfv8smj", "title": "Kilkadziesi\u0105t nowych przypadk\u00f3w koronawirusa na statku w japo\u0144skim porcie", "top_image": "https://ocdn.eu/pulscms-transforms/1/kbVk9kuTURBXy9lMWE3MTMwMy0zOTdjLTRmYjYtYWZiMi04ZTYwZmFkYTJlZTcuanBlZ5OVAwDMpM0Ukc0LkZMJpmU2Yjc3NgaTBc0COs0BLIGhMAE/statek-wycieczkowy-w-porcie-w-jokohamie.jpg", "meta_img": "https://ocdn.eu/pulscms-transforms/1/kbVk9kuTURBXy9lMWE3MTMwMy0zOTdjLTRmYjYtYWZiMi04ZTYwZmFkYTJlZTcuanBlZ5OVAwDMpM0Ukc0LkZMJpmU2Yjc3NgaTBc0COs0BLIGhMAE/statek-wycieczkowy-w-porcie-w-jokohamie.jpg", "images": ["https://ocdn.eu/weather/weather_state_icons/8.svg", "https://ocdn.eu/pulscms-transforms/1/Pa8k9kuTURBXy9lMWE3MTMwMy0zOTdjLTRmYjYtYWZiMi04ZTYwZmFkYTJlZTcuanBlZ5OVAwDMpM0Ukc0LkZMFzQMUzQG8kwmmZTZiNzc2BoGhMAE/statek-wycieczkowy-w-porcie-w-jokohamie.jpg", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/kbVk9kuTURBXy9lMWE3MTMwMy0zOTdjLTRmYjYtYWZiMi04ZTYwZmFkYTJlZTcuanBlZ5OVAwDMpM0Ukc0LkZMJpmU2Yjc3NgaTBc0COs0BLIGhMAE/statek-wycieczkowy-w-porcie-w-jokohamie.jpg"], "movies": [], "text": "Wycieczkowiec Diamond Princess nale\u017c\u0105cy do korporacji Carnival Japan, japo\u0144skiej filii ameryka\u0144sko-brytyjskiego operatora wycieczkowc\u00f3w, wyp\u0142yn\u0105\u0142 z Jokohamy 20 stycznia z 2666 pasa\u017cerami z ponad 50 kraj\u00f3w \u015bwiata na pok\u0142adzie i wr\u00f3ci\u0142 3 lutego.\n\nPierwsz\u0105 osob\u0105 na statku, u kt\u00f3rej wykryto koronawirusa, jest 80-letni obywatel Chin. Zosta\u0142 on 25 stycznia wysadzony na l\u0105d w Hongkongu i przekazany s\u0142u\u017cbom medycznym. W Hongkongu armator postanowi\u0142 skierowa\u0107 statek do portu w Jokohamie i zorganizowa\u0142 badania lekarskie pasa\u017cer\u00f3w oraz za\u0142ogi.\n\nW poniedzia\u0142ek wieczorem, po powrocie do portu, dziesi\u0119\u0107 os\u00f3b, u kt\u00f3rych wykryto koronawirusa, przetransportowano z wycieczkowca do szpitali w Jokohamie. W \u015brod\u0119 z tak\u0105 sam\u0105 diagnoz\u0105 przewieziono do szpitali kolejne dziesi\u0119\u0107 os\u00f3b.\n\nPonad 200 os\u00f3b, kt\u00f3re mia\u0142y lub mog\u0142y mie\u0107 kontakt z Chi\u0144czykiem pozostawionym na leczenie w Hongkongu, obj\u0119to na pok\u0142adzie dodatkowymi badaniami lekarskimi. Testy wykaza\u0142y obecno\u015b\u0107 patogenu u 41 kolejnych os\u00f3b, w zwi\u0105zku z tym liczba zainfekowanych wzros\u0142a do 61.\n\nJapo\u0144skie ministerstwo zdrowia poinformowa\u0142o, \u017ce wyniki bada\u0144 u 171 innych os\u00f3b da\u0142y wyniki negatywne. Pozostali pasa\u017cerowie i cz\u0142onkowie za\u0142ogi odb\u0119d\u0105 pod opiek\u0105 lekarzy dwutygodniow\u0105 kwarantann\u0119 na pok\u0142adzie Diamond Princess. Pasa\u017cerowie maj\u0105 zakaz opuszczania swoich kajut.\n\nRz\u0105d Japonii poleci\u0142 marynarce wojennej zorganizowanie dostaw \u017cywno\u015bci na wycieczkowiec oraz wsparcie techniczne i materia\u0142owe za\u0142ogi.\n\nW czwartek, w zwi\u0105zku z niepotwierdzon\u0105 informacj\u0105, \u017ce na pok\u0142adzie wycieczkowca s\u0105 Polacy, MSZ o\u015bwiadczy\u0142o, \u017ce ze wzgl\u0119du na wra\u017cliwy charakter sprawy oraz obowi\u0105zuj\u0105ce w Japonii przepisy o ochronie danych osobowych, nie ma obecnie mo\u017cliwo\u015bci, by udzieli\u0107 takich informacji. Resort zapewni\u0142 jednak, \u017ce polskie s\u0142u\u017cby konsularne monitoruj\u0105 sytuacj\u0119 i pozostaj\u0105 w kontakcie z miejscowymi instytucjami.\n\n(mt)", "keywords": [], "meta_keywords": [""], "tags": [], "authors": [], "publish_date": "Fri Feb  7 04:59:25 2020", "summary": "", "article_html": "", "meta_description": "41 nowych przypadk\u00f3w zaka\u017cenia koronawirusem wykryto u pasa\u017cer\u00f3w japo\u0144skiego statku wycieczkowego Diamond Princess, kt\u00f3ry cumuje na redzie portu w Jokohamie. Na pok\u0142adzie jest ponad 2600 pasa\u017cer\u00f3w i 1045 cz\u0142onk\u00f3w za\u0142ogi.", "meta_lang": "pl", "meta_favicon": "", "meta_data": {"DC.Identifier": "1c7f9bf8-28a9-44b4-ac7d-2dc1ec07c9f7", "pkg-uuid": "1c7f9bf8-28a9-44b4-ac7d-2dc1ec07c9f7", "detailType": "article", "serviceUuid": "b177a2c9-166f-4113-9b28-185bbe554807", "description": "41 nowych przypadk\u00f3w zaka\u017cenia koronawirusem wykryto u pasa\u017cer\u00f3w japo\u0144skiego statku wycieczkowego Diamond Princess, kt\u00f3ry cumuje na redzie portu w Jokohamie. Na pok\u0142adzie jest ponad 2600 pasa\u017cer\u00f3w i 1045 cz\u0142onk\u00f3w za\u0142ogi.", "og": {"title": "Kilkadziesi\u0105t nowych przypadk\u00f3w koronawirusa na statku w japo\u0144skim porcie", "description": "41 nowych przypadk\u00f3w zaka\u017cenia koronawirusem wykryto u pasa\u017cer\u00f3w japo\u0144skiego statku wycieczkowego Diamond Princess, kt\u00f3ry cumuje na redzie portu w Jokohamie. Na pok\u0142adzie jest ponad 2600 pasa\u017cer\u00f3w i 1045 cz\u0142onk\u00f3w za\u0142ogi.", "image": {"identifier": "https://ocdn.eu/pulscms-transforms/1/kbVk9kuTURBXy9lMWE3MTMwMy0zOTdjLTRmYjYtYWZiMi04ZTYwZmFkYTJlZTcuanBlZ5OVAwDMpM0Ukc0LkZMJpmU2Yjc3NgaTBc0COs0BLIGhMAE/statek-wycieczkowy-w-porcie-w-jokohamie.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-02-07 04:59:25+0100"}, "fb": {"pages": 185265414715}, "twitter": {"card": "summary_large_image", "description": "41 nowych przypadk\u00f3w zaka\u017cenia koronawirusem wykryto u pasa\u017cer\u00f3w japo\u0144skiego statku wycieczkowego Diamond Princess, kt\u00f3ry cumuje na redzie portu w Jokohamie. Na pok\u0142adzie jest ponad 2600 pasa\u017cer\u00f3w i 1045 cz\u0142onk\u00f3w za\u0142ogi.", "title": "Kilkadziesi\u0105t nowych przypadk\u00f3w koronawirusa na statku w japo\u0144skim porcie", "site": "OnetWiadomosci", "image": "https://ocdn.eu/pulscms-transforms/1/5fNktkuTURBXy9lMWE3MTMwMy0zOTdjLTRmYjYtYWZiMi04ZTYwZmFkYTJlZTcuanBlZ5KVAwDMpM0Ukc0LkZMFzQSwzQJY"}}, "canonical_link": "https://wiadomosci.onet.pl/swiat/koronawirus-japonia-41-nowych-przypadkow-na-statku-wycieczkowym/mfv8smj"}