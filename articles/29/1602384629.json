{"source_url": "https://web.archive.org", "url": "https://web.archive.org/web/20220303050955id_/https://www.haberler.com/kismi-felcli-aliye-anne-hasta-ve-engelli-aile-13206699-haberi/", "title": "K\u0131smi fel\u00e7li Aliye anne, hasta ve engelli aile bireylerinin y\u00fck\u00fcn\u00fc omuzluyor", "top_image": "https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "meta_img": "https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "images": ["https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png"], "movies": [], "text": "A\u011fr\u0131'da ya\u015fayan 5 \u00e7ocuk annesi 55 ya\u015f\u0131ndaki Aliye Baydar, b\u00fcy\u00fck fedakarl\u0131k g\u00f6stererek kanser hastas\u0131 e\u015fi ve onun engelli ilk e\u015fi ile o\u011flunun her t\u00fcrl\u00fc ihtiyac\u0131n\u0131 tek ba\u015f\u0131na kar\u015f\u0131l\u0131yor.\n\nFatih Mahallesi'nde kiral\u0131k evde ikamet eden Aliye Baydar, geni\u015f ailesine hem annelik hem de babal\u0131k yap\u0131yor.\n\nK\u0131smi fel\u00e7li olmas\u0131na ra\u011fmen kanser hastas\u0131 e\u015fi \u00d6mer ve g\u00f6rme engelli kumas\u0131 Ay\u015fe ile zihinsel engelli o\u011flu Naz\u0131m'a g\u00f6z\u00fc gibi bakan Baydar, devletten ve T\u00fcrk K\u0131z\u0131lay A\u011fr\u0131 \u015eubesinden ald\u0131\u011f\u0131 g\u0131da ve yemek deste\u011fiyle ge\u00e7imini sa\u011fl\u0131yor.\n\nKentteki hay\u0131rseverlerin de kiras\u0131n\u0131 \u00f6deyip temel ihtiya\u00e7lar\u0131n\u0131 kar\u015f\u0131lad\u0131\u011f\u0131 Baydar'\u0131n aile bireylerine g\u00f6sterdi\u011fi fedakarl\u0131k y\u00f6re halk\u0131ndan da takdir topluyor.\n\n\"Kimse sahip \u00e7\u0131kmay\u0131nca ben de al\u0131p yan\u0131ma getirdim\"\n\nFedakar anne Aliye Baydar, AA muhabirine yapt\u0131\u011f\u0131 a\u00e7\u0131klamada, omuzlar\u0131nda b\u00fcy\u00fck bir y\u00fck oldu\u011funu s\u00f6yledi.\n\nHer \u015feyin Allah'tan geldi\u011fini bilerek hareket etti\u011fini ifade eden Baydar, \u015f\u00f6yle konu\u015ftu:\n\n\"E\u015fim 22 y\u0131l \u00f6nce kanser oldu, hasta ve s\u00fcrekli yatakta. Benim de bir yan\u0131m fel\u00e7 ve hastay\u0131m. E\u015fimin \u00f6nceki e\u015fi ve o\u011flunun ya\u015fad\u0131klar\u0131 ev y\u0131k\u0131ld\u0131. Kimse sahip \u00e7\u0131kmay\u0131nca ben de al\u0131p yan\u0131ma getirdim. Naz\u0131m benim kumam\u0131n o\u011flu, benden kopam\u0131yor. Ben nereye gidersem benimle geliyor. Kumam\u0131n bir g\u00f6z\u00fc hi\u00e7 g\u00f6rm\u00fcyor, di\u011fer g\u00f6z\u00fcnde ve belinde s\u0131k\u0131nt\u0131 var. Bunlara bakmak zor olsun veya olmas\u0131n ben bak\u0131yorum. Ayn\u0131 elbiselerin par\u00e7alar\u0131y\u0131z.\"\n\nBaydar, \u00e7ok s\u0131k\u0131nt\u0131l\u0131 g\u00fcnlerden ge\u00e7tiklerini belirterek, devlet yetkililerinin ve hay\u0131rsever vatanda\u015flar\u0131n deste\u011fiyle ya\u015famlar\u0131n\u0131 s\u00fcrd\u00fcrd\u00fcklerini dile getirdi.\n\nNaz\u0131m'\u0131 \u00e7ok sevdi\u011fini vurgulayan Baydar, kiral\u0131k evde oturduklar\u0131 i\u00e7in zorluk \u00e7ektiklerini aktard\u0131.\n\nBaydar, kendilerine yard\u0131m eden devlet kurumlar\u0131 ve T\u00fcrk K\u0131z\u0131lay A\u011fr\u0131 \u015eubesine te\u015fekk\u00fcr etti.\n\nAA - G\u00fcncel", "keywords": [], "meta_keywords": ["Engelli", "Kanser", "A\u011fr\u0131", "G\u00fcncel"], "tags": [], "authors": [], "publish_date": "Sun May 10 11:58:00 2020", "summary": "", "article_html": "", "meta_description": "A\u011fr\u0131\u2019da ya\u015fayan 5 \u00e7ocuk annesi 55 ya\u015f\u0131ndaki Aliye Baydar, b\u00fcy\u00fck fedakarl\u0131k g\u00f6stererek kanser hastas\u0131 e\u015fi ve onun engelli ilk e\u015fi ile o\u011flunun her t\u00fcrl\u00fc ihtiyac\u0131n\u0131 tek ba\u015f\u0131na kar\u015f\u0131l\u0131yor.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "description": "A\u011fr\u0131\u2019da ya\u015fayan 5 \u00e7ocuk annesi 55 ya\u015f\u0131ndaki Aliye Baydar, b\u00fcy\u00fck fedakarl\u0131k g\u00f6stererek kanser hastas\u0131 e\u015fi ve onun engelli ilk e\u015fi ile o\u011flunun her t\u00fcrl\u00fc ihtiyac\u0131n\u0131 tek ba\u015f\u0131na kar\u015f\u0131l\u0131yor.", "keywords": "Engelli,Kanser,A\u011fr\u0131,G\u00fcncel", "news_keywords": "Engelli,Kanser,A\u011fr\u0131,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-05-10T11:58:00+03:00", "dateModified": "2020-05-15T15:38:00+03:00", "datePublished": "2020-05-10T11:58:00+03:00", "dateupdated": "2020-05-15T15:38:00+03:00", "og": {"url": "https://www.haberler.com/kismi-felcli-aliye-anne-hasta-ve-engelli-aile-13206699-haberi/", "site_name": "Haberler", "locale": "tr_TR", "type": "article", "title": "K\u0131smi fel\u00e7li Aliye anne, hasta ve engelli aile bireylerinin y\u00fck\u00fcn\u00fc omuzluyor", "description": "A\u011fr\u0131\u2019da ya\u015fayan 5 \u00e7ocuk annesi 55 ya\u015f\u0131ndaki Aliye Baydar, b\u00fcy\u00fck fedakarl\u0131k g\u00f6stererek kanser hastas\u0131 e\u015fi ve onun engelli ilk e\u015fi ile o\u011flunun her t\u00fcrl\u00fc ihtiyac\u0131n\u0131 tek ba\u015f\u0131na kar\u015f\u0131l\u0131yor.", "image": {"identifier": "https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "alt": "K\u0131smi fel\u00e7li Aliye anne, hasta ve engelli aile bireylerinin y\u00fck\u00fcn\u00fc omuzluyor", "secure_url": "https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "Engelli,Kanser,A\u011fr\u0131,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-05-10T11:58:00+03:00", "modified_time": "2020-05-15T15:38:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "K\u0131smi fel\u00e7li Aliye anne, hasta ve engelli aile bireylerinin y\u00fck\u00fcn\u00fc omuzluyor", "description": "A\u011fr\u0131\u2019da ya\u015fayan 5 \u00e7ocuk annesi 55 ya\u015f\u0131ndaki Aliye Baydar, b\u00fcy\u00fck fedakarl\u0131k g\u00f6stererek kanser hastas\u0131 e\u015fi ve onun engelli ilk e\u015fi ile o\u011flunun her t\u00fcrl\u00fc ihtiyac\u0131n\u0131 tek ba\u015f\u0131na kar\u015f\u0131l\u0131yor.", "image": "https://foto.haberler.com/haber/2020/05/10/kismi-felcli-aliye-anne-hasta-ve-engelli-aile-13206699_local.jpg", "url": "https://www.haberler.com/kismi-felcli-aliye-anne-hasta-ve-engelli-aile-13206699-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/kismi-felcli-aliye-anne-hasta-ve-engelli-aile-13206699-haberi/"}