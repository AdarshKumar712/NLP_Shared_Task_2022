{"source_url": "https://naszdziennik.pl", "url": "https://naszdziennik.pl/polska/216370,francja-potepia-demonstracje-przed-ambasada-usa-w-bagdadzie.html", "title": "Francja pot\u0119pia demonstracje przed ambasad\u0105 USA w Bagdadzie", "top_image": "https://naszdziennik.pl/favicon.ico", "meta_img": "https://naszdziennik.pl/favicon.ico", "images": ["https://naszdziennik.pl/images/logo-footer.png", "https://naszdziennik.pl/images/print-preview.png", "https://naszdziennik.pl/favicon.ico", "https://naszdziennik.pl/images/logo-male.png"], "movies": [], "text": "Francja pot\u0119pi\u0142a gwa\u0142towne demonstracje przed ambasad\u0105 ameryka\u0144sk\u0105 w Bagdadzie. O\u015bwiadczenie w tej sprawie wyda\u0142a francuska minister obrony Florence Parly.\n\n\"Francja zdecydowanie pot\u0119pia ataki skierowane przeciwko obecno\u015bci si\u0142 mi\u0119dzynarodowej koalicji w Iraku oraz pr\u00f3by wtargni\u0119cia na teren ambasady ameryka\u0144skiej w Bagdadzie\" - o\u015bwiadczy\u0142a przebywaj\u0105ca w rejonie cie\u015bniny Ormuz Parly.\n\nMinister podkre\u015bli\u0142a tak\u017ce, i\u017c Francja wyra\u017ca \"pe\u0142n\u0105 solidarno\u015b\u0107\" ze Stanami Zjednoczonymi.\n\nOd dw\u00f3ch dni przed ameryka\u0144sk\u0105 ambasad\u0105 w Bagdadzie nie ustaj\u0105 gwa\u0142towne protesty przeciw ameryka\u0144skim nalotom w Iraku na cele zwi\u0105zane z szyick\u0105 milicj\u0105 Kataib Hezbollah. We wtorek kilkuset demonstrant\u00f3w podpala\u0142o opony, wznosi\u0142o okrzyki i rzuca\u0142o kamieniami w funkcjonariuszy ochrony i policj\u0119. Demonstranci wy\u0142amali jedn\u0105 z bram plac\u00f3wki i wtargn\u0119li na jej teren.\n\nW \u015brod\u0119 manifestanci ponownie wdarli si\u0119 na teren kompleksu ambasady, po czym zniszczyli recepcj\u0119, gdzie wzniecili ogie\u0144 i powybijali wiele szyb w oknach. Pr\u00f3bowali sforsowa\u0107 tak\u017ce drug\u0105 bram\u0119 wjazdow\u0105 na teren ambasady, kt\u00f3r\u0105 r\u00f3wnie\u017c podpalili.\n\nW obliczu trudnej do opanowania sytuacji ameryka\u0144scy \u017co\u0142nierze strzeg\u0105cy budynku u\u017cyli przeciw demonstrantom gazu \u0142zawi\u0105cego i granat\u00f3w og\u0142uszaj\u0105cych. Na miejscu wydarze\u0144 pojawili si\u0119 oficerowie armii irackiej, kt\u00f3rzy pr\u00f3bowali nam\u00f3wi\u0107 protestuj\u0105cych do rozej\u015bcia si\u0119.\n\nBia\u0142y Dom uwa\u017ca, \u017ce za obecnymi, gwa\u0142townymi protestami przed ambasad\u0105 ameryka\u0144sk\u0105 w Bagdadzie stoi Iran. Ameryka\u0144skie media podkre\u015blaj\u0105, \u017ce manifestacja zosta\u0142a zwo\u0142ana przez szyickie boj\u00f3wki w Bagdadzie znane ze swych proira\u0144skich sympatii. Iran odrzuca te oskar\u017cenia\n\nRP, PAP", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Francja pot\u0119pi\u0142a gwa\u0142towne demonstracje przed ambasad\u0105 ameryka\u0144sk\u0105 w Bagdadzie. O\u015bwiadczenie w tej sprawie wyda\u0142a francuska minister obrony Florence Parly.\r\n\"Francja zdecydowanie pot\u0119pia", "meta_lang": "en", "meta_favicon": "/favicon.ico", "meta_data": {"title": "Francja pot\u0119pia demonstracje przed ambasad\u0105 USA w Bagdadzie - Nasz Dziennik", "language": "pl", "robots": "index, follow", "og": {"url": "https://naszdziennik.pl/polska/216370,francja-potepia-demonstracje-przed-ambasada-usa-w-bagdadzie.html", "title": "Francja pot\u0119pia demonstracje przed ambasad\u0105 USA w Bagdadzie", "description": "Francja pot\u0119pi\u0142a gwa\u0142towne demonstracje przed ambasad\u0105 ameryka\u0144sk\u0105 w Bagdadzie. O\u015bwiadczenie w tej sprawie wyda\u0142a francuska minister obrony Florence Parly.\r\n\"Francja zdecydowanie pot\u0119pia"}, "description": "Francja pot\u0119pi\u0142a gwa\u0142towne demonstracje przed ambasad\u0105 ameryka\u0144sk\u0105 w Bagdadzie. O\u015bwiadczenie w tej sprawie wyda\u0142a francuska minister obrony Florence Parly.\r\n\"Francja zdecydowanie pot\u0119pia"}, "canonical_link": "https://naszdziennik.pl/polska/216370,francja-potepia-demonstracje-przed-ambasada-usa-w-bagdadzie.html"}