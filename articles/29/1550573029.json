{"source_url": "https://wiadomosci.gazeta.pl", "url": "https://wiadomosci.gazeta.pl/wiadomosci/7,114883,25795815,tragedia-w-kwk-bobrek-w-bytomiu-nie-zyje-gornik-ktorego-przysypaly.html?utm_source=RSS&utm_medium=RSS&utm_campaign=10199882", "title": "Tragedia w KWK Bobrek w Bytomiu. Nie \u017cyje g\u00f3rnik, kt\u00f3rego przysypa\u0142y ska\u0142y", "top_image": "https://bi.im-g.pl/im/fa/99/18/z25795834IER,Tragedia-w-KWK-Bobrek-w-Bytomiu--Nie-zyje-gornik--.jpg", "meta_img": "https://bi.im-g.pl/im/fa/99/18/z25795834IER,Tragedia-w-KWK-Bobrek-w-Bytomiu--Nie-zyje-gornik--.jpg", "images": ["https://bi.im-g.pl/im/8b/9a/18/z25799051F,Zdjecie-ilustracyjne.jpg", "https://bi.im-g.pl/im/0d/9b/18/z25800717II,DLOKR.jpg", "https://bi.im-g.pl/im/5/17253/m17253105.png", "https://bi.im-g.pl/im/db/9a/18/z25797339F,Granica-polsko-niemiecka-w-Zgorzelcu.jpg", "https://static.im-g.pl/i/obrazki/awd/image_placeholder_small.svg", "https://bi.im-g.pl/im/fa/99/18/z25795834IER,Tragedia-w-KWK-Bobrek-w-Bytomiu--Nie-zyje-gornik--.jpg", "https://bi.im-g.pl/im/fa/99/18/z25795834IH,Tragedia-w-KWK-Bobrek-w-Bytomiu--Nie-zyje-gornik--.jpg", "https://bi.im-g.pl/im/13/9a/18/z25799187F,Lukasz-Szumowski.jpg", "https://bi.im-g.pl/im/cb/99/18/z25795787II,Oredzie-Emmanuela-Macrona.jpg", "https://bi.im-g.pl/im/1c/99/18/z25795612II,Lot-Air-France-z-Paryza-do-Warszawy-zawrocil-krotk.jpg", "https://bi.im-g.pl/im/c0/96/18/z25783744F.jpg", "https://bi.im-g.pl/im/00/8c/18/z25741824II,Minister-zdrowia-Lukasz-Szumowski-podczas-konferen.jpg", "https://bi.im-g.pl/im/17/9a/18/z25799191F,Koronawirus-w-Polsce.jpg", "https://bi.im-g.pl/im/17/9b/18/z25800727II,Lodz--Pasazerka-tramwaju-powiedziala--ze-moze-miec.jpg", "https://bi.im-g.pl/im/d2/9a/18/z25799890II,Szklarska-Poreba--Para-zatrzasnela-sie-w-fotobudce.jpg"], "movies": [], "text": "Do tragedii dosz\u0142o w poniedzia\u0142ek 16 marca oko\u0142o godziny 12. W Kopalni W\u0119gla Kamiennego Bobrek w Bytomiu na poziomie 840 metr\u00f3w pod ziemi\u0105 za\u0142ama\u0142 si\u0119 fragment obudowy chodnika, w wyniku kt\u00f3rego dosz\u0142o do obwa\u0142u ska\u0142 stropowych. Przysypani zostali trzej g\u00f3rnicy. Dw\u00f3m spo\u015br\u00f3d nich uda\u0142o si\u0119 wydosta\u0107 z rumowiska o w\u0142asnych si\u0142ach - relacjonuje \"Dziennik Zachodni\".\n\nREKLAMA\n\nZobacz wideo \u0141ukasz Schreiber t\u0142umaczy, dlaczego sprowadzamy w\u0119giel z Rosji i Mozambiku\n\nBytom. Pomimo reanimacji zasypanego g\u00f3rnika nie uda\u0142o si\u0119 uratowa\u0107\n\nDo trzeciego g\u00f3rnika, kt\u00f3ry zosta\u0142 przysypany, przez kilka godzin pr\u00f3bowali dosta\u0107 si\u0119 ratownicy. W czasie trwania akcji z m\u0119\u017cczyzn\u0105 by\u0142 kontakt g\u0142osowy. Aby pom\u00f3c poszkodowanemu m\u0119\u017cczy\u017anie, trzeba by\u0142o zbudowa\u0107 specjaln\u0105 konstrukcj\u0119, kt\u00f3ra zabezpiecza\u0142a strop przed ponownym zawaleniem. Kiedy ratownicy dotarli do 41-latka, by\u0142o ju\u017c za p\u00f3\u017ano. Wirtualna Polska pisze, \u017ce pod ziemi\u0105 podj\u0119to pr\u00f3b\u0119 reanimacji, ale nie przynios\u0142a ona skutku.\n\nO \u015bmierci 41-letniego g\u00f3rnika z kopalni Bobrek w Bytomiu poinformowa\u0142o na Twitterze Ministerstwo Aktyw\u00f3w Pa\u0144stwowych. Wicepremier Jacek Sasin z\u0142o\u017cy\u0142 kondolencje bliskim zmar\u0142ego m\u0119\u017cczyzny.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/img/gazeta.ico", "meta_data": {"ROBOTS": "NOARCHIVE", "og": {"type": "article", "url": "https://wiadomosci.gazeta.pl/wiadomosci/7,114883,25795815,tragedia-w-kwk-bobrek-w-bytomiu-nie-zyje-gornik-ktorego-przysypaly.html", "title": "Tragedia w KWK Bobrek w Bytomiu. Nie \u017cyje g\u00f3rnik, kt\u00f3rego przysypa\u0142y ska\u0142y", "description": "Nie \u017cyje 41-letni g\u00f3rnik, kt\u00f3ry w poniedzia\u0142ek zosta\u0142 przysypany ska\u0142ami w kopalni Bobrek w Bytomiu. Akcja ratunkowa trwa\u0142a blisko 10 godzin. W wypadku poszkodowanych zosta\u0142o tak\u017ce dw\u00f3ch innych g\u00f3rnik\u00f3w. Wyszli spod gruz\u00f3w o w\u0142asnych si\u0142ach.", "image": "https://bi.im-g.pl/im/fa/99/18/z25795834IER,Tragedia-w-KWK-Bobrek-w-Bytomiu--Nie-zyje-gornik--.jpg", "site_name": "gazetapl", "locale": "pl_PL"}, "twitter": {"title": "Tragedia w KWK Bobrek w Bytomiu. Nie \u017cyje g\u00f3rnik, kt\u00f3rego przysypa\u0142y ska\u0142y", "description": "Nie \u017cyje 41-letni g\u00f3rnik, kt\u00f3ry w poniedzia\u0142ek zosta\u0142 przysypany ska\u0142ami w kopalni Bobrek w Bytomiu. Akcja ratunkowa trwa\u0142a blisko 10 godzin. W wypadku poszkodowanych zosta\u0142o tak\u017ce dw\u00f3ch innych g\u00f3rnik\u00f3w. Wyszli spod gruz\u00f3w o w\u0142asnych si\u0142ach.", "image": "https://bi.im-g.pl/im/fa/99/18/z25795834IER,Tragedia-w-KWK-Bobrek-w-Bytomiu--Nie-zyje-gornik--.jpg", "card": "summary_large_image"}, "fb": {"app_id": 159195584135753, "pages": 159693330707372}, "Description": "Nie \u017cyje 41-letni g\u00f3rnik, kt\u00f3ry w poniedzia\u0142ek zosta\u0142 przysypany ska\u0142ami w kopalni Bobrek w Bytomiu. Akcja ratunkowa trwa\u0142a blisko 10 godzin. W wypadku poszkodowanych zosta\u0142o tak\u017ce dw\u00f3ch innych g\u00f3rnik\u00f3w. Wyszli spod gruz\u00f3w o w\u0142asnych si\u0142ach.", "Keywords": "Informacje z Polski, newsy, aktualno\u015bci, wydarzenia", "news_keywords": "Informacje z Polski, newsy, aktualno\u015bci, wydarzenia", "google-site-verification": "5085Ij1x9RsFKORhZyjV5Q9U_gK39xdwTOTC9E1qmkE", "viewport": "width=device-width, initial-scale=1.0, minimum-scale=1.0, maximum-scale=1.0, user-scalable=yes"}, "canonical_link": "https://wiadomosci.gazeta.pl/wiadomosci/7,114883,25795815,tragedia-w-kwk-bobrek-w-bytomiu-nie-zyje-gornik-ktorego-przysypaly.html"}