{"source_url": "https://web.archive.org", "url": "https://web.archive.org/web/20200319155924id_/https://www.internethaber.com/cumhurbaskani-erdogan-koronavirus-onlemleriyle-ilgili-onemli-aciklamalar-2089478h.htm", "title": "Cumhurba\u015fkan\u0131 Erdo\u011fan koronavir\u00fcs \u00f6nlemleriyle ilgili \u00f6nemli a\u00e7\u0131klamalar", "top_image": "https://i.internethaber.com/2/714/402/storage/files/images/2020/03/18/zirve-H5aT_cover.jpg.webp", "meta_img": "https://i.internethaber.com/2/714/402/storage/files/images/2020/03/18/zirve-H5aT_cover.jpg.webp", "images": ["https://i.internethaber.com/2/714/402/storage/files/images/2020/03/18/zirve-H5aT_cover.jpg.webp", "https://s.internethaber.com/assets/web/images/logo-menu.png", "https://s.internethaber.com/assets/web/images/logo-footer.png", "https://s.internethaber.com/assets/web/images/logo.png"], "movies": [], "text": "T\u00fcrkiye'de koronavir\u00fcsten ilk \u00f6l\u00fcm ger\u00e7ekle\u015firken, \u00c7ankaya K\u00f6\u015fk\u00fc'nde Cumhurba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda 'Koronavir\u00fcs zirvesi' topland\u0131. Toplant\u0131 \u00f6ncesi a\u00e7\u0131klama yapan Erdo\u011fan, \"Milletimizi iyi bilgilendirir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutarsak umdu\u011fumuzdan da g\u00fczel bir tablo bizi bekliyor\" dedi.\n\nAbone ol\n\n\u00c7ankaya K\u00f6\u015fk\u00fc'nde koronavir\u00fcsle m\u00fccadele kapsam\u0131nda \u00e7ok geni\u015f kat\u0131l\u0131ml\u0131 bir toplant\u0131 ger\u00e7ekle\u015ftirildi. Koronavir\u00fcsle M\u00fccadele E\u015fg\u00fcd\u00fcm Toplant\u0131s\u0131 \u00f6ncesinde a\u00e7\u0131klama yapan Erdo\u011fan, s\u00fcrecin ciddi ekonomik sonu\u00e7lar\u0131 olabilece\u011fini s\u00f6yledi.\n\nZoru birlikte ba\u015faraca\u011f\u0131z\n\nErdo\u011fan, \"Devlete d\u00fc\u015fen g\u00f6revlerin yan\u0131nda \u00f6zel sekt\u00f6r\u00fcn de sorumluluklar\u0131 oldu\u011fu muhakkakt\u0131r. Bu zoru birlikte ba\u015faraca\u011f\u0131z\" ifadelerini kulland\u0131. \u0130\u015fte Erdo\u011fan'\u0131n koronvir\u00fcsle m\u00fccadele mesajlar\u0131:\n\nCiddi ekonomik boyutlar\u0131 da ortaya \u00e7\u0131kacakt\u0131r\n\n\"Bug\u00fcne kadar sa\u011fl\u0131k tedbirlerini peyderpey hayata ge\u00e7irdik ve ge\u00e7irmeye devam ediyoruz. G\u00f6n\u00fcll\u00fc veya zorunlu karantina uygulamalar\u0131 sebebiyle g\u00fcnl\u00fck hayat\u0131 durma noktas\u0131na getiren b\u00f6yle bir s\u00fcrecin, pek \u00e7ok boyutu yan\u0131nda ciddi ekonomik boyutlar\u0131 da ortaya \u00e7\u0131kacakt\u0131r. T\u00fcrkiye olarak hem bu hastal\u0131\u011f\u0131n salg\u0131n haline d\u00f6n\u00fc\u015fmesine engelleme, hem de ekonomiyi canl\u0131 tutma mecburiyetimiz var. \u00fclkemizin a\u011fustos 2018 y\u0131l\u0131nda ya\u015fad\u0131\u011f\u0131m\u0131z kur-faiz-enflasyon sald\u0131r\u0131s\u0131n\u0131n etkilerinden yeni yeni kurtulmaya, i\u015flerin tekrar yoluna gitmeye ba\u015flad\u0131\u011f\u0131 bir d\u00f6nemde ipin ucunu asla b\u0131rakamay\u0131z.\n\n\u0130n\u015fallah bu zoru birlikte ba\u015faraca\u011f\u0131z\n\nKovid-19 ile m\u00fccadele ederken t\u00fcm ekonominin \u00e7arklar\u0131n\u0131n d\u00f6nmesini sa\u011flamak elbette kolay de\u011fildir. bunun i\u00e7in \u00f6zel sekt\u00f6r\u00fcm\u00fcz\u00fcn de yerine getirmesi gereken sorumluluklar\u0131 oldu\u011fu muhakkakt\u0131r. \u0130n\u015fallah bu zoru birlikte ba\u015faraca\u011f\u0131z.\n\nBirka\u00e7 haftal\u0131k d\u00f6nemi iyi y\u00f6netirsek g\u00fczel tablo bizi bekliyor\n\n\u00c7in\u2019deki salg\u0131n, t\u00fcm d\u00fcnyay\u0131 \u00fcretim konusunda alternatifler aramaya itmi\u015ftir. \u00dcretimde alternatif denince de ilk akla gelen yerlerden biri T\u00fcrkiye olmaktad\u0131r. Ayr\u0131ca vir\u00fcs salg\u0131n\u0131 ve petrol fiyatlar\u0131n\u0131n d\u00fc\u015f\u00fc\u015f\u00fcyle ya\u015fanan geli\u015fmeler \u00fclkemize ilave avantajlar ya\u015fatacakt\u0131r. Birka\u00e7 haftal\u0131k d\u00f6nemi iyi y\u00f6netir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutabilirsek, umdu\u011fumuzun da \u00f6tesinde g\u00fczel bir tablo bizi bekliyor.\n\n\u00d6nemli olan hastal\u0131\u011f\u0131n bizi yenmesine f\u0131rsat vermeden hem t\u0131bbi olarak vir\u00fcs\u00fcn hem de psikolojik ve ekonomik etkilerinin \u00fcstesinden gelebilecek dirayeti ortaya koyabilmemizdir.\n\nBiliyorsunuz d\u00fcn bir video konferansla bir taraftan yapaca\u011f\u0131m\u0131z bu \u00e7al\u0131\u015fmalar\u0131 \u00f6zellikle de hem Fransa Ba\u015fkan\u0131 Macron, di\u011fer tarafta Merkel, di\u011fer tarafta Johnson; onlarla d\u00f6rtl\u00fc bir video konferans yapt\u0131k. Ve bu video konferansla da sadece vir\u00fcs olay\u0131 de\u011fil, de\u011ferlendirme yapt\u0131\u011f\u0131m\u0131zda en iyi konumda olan biz g\u00f6z\u00fck\u00fcyor. Bizim ard\u0131m\u0131zdan Almanya g\u00f6z\u00fck\u00fcyor. Ama \u0130ngiltere ve Fransa\u2019n\u0131n durumu bizimle mukayese edilmeyecek derecede olumsuz. Bir di\u011fer taraftan b\u00f6lgedeki geli\u015fmeler, \u0130dlib konusunu, bar\u0131\u015f p\u0131nar\u0131 konusunu g\u00f6r\u00fc\u015fme f\u0131rsat\u0131 bulduk. Ve Moskova\u2019daki yapt\u0131\u011f\u0131m\u0131z son zirveyle ilgili de bir bilgilendirmemiz oldu.\n\nSTK'lara 5'er dakika konu\u015fma s\u00fcresi\n\nVir\u00fcsle ilgili alaca\u011f\u0131m\u0131z kararlar\u0131n \u00fclkemiz ve ekonomimiz i\u00e7in hay\u0131rlara vesile olmas\u0131n\u0131 diliyorum. \u015e\u00f6yle bir plan yapmay\u0131 uygun bulduk. Bilgilendirme noktas\u0131nda tabi bu i\u015fin \u015fu anda s\u00fcreci y\u00f6neten, g\u00f6t\u00fcren Sa\u011fl\u0131k Bakan\u0131m\u0131z olmas\u0131 hasebiyle; Sa\u011fl\u0131k Bakan\u0131m\u0131za \u015f\u00f6yle bir be\u015f dakikal\u0131k s\u00fcre\u00e7. Bunun d\u0131\u015f\u0131nda kabine \u00fcyelerimizin \u00fc\u00e7er dakika. STK\u2019lar\u0131n ise 5\u2019er dakika konu\u015fma s\u00fcreci olacak.\"", "keywords": [], "meta_keywords": ["Cumhurba\u015fkan\u0131", "Recep Tayip Erdo\u011fan", "koronavir\u00fcs", "Covid-19", "\u00c7ankaya K\u00f6\u015fk\u00fc", "koronavir\u00fcs zirvesi"], "tags": [], "authors": ["Internet Haber"], "publish_date": null, "summary": "", "article_html": "", "meta_description": "T\u00fcrkiye'de koronavir\u00fcsten ilk \u00f6l\u00fcm ger\u00e7ekle\u015firken, \u00c7ankaya K\u00f6\u015fk\u00fc'nde Cumhurba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda 'Koronavir\u00fcs zirvesi' topland\u0131. Toplant\u0131 \u00f6ncesi a\u00e7\u0131klama yapan Erdo\u011fan, \"Milletimizi iyi bilgilendirir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutarsak umdu\u011fumuzdan da g\u00fczel bir tablo bizi bekliyor\" dedi.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "apple-itunes-app": "app-id=366791984", "google-play-app": "app-id=com.mobilike.ihaber", "description": "T\u00fcrkiye'de koronavir\u00fcsten ilk \u00f6l\u00fcm ger\u00e7ekle\u015firken, \u00c7ankaya K\u00f6\u015fk\u00fc'nde Cumhurba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda 'Koronavir\u00fcs zirvesi' topland\u0131. Toplant\u0131 \u00f6ncesi a\u00e7\u0131klama yapan Erdo\u011fan, \"Milletimizi iyi bilgilendirir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutarsak umdu\u011fumuzdan da g\u00fczel bir tablo bizi bekliyor\" dedi.", "keywords": "Cumhurba\u015fkan\u0131,Recep Tayip Erdo\u011fan,koronavir\u00fcs,Covid-19,\u00c7ankaya K\u00f6\u015fk\u00fc,koronavir\u00fcs zirvesi", "fb": {"pages": 100431406701471}, "og": {"title": "Cumhurba\u015fkan\u0131 Erdo\u011fan koronavir\u00fcs \u00f6nlemleriyle ilgili \u00f6nemli a\u00e7\u0131klamalar", "type": "article", "url": "https://www.internethaber.com/cumhurbaskani-erdogan-koronavirus-onlemleriyle-ilgili-onemli-aciklamalar-2089478h.htm", "description": "T\u00fcrkiye'de koronavir\u00fcsten ilk \u00f6l\u00fcm ger\u00e7ekle\u015firken, \u00c7ankaya K\u00f6\u015fk\u00fc'nde Cumhurba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda 'Koronavir\u00fcs zirvesi' topland\u0131. Toplant\u0131 \u00f6ncesi a\u00e7\u0131klama yapan Erdo\u011fan, \"Milletimizi iyi bilgilendirir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutarsak umdu\u011fumuzdan da g\u00fczel bir tablo bizi bekliyor\" dedi.", "image": "https://i.internethaber.com/2/714/402/storage/files/images/2020/03/18/zirve-H5aT_cover.jpg.webp", "site_name": "Internet Haber"}, "thumbnail_height": 100, "thumbnail_width": 100, "twitter": {"site": "@internethaber", "creator": "@internethaber", "card": "summary_large_image", "url": "https://www.internethaber.com/cumhurbaskani-erdogan-koronavirus-onlemleriyle-ilgili-onemli-aciklamalar-2089478h.htm", "domain": "https://www.internethaber.com", "title": "Cumhurba\u015fkan\u0131 Erdo\u011fan koronavir\u00fcs \u00f6nlemleriyle ilgili \u00f6nemli a\u00e7\u0131klamalar", "image": "https://i.internethaber.com/2/714/402/storage/files/images/2020/03/18/zirve-H5aT_cover.jpg.webp", "description": "T\u00fcrkiye'de koronavir\u00fcsten ilk \u00f6l\u00fcm ger\u00e7ekle\u015firken, \u00c7ankaya K\u00f6\u015fk\u00fc'nde Cumhurba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda 'Koronavir\u00fcs zirvesi' topland\u0131. Toplant\u0131 \u00f6ncesi a\u00e7\u0131klama yapan Erdo\u011fan, \"Milletimizi iyi bilgilendirir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutarsak umdu\u011fumuzdan da g\u00fczel bir tablo bizi bekliyor\" dedi."}, "DC.Title": "Cumhurba\u015fkan\u0131 Erdo\u011fan koronavir\u00fcs \u00f6nlemleriyle ilgili \u00f6nemli a\u00e7\u0131klamalar", "DC.Creator": "Internet Haber", "DC.Subject": "Cumhurba\u015fkan\u0131 Erdo\u011fan koronavir\u00fcs \u00f6nlemleriyle ilgili \u00f6nemli a\u00e7\u0131klamalar", "DC.Description": "T\u00fcrkiye'de koronavir\u00fcsten ilk \u00f6l\u00fcm ger\u00e7ekle\u015firken, \u00c7ankaya K\u00f6\u015fk\u00fc'nde Cumhurba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda 'Koronavir\u00fcs zirvesi' topland\u0131. Toplant\u0131 \u00f6ncesi a\u00e7\u0131klama yapan Erdo\u011fan, \"Milletimizi iyi bilgilendirir, hastal\u0131\u011f\u0131 s\u0131k\u0131 \u015fekilde kontrol alt\u0131nda tutarsak umdu\u011fumuzdan da g\u00fczel bir tablo bizi bekliyor\" dedi.", "DC.Publisher": "Internet Haber", "DC.Contributor": "Internet Haber", "DC.Date": "18-03-2020", "DC.Type": "Text", "DC.Source": "https://www.internethaber.com/cumhurbaskani-erdogan-koronavirus-onlemleriyle-ilgili-onemli-aciklamalar-2089478h.htm", "DC.Language": "tr-TR", "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "yandex-verification": "b4499d1ae8eadfa0", "google-site-verification": "4sUL1ksFeWdS6gV2T6T7wQYwdasLGnxAkrJt-Ws3pzc"}, "canonical_link": "https://www.internethaber.com/cumhurbaskani-erdogan-koronavirus-onlemleriyle-ilgili-onemli-aciklamalar-2089478h.htm"}