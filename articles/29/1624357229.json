{"source_url": "https://www.tysol.pl", "url": "https://www.tysol.pl/a48991-Stonoga-nie-wplacil-poreczenia-majatkowego-ale-i-tak-sad-nie-zastosowal-aresztu", "title": "Stonoga nie wp\u0142aci\u0142 por\u0119czenia maj\u0105tkowego, ale i tak s\u0105d nie zastosowa\u0142 aresztu", "top_image": "http://www.tysol.pl/getimage.php?act=zdjecie&id=48991", "meta_img": "http://www.tysol.pl/getimage.php?act=zdjecie&id=48991", "images": ["https://www.tysol.pl/i/ikona1.png", "https://www.tysol.pl/i/ikona4.png", "https://www.tysol.pl/zdj/reklamaPhoto/103", "https://www.tysol.pl/zdj/kafelka/47498", "https://www.tysol.pl/zdj/kafelka/47730", "https://www.tysol.pl/i/tysolpl.png", "https://www.tysol.pl/i/szaryDot.png", "https://www.tysol.pl/i/stopka_logo.png", "https://www.tysol.pl/zdj/avatar/134", "https://www.tysol.pl/i/tysolplwhite.png", "https://www.tysol.pl/i/ikona2.png", "https://www.tysol.pl/zdj/kafelka/48753", "https://www.tysol.pl/i/loading.gif", "https://www.tysol.pl/i/ikona3.png", "https://www.tysol.pl/zdj/zdjecie/48991", "https://www.tysol.pl/i/dotka.png", "https://www.tysol.pl/zdj/kafelka/48347", "http://www.tysol.pl/getimage.php?act=zdjecie&id=48991", "https://www.tysol.pl/zdj/zdjecia_cke/Grafikamobilepodnewsy1261203243.jpg", "https://www.tysol.pl/i/like.png", "https://www.tysol.pl/i/unlike.png", "https://www.tysol.pl/i/tygodnikSol.png", "https://www.tysol.pl/zdj/zdjecia_cke/ts25komorka.jpg", "https://www.tysol.pl/i/solidarnosctygodni.png", "https://www.tysol.pl/getimage.php?act=partner&id=2&r=614247"], "movies": [], "text": "Stonoga nie wp\u0142aci\u0142 por\u0119czenia maj\u0105tkowego, ale i tak s\u0105d nie zastosowa\u0142 aresztu\n\nOpublikowano dnia 03.06.2020 15:45\n\nS\u0105d Okr\u0119gowy w Lublinie nie uwzgl\u0119dni\u0142 w \u015brod\u0119 za\u017calenia prokuratury i utrzyma\u0142 w mocy decyzj\u0119 tutejszego s\u0105du rejonowego, kt\u00f3ry nie zastosowa\u0142 aresztu wobec Zbigniewa Stonogi. Stonoga nie wp\u0142aci\u0142 por\u0119czenia maj\u0105tkowego w wysoko\u015bci 500 tys. z\u0142.\n\nAresztowania Stonogi domaga\u0142a si\u0119 Prokuratura Regionalna w Lublinie, kt\u00f3ra zarzuci\u0142a mu oszustwa podczas prowadzenia dzia\u0142alno\u015bci charytatywnej i pranie brudnych pieni\u0119dzy. Chodzi o ponad 900 tys. z\u0142. Czyny te zagro\u017cone s\u0105 kar\u0105 do 15 lat wi\u0119zienia. Wniosek o areszt lubelska prokuratura w skierowa\u0142a po raz trzeci. 13 maja S\u0105d Rejonowy Lublin-Zach\u00f3d nie uwzgl\u0119dni\u0142 go. To postanowienie, zaskar\u017cone przez prokuratur\u0119, utrzyma\u0142 w \u015brod\u0119 w mocy s\u0105d drugiej instancji.\n\nS\u0105d okr\u0119gowy uzna\u0142, \u017ce prokuratura nie wykaza\u0142a realno\u015bci obawy matactwa ze strony podejrzanego - powiedzia\u0142a rzeczniczka S\u0105du Okr\u0119gowego w Lublinie Barbara Markowska. \"S\u0105d wskaza\u0142, \u017ce istnienie obawy matactwa powinno wynika\u0107 z konkretnych okoliczno\u015bci faktycznych, obawy matactwa nie mo\u017cna domniemywa\u0107\" - doda\u0142a.\n\n\"Okoliczno\u015bci obecnie nie uzasadniaj\u0105, \u017ceby obawa ucieczki b\u0105d\u017a ukrycia si\u0119 podejrzanego by\u0142a uzasadniona. Skar\u017c\u0105cy nie wykaza\u0142, aby zasz\u0142y jakie\u015b zmiany od czasu wydania decyzji przez s\u0105d rejonowy. Nieuiszczenie pe\u0142nej kwoty por\u0119czenia nie jest r\u00f3wnoznaczne z utrudnianiem post\u0119powania\"\n\n- cytowa\u0142a Markowska uzasadnienie postanowienia s\u0105du okr\u0119gowego.\n\n\n\nMarkowska zaznaczy\u0142a, \u017ce s\u0105d odwo\u0142awczy podzieli\u0142 stanowisko s\u0105du pierwszej instancji, i\u017c b\u0142\u0119dem by\u0142o powo\u0142ywanie si\u0119 przez prokuratur\u0119 na artyku\u0142 258a kpk. Przepis ten nakazuje prokuraturze i s\u0105dowi zastosowanie skuteczniejszego \u015brodka zapobiegawczego, gdy osoba podejrzana nie wywi\u0105zuje si\u0119 z obowi\u0105zk\u00f3w na\u0142o\u017conych wcze\u015bniej na ni\u0105 jako \u015brodek zapobiegawczy.\n\nPrzepis ten zosta\u0142 dodany do Kodeksu post\u0119powania karnego przez tzw. ustaw\u0119 antycovidow\u0105 31 marca tego roku i nie ma zastosowania do post\u0119powa\u0144 wszcz\u0119tych wcze\u015bniej. Stonoga wp\u0142aci\u0142 jedynie 53,9 tys. z\u0142, podczas gdy poprzednio zastosowano wobec niego por\u0119czenie w kwocie 500 tys. z\u0142 - informowa\u0142a Markowska w maju.\n\nW grudniu ubieg\u0142ego roku, gdy lubelska prokuratura po raz pierwszy wnioskowa\u0142a o aresztowanie Zbigniewa Stonogi, s\u0105d nie uwzgl\u0119dni\u0142 tego wniosku, natomiast zastosowa\u0142 wobec niego por\u0119czenie maj\u0105tkowe w wysoko\u015bci 500 tys. z\u0142, doz\u00f3r policji oraz zakaz opuszczania kraju, po\u0142\u0105czony z zatrzymaniem paszportu. Za\u017calenie prokuratury zosta\u0142o oddalone. S\u0105d wyznaczy\u0142 Stonodze termin wp\u0142acenia por\u0119czenia na 24 stycznia.\n\nW lutym tego roku prokurator skierowa\u0142 ponowny wniosek o aresztowanie Stonogi, wskazuj\u0105c, \u017ce podejrzany nie stosuje si\u0119 do zastosowanego \u015brodka zapobiegawczego i lekcewa\u017cy decyzj\u0119 s\u0105du. S\u0105d rejonowy oddali\u0142 ten wniosek, a zaskar\u017cone przez prokuratur\u0119 orzeczenie utrzyma\u0142 w mocy lubelski s\u0105d okr\u0119gowy.\n\nBarbara Markowska informowa\u0142a wtedy, \u017ce w ocenie s\u0105du, w tej sprawie wystarczaj\u0105ce b\u0119d\u0105 \u015brodki zapobiegawcze \"o charakterze nie izolacyjnym\".\n\n\"Nawet mimo niewp\u0142acenia tego por\u0119czenia s\u0105d uzna\u0142, \u017ce areszt nie jest konieczny. Podejrzany regularnie stawia si\u0119 na doz\u00f3r, stosuje si\u0119 do zakazu opuszczania kraju, ma sta\u0142e miejsce zamieszkania w kraju, nie podejmuje zachowa\u0144 maj\u0105cych wp\u0142yw na tre\u015b\u0107 zezna\u0144 i wyja\u015bnie\u0144 przes\u0142uchanych w sprawie os\u00f3b\"\n\n- m\u00f3wi\u0142a Markowska.\n\nS\u0105d wskaza\u0142 te\u017c, \u017ce tej sprawie zgromadzony zosta\u0142 obszerny materia\u0142 dowodowy, przes\u0142uchany zosta\u0142 podejrzany oraz \u015bwiadkowie. Post\u0119powanie przygotowawcze opiera si\u0119 w przewa\u017caj\u0105cej cz\u0119\u015bci na analizie dowod\u00f3w o charakterze nieosobowym, na kt\u00f3re potencjalny wp\u0142yw podejrzanego jest minimalny - informowa\u0142a Markowska.\n\n6 maja po za\u017caleniu prokuratora warszawski s\u0105d okr\u0119gowy orzek\u0142 warunkowy areszt wobec Stonogi, i tego samego dnia zosta\u0142 on zatrzymany. Opu\u015bci\u0142 areszt po wp\u0142aceniu 200 tys. z\u0142 por\u0119czenia maj\u0105tkowego. Post\u0119powanie, kt\u00f3rego dotyczy\u0142 ten wniosek aresztowy, jest \"odpryskiem\" sprawy, w kt\u00f3rej g\u0142\u00f3wny proces toczy si\u0119 ju\u017c przed krakowskim s\u0105dem, ma chodzi\u0107 m.in. o zarzut prania pieni\u0119dzy. 28 lutego br. S\u0105d Rejonowy dla Warszawy-Pragi P\u00f3\u0142noc nie uwzgl\u0119dni\u0142 wniosku o areszt. Na tamto postanowienie prokuratura z\u0142o\u017cy\u0142a za\u017calenie.\n\nStonoga jest znany organom \u015bcigania od ponad 20 lat. Przeciwko niemu toczy\u0142y si\u0119 post\u0119powania dotycz\u0105ce m.in. przest\u0119pstw gospodarczych, fa\u0142szowania dokument\u00f3w, oszustw, sk\u0142adania fa\u0142szywych zezna\u0144 i zniewa\u017cania (w tym Prezydenta RP). Orzekaj\u0105ce w jego sprawach s\u0105dy skaza\u0142y go na kary w sumie kilkuletniego pozbawienia wolno\u015bci.\n\nZbigniew Stonoga zgodzi\u0142 si\u0119 na podawanie jego pe\u0142nego nazwiska.\n\n\n\n\u0179r\u00f3d\u0142o: PAP\n\nAutor: Zbigniew Kope\u0107\n\nkop/ lena/\n\n", "keywords": [], "meta_keywords": ["zbigniew stonoga"], "tags": [], "authors": [], "publish_date": null, "summary": "", "article_html": "", "meta_description": "S\u0105d Okr\u0119gowy w Lublinie nie uwzgl\u0119dni\u0142 w \u015brod\u0119 za\u017calenia prokuratury i utrzyma\u0142 w mocy decyzj\u0119 tutejszego s\u0105du rejonowego, kt\u00f3ry nie zastosowa\u0142 aresztu wobec Zbigniewa Stonogi. Stonoga nie wp\u0142aci\u0142 por\u0119czenia maj\u0105tkowego w wysoko\u015bci 500 tys. z\u0142.", "meta_lang": "pl", "meta_favicon": "i/favicon.ico?v=3", "meta_data": {"robots": "index, follow", "viewport": "width=device-width, initial-scale=1", "keywords": "zbigniew stonoga", "description": "S\u0105d Okr\u0119gowy w Lublinie nie uwzgl\u0119dni\u0142 w \u015brod\u0119 za\u017calenia prokuratury i utrzyma\u0142 w mocy decyzj\u0119 tutejszego s\u0105du rejonowego, kt\u00f3ry nie zastosowa\u0142 aresztu wobec Zbigniewa Stonogi. Stonoga nie wp\u0142aci\u0142 por\u0119czenia maj\u0105tkowego w wysoko\u015bci 500 tys. z\u0142.", "og": {"image": "http://www.tysol.pl/getimage.php?act=zdjecie&id=48991", "type": "website", "description": "S\u0105d Okr\u0119gowy w Lublinie nie uwzgl\u0119dni\u0142 w \u015brod\u0119 za\u017calenia prokuratury i utrzyma\u0142 w mocy decyzj\u0119 tutejszego s\u0105du rejonowego, kt\u00f3ry nie zastosowa\u0142 aresztu wobec Zbigniewa Stonogi. Stonoga nie wp\u0142aci\u0142 por\u0119czenia maj\u0105tkowego w wysoko\u015bci 500 tys. z\u0142.", "title": "Stonoga nie wp\u0142aci\u0142 por\u0119czenia maj\u0105tkowego, ale i tak s\u0105d nie zastosowa\u0142 aresztu |  Tysol.pl"}, "google-site-verification": "ZWeMpBITV6n5mkPjE0MmWxYtxKxbQCH_TzJs3Dknz38"}, "canonical_link": ""}