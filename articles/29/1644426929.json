{"source_url": "https://nczas.com", "url": "https://nczas.com/2020/06/25/co-dalej-ze-szkolami-i-uczelniami-morawiecki-podjal-decyzje/", "title": "Co dalej ze szko\u0142ami i uczelniami? Morawiecki podj\u0105\u0142 decyzj\u0119", "top_image": "https://nczas.com/wp-content/uploads/2020/03/zamknieta_szkola_pusta_klasa.jpg", "meta_img": "https://nczas.com/wp-content/uploads/2020/03/zamknieta_szkola_pusta_klasa.jpg", "images": ["https://nczas.com/wp-content/uploads/2020/05/janusz_korwin-mikke-218x150.jpg", "https://nczas.com/wp-content/uploads/2020/06/wisla-warszawa-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/07/mitch_mcconell-218x150.jpg", "https://nczas.com/wp-content/uploads/2020/07/Polacy_Niemcy_Czeczeni_Rheinsberg_Policja_nczas-218x150.jpg", "https://nczas.com/wp-content/uploads/2020/07/W\u0142ochy_imigra_lampedusa-100x70.jpg", "https://mc.yandex.ru/watch/52995412", "https://nczas.com/wp-content/uploads/2020/05/burza_pogoda-218x150.jpg", "https://nczas.com/wp-content/uploads/2020/07/bitwa-warszawska-wojna-polsko-bolszewicka-100x70.jpg", "https://nczas.com/wp-content/uploads/2020/03/zamknieta_szkola_pusta_klasa-696x464.jpg", "https://nczas.com/wp-content/uploads/2020/05/janusz_korwin-mikke-100x70.jpg", "https://nczas.com/wp-content/uploads/2020/06/Kora-1-218x150.jpg", "https://nczas.com/wp-content/uploads/2020/07/izera-auto-samochod-elektryczny-218x150.jpg", "https://nczas.com/wp-content/uploads/2020/03/zamknieta_szkola_pusta_klasa.jpg", "https://nczas.com/wp-content/uploads/2020/06/Kora-1-100x70.jpg", "https://nczas.com/wp-content/uploads/2020/07/izera-auto-samochod-elektryczny-100x70.jpg", "https://nczas.com/wp-content/uploads/2020/07/bitwa-warszawska-wojna-polsko-bolszewicka-218x150.jpg", "https://nczas.com/wp-content/uploads/2020/02/pieniadze_wyplata_setki-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "Na dzisiaj s\u0105 nasze zdecydowane plany: 1 wrze\u015bnia uczniowie wr\u00f3c\u0105 do szk\u00f3\u0142, a studenci 1 pa\u017adziernika wr\u00f3c\u0105 na uczelnie \u2013 poinformowa\u0142 w czwartek premier Mateusz Morawiecki. Uzasadnia\u0142, \u017ce pozwala na to obecnie sytuacja epidemiczna.\n\nPremier pytany o organizacj\u0119 roku szkolnego 2020/2021 odpowiedzia\u0142, \u017ce rz\u0105d chce, aby uczniowie od 1 wrze\u015bnia wr\u00f3cili do szk\u00f3\u0142.\n\n\u201eChcemy, \u017ceby w zale\u017cno\u015bci od tego oczywi\u015bcie, czy nie b\u0119dzie jaki\u015b bardzo niespodziewanych wydarze\u0144, ale takich dzisiaj nie oczekujemy, \u017ceby od 1 wrze\u015bnia dzieci i m\u0142odzie\u017c normalnie wr\u00f3ci\u0142y do szk\u00f3\u0142, od 1 pa\u017adziernika m\u0142odzi ludzie \u017ceby wr\u00f3cili na uczelnie\u201d \u2013 powiedzia\u0142 premier.\n\nWyrazi\u0142 przekonanie, \u017ce czas wakacji \u201edyrekcje, organy prowadz\u0105ce, organy stanowi\u0105ce odpowiednie regulacje wykorzystaj\u0105 do tego, \u017ceby przygotowa\u0107 si\u0119 we w\u0142a\u015bciwy spos\u00f3b od strony operacyjnej\u201d.\n\nSzef rz\u0105du przekonywa\u0142, \u017ce sytuacja epidemiczna jest pod kontrol\u0105, ale jego gabinet podchodzi \u201ez pokor\u0105\u201d do samej epidemii.\n\n\u201eNa dzisiaj s\u0105 nasze zdecydowane plany \u2013 1 wrze\u015bnia wracamy do szk\u00f3\u0142, 1 pa\u017adziernika wracamy na uczelnie\u201d \u2013 o\u015bwiadczy\u0142 Morawiecki.\n\nW zwi\u0105zku z epidemi\u0105 od 12 marca w szko\u0142ach i przedszkolach w ca\u0142ej Polsce zosta\u0142y zawieszone stacjonarne zaj\u0119cia. Od 25 marca wprowadzono obowi\u0105zkowe kszta\u0142cenie na odleg\u0142o\u015b\u0107 i w takim trybie szko\u0142y maj\u0105 pracowa\u0107 do ko\u0144ca zaj\u0119\u0107 dydaktycznych, czyli do 26 czerwca. Cz\u0119\u015bciowo wznowiono dzia\u0142alno\u015b\u0107 przedszkoli, umo\u017cliwiono udzia\u0142 w zaj\u0119ciach uczniom klas I-III szk\u00f3\u0142 podstawowych i konsultacje dla uczni\u00f3w szk\u00f3\u0142 podstawowych i ponadpodstawowych.\n\n\u0179r\u00f3d\u0142o: PAP", "keywords": [], "meta_keywords": [""], "tags": [], "authors": [], "publish_date": "Thu Jun 25 00:00:00 2020", "summary": "", "article_html": "", "meta_description": "Na dzisiaj s\u0105 nasze zdecydowane plany: 1 wrze\u015bnia uczniowie wr\u00f3c\u0105 do szk\u00f3\u0142, a studenci 1 pa\u017adziernika wr\u00f3c\u0105 na uczelnie - poinformowa\u0142 w czwartek premier", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Na dzisiaj s\u0105 nasze zdecydowane plany: 1 wrze\u015bnia uczniowie wr\u00f3c\u0105 do szk\u00f3\u0142, a studenci 1 pa\u017adziernika wr\u00f3c\u0105 na uczelnie - poinformowa\u0142 w czwartek premier", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Co dalej ze szko\u0142ami i uczelniami? Morawiecki podj\u0105\u0142 decyzj\u0119 - NCZAS.COM", "description": "Na dzisiaj s\u0105 nasze zdecydowane plany: 1 wrze\u015bnia uczniowie wr\u00f3c\u0105 do szk\u00f3\u0142, a studenci 1 pa\u017adziernika wr\u00f3c\u0105 na uczelnie - poinformowa\u0142 w czwartek premier", "url": "https://nczas.com/2020/06/25/co-dalej-ze-szkolami-i-uczelniami-morawiecki-podjal-decyzje/", "site_name": "NCZAS.COM", "image": {"identifier": "https://nczas.com/wp-content/uploads/2020/03/zamknieta_szkola_pusta_klasa.jpg", "width": 1200, "height": 800}}, "article": {"publisher": "https://www.facebook.com/nczas", "published_time": "2020-06-25T10:12:00+00:00", "modified_time": "2020-06-25T10:22:13+00:00"}, "twitter": {"card": "summary_large_image"}, "generator": "WordPress 5.4.2", "onesignal": "wordpress-plugin"}, "canonical_link": "https://nczas.com/2020/06/25/co-dalej-ze-szkolami-i-uczelniami-morawiecki-podjal-decyzje/"}