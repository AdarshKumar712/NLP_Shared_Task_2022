{"source_url": "https://nczas.com", "url": "https://nczas.com/2020/02/13/zle-wiesci-z-japonii-44-kolejne-osoby-zakazone-koronawirusem-na-diamond-princess/", "title": "Z\u0142e wie\u015bci z Japonii. 44 kolejne osoby zaka\u017cone koronawirusem na Diamond Princess", "top_image": "https://nczas.com/wp-content/uploads/2020/02/Koronawirus_nczas.com-5.jpg", "meta_img": "https://nczas.com/wp-content/uploads/2020/02/Koronawirus_nczas.com-5.jpg", "images": ["https://nczas.com/wp-content/uploads/2019/12/noz_nozownik_morderstwo-100x70.jpg", "https://nczas.com/wp-content/uploads/2020/02/koronawirus-1-218x150.jpg", "https://nczas.com/wp-content/uploads/2020/02/Koronawirus_nczas.com-5.jpg", "https://nczas.com/wp-content/uploads/2019/12/bitcoin_kryptowaluta_kryptowaluty_nczas-100x70.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/02/koronawirus-1-100x70.jpg", "https://mc.yandex.ru/watch/52995412", "https://nczas.com/wp-content/uploads/2020/02/\u015bmig\u0142owiec-zestrzelony-w-Syrii-100x70.jpg", "https://nczas.com/wp-content/uploads/2019/12/parlament_europejski-100x70.jpg", "https://nczas.com/wp-content/uploads/2020/02/Trident-II-pocisk-balistyczny-218x150.jpg", "https://nczas.com/wp-content/uploads/2020/02/\u015bmig\u0142owiec-zestrzelony-w-Syrii-218x150.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://nczas.com/wp-content/uploads/2020/02/paw\u0142olwicz_nczas-218x150.jpg", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2018/09/mateusz_morawiecki_jaroslaw_kaczynski_nczas.jpg", "https://nczas.com/wp-content/uploads/2017/10/Pola\u0144ski_feministki-100x70.jpg", "https://nczas.com/wp-content/uploads/2019/12/noz_nozownik_morderstwo-218x150.jpg", "https://nczas.com/wp-content/uploads/2020/02/paw\u0142olwicz_nczas-100x70.jpg", "https://nczas.com/wp-content/uploads/2020/02/Zenek_Martyniuk_nczas.com_-1-218x150.jpg", "https://nczas.com/wp-content/uploads/2020/02/Koronawirus_nczas.com-5-696x464.jpg", "https://nczas.com/wp-content/uploads/2020/01/Malgorzata_Kidawa-Blonska_nczas.com_-2-218x150.jpg", "https://nczas.com/wp-content/uploads/2019/12/bitcoin_kryptowaluta_kryptowaluty_nczas-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "44 nowe przypadki zaka\u017cenia koronawirusem stwierdzono na japo\u0144skim statku wycieczkowym Diamond Princess \u2013 poda\u0142o w \u015brod\u0119 ministerstwo zdrowia Japonii. Jednostka cumuje w pobli\u017cu portu w Jokohamie. Tym samym liczba zaka\u017conych wzros\u0142a do 218.\n\nJapo\u0144skie ministerstwo zdrowia poinformowa\u0142o, \u017ce w\u015br\u00f3d os\u00f3b przebywaj\u0105cych w szpitalu, u kt\u00f3rych do tej pory stwierdzono koronawirusa, cztery s\u0105 w stanie ci\u0119\u017ckim.\n\nW ca\u0142ej Japonii potwierdzono dotychczas 247 przypadk\u00f3w zaka\u017cenia koronawirusem.\n\nNa pok\u0142adzie wycieczkowca jest ponad 2600 pasa\u017cer\u00f3w i 1045 cz\u0142onk\u00f3w za\u0142ogi. Jest tam te\u017c trzech Polak\u00f3w \u2013 jedna osoba z za\u0142ogi i dw\u00f3ch turyst\u00f3w. W pi\u0105tek polski MSZ informowa\u0142, \u017ce u Polak\u00f3w nie stwierdzono koronawirusa.\n\nWycieczkowiec wyp\u0142yn\u0105\u0142 z Jokohamy 20 stycznia z 2666 pasa\u017cerami z ponad 50 kraj\u00f3w \u015bwiata na pok\u0142adzie.\n\nPierwsz\u0105 osob\u0105 na statku, u kt\u00f3rej wykryto koronawirusa, by\u0142 80-letni obywatel Chin. Zosta\u0142 on 25 stycznia wysadzony na l\u0105d w Hongkongu i przekazany s\u0142u\u017cbom medycznym. W Hongkongu armator postanowi\u0142 skierowa\u0107 statek do portu w Jokohamie i zorganizowa\u0142 badania lekarskie pasa\u017cer\u00f3w oraz za\u0142ogi.\n\nStatek powr\u00f3ci\u0142 z rejsu 3 lutego i zosta\u0142 obj\u0119ty dwutygodniow\u0105 kwarantann\u0105.\n\n\u0179r\u00f3d\u0142o: PAP", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Thu Feb 13 00:00:00 2020", "summary": "", "article_html": "", "meta_description": "44 nowe przypadki zaka\u017cenia koronawirusem stwierdzono na japo\u0144skim statku wycieczkowym Diamond Princess - poda\u0142o w \u015brod\u0119 ministerstwo zdrowia Japonii.", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "44 nowe przypadki zaka\u017cenia koronawirusem stwierdzono na japo\u0144skim statku wycieczkowym Diamond Princess - poda\u0142o w \u015brod\u0119 ministerstwo zdrowia Japonii.", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Z\u0142e wie\u015bci z Japonii. 44 kolejne osoby zaka\u017cone koronawirusem na Diamond Princess - NCZAS.COM", "description": "44 nowe przypadki zaka\u017cenia koronawirusem stwierdzono na japo\u0144skim statku wycieczkowym Diamond Princess - poda\u0142o w \u015brod\u0119 ministerstwo zdrowia Japonii.", "url": "https://nczas.com/2020/02/13/zle-wiesci-z-japonii-44-kolejne-osoby-zakazone-koronawirusem-na-diamond-princess/", "site_name": "NCZAS.COM", "updated_time": "2020-02-13T05:52:22+00:00", "image": {"identifier": "https://nczas.com/wp-content/uploads/2020/02/Koronawirus_nczas.com-5.jpg", "secure_url": "https://nczas.com/wp-content/uploads/2020/02/Koronawirus_nczas.com-5.jpg", "width": 1200, "height": 800}}, "article": {"publisher": "https://www.facebook.com/nczas", "tag": "ofiary \u015bmiertelne koronawirusa", "section": "Wiadomo\u015bci", "published_time": "2020-02-13T05:57:11+00:00", "modified_time": "2020-02-13T05:52:22+00:00"}, "twitter": {"card": "summary_large_image", "description": "44 nowe przypadki zaka\u017cenia koronawirusem stwierdzono na japo\u0144skim statku wycieczkowym Diamond Princess - poda\u0142o w \u015brod\u0119 ministerstwo zdrowia Japonii.", "title": "Z\u0142e wie\u015bci z Japonii. 44 kolejne osoby zaka\u017cone koronawirusem na Diamond Princess - NCZAS.COM", "image": "https://nczas.com/wp-content/uploads/2020/02/Koronawirus_nczas.com-5.jpg"}, "generator": "WordPress 5.3.2", "onesignal": "wordpress-plugin"}, "canonical_link": "https://nczas.com/2020/02/13/zle-wiesci-z-japonii-44-kolejne-osoby-zakazone-koronawirusem-na-diamond-princess/"}