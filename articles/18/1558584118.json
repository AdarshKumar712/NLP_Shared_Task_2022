{"source_url": "https://www.internethaber.com", "url": "https://www.internethaber.com/fenerbahce-futbol-takiminda-koronavirus-soku-2091151h.htm", "title": "Fenerbah\u00e7e futbol tak\u0131m\u0131nda Koronavir\u00fcs \u015foku", "top_image": "https://i.internethaber.com/2/714/402/storage/files/images/2019/12/16/baslifswssdfdksiz-1-yQtC_cover.jpg.webp", "meta_img": "https://i.internethaber.com/2/714/402/storage/files/images/2019/12/16/baslifswssdfdksiz-1-yQtC_cover.jpg.webp", "images": ["https://s.internethaber.com/assets/web/images/logo.png", "data:image/svg+xml;base64,PD94bWwgdmVyc2lvbj0iMS4wIiBlbmNvZGluZz0iVVRGLTgiPz4KPHN2ZyB3aWR0aD0iMXB4IiBoZWlnaHQ9IjFweCIgdmlld0JveD0iMCAwIDEgMSIgdmVyc2lvbj0iMS4xIiB4bWxucz0iaHR0cDovL3d3dy53My5vcmcvMjAwMC9zdmciIHhtbG5zOnhsaW5rPSJodHRwOi8vd3d3LnczLm9yZy8xOTk5L3hsaW5rIj4KICAgIDwhLS0gR2VuZXJhdG9yOiBTa2V0Y2ggNTIuNiAoNjc0OTEpIC0gaHR0cDovL3d3dy5ib2hlbWlhbmNvZGluZy5jb20vc2tldGNoIC0tPgogICAgPHRpdGxlPlJlY3RhbmdsZTwvdGl0bGU+CiAgICA8ZGVzYz5DcmVhdGVkIHdpdGggU2tldGNoLjwvZGVzYz4KICAgIDxnIGlkPSJQYWdlLTEiIHN0cm9rZT0ibm9uZSIgc3Ryb2tlLXdpZHRoPSIxIiBmaWxsPSJub25lIiBmaWxsLXJ1bGU9ImV2ZW5vZGQiPgogICAgICAgIDxyZWN0IGlkPSJSZWN0YW5nbGUiIGZpbGw9IiNGMUYxRjEiIHg9IjAiIHk9IjAiIHdpZHRoPSIxIiBoZWlnaHQ9IjEiPjwvcmVjdD4KICAgIDwvZz4KPC9zdmc+", "https://i.internethaber.com/2/714/402/storage/files/images/2019/12/16/baslifswssdfdksiz-1-yQtC_cover.jpg.webp", "https://s.internethaber.com/assets/web/images/logo-footer.png", "https://s.internethaber.com/assets/web/images/logo-menu.png"], "movies": [], "text": "Fenerbah\u00e7e Kul\u00fcb\u00fc, futbol tak\u0131m\u0131ndan bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip corona vir\u00fcs (Covid-19) bulgular\u0131na rastland\u0131\u011f\u0131n\u0131 a\u00e7\u0131klad\u0131.\n\nAbone ol\n\nFenerbah\u00e7e Kul\u00fcb\u00fc, Samand\u0131ra Can Bartu Tesisleri'nde yap\u0131lan koronavir\u00fcs testi sonras\u0131nda bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip koronavir\u00fcs (COVID-19) bulgular\u0131na rastland\u0131\u011f\u0131n\u0131 a\u00e7\u0131klad\u0131.\n\nKul\u00fcp a\u00e7\u0131klama yapt\u0131\n\nKul\u00fcpten yap\u0131lan a\u00e7\u0131klama \u015f\u00f6yle; \"Futbol A Tak\u0131m\u0131m\u0131z\u0131n oyuncular\u0131, teknik kadrosu ve idari \u00e7al\u0131\u015fanlar\u0131 bug\u00fcn Samand\u0131ra Can Bartu Tesisleri'nde koronavir\u00fcs testinden ge\u00e7mi\u015ftir. Yap\u0131lan tetkiklerde bir oyuncumuzda ve bir sa\u011fl\u0131k heyeti \u00e7al\u0131\u015fan\u0131m\u0131zda yeni tip Koronavir\u00fcs (COVID-19) bulgular\u0131na rastlanm\u0131\u015ft\u0131r. Oyuncumuzun ve sa\u011fl\u0131k heyeti \u00e7al\u0131\u015fan\u0131m\u0131z\u0131n ileri tetkiklerinin ve tedavilerinin yap\u0131lmas\u0131 amac\u0131yla hastaneye sevkleri ger\u00e7ekle\u015ftirilmi\u015ftir.\"\n\nAli Ko\u00e7: Personelimizin hi\u00e7bir kayb\u0131 olmayacakt\u0131r\n\nFenerbah\u00e7e Kul\u00fcb\u00fc Ba\u015fkan\u0131 Ali Ko\u00e7, yapt\u0131\u011f\u0131 a\u00e7\u0131klamada \u015fu ifadeleri kulland\u0131; ''16 Mart'ta \u00e7ocu\u011fu olanlar, rahats\u0131zl\u0131\u011f\u0131 olanlar ve 65 ya\u015f \u00fcst\u00fc personelimize izin verildi. 20 Mart'ta 3'er g\u00fcn n\u00f6betle\u015fe \u00e7al\u0131\u015faca\u011f\u0131m\u0131z bir sisteme ge\u00e7tik. Bu s\u00fcre\u00e7te hem evden \u00e7al\u0131\u015f\u0131l\u0131yor hem n\u00f6bet\u00e7i bir kadro tesislerimizde bulunuyor. Fenerium ma\u011fazalar\u0131n\u0131 kapatt\u0131k. Bu s\u00fcre\u00e7te personelimizin gerek maa\u015f, gerekse y\u0131ll\u0131k izinden hi\u00e7bir kayb\u0131 olmayacakt\u0131r.\n\n\n\n\n\n''Felaket senaryolar\u0131ndan etkileniyoruz''\n\nZor g\u00fcnler bizi bekliyor. G\u00f6r\u00fcnen o ki bu zor g\u00fcnler bir m\u00fchlet daha devam edecek. Konuyla ilgili sosyal medyadan \u00e7ok \u015fey \u00f6\u011freniyoruz. Ortaya at\u0131lan felaket senaryolar\u0131ndan etkileniyoruz. Sizlerden ricam kayg\u0131 ve korkular\u0131n\u0131z\u0131n hayat\u0131n\u0131z\u0131 y\u00f6netmesine m\u00fcsaade etmeyin.\n\n''6 ki\u015fide \u015f\u00fcpheli bulgulara rastlanm\u0131\u015ft\u0131r''\n\nFenerbah\u00e7e Beko tak\u0131m\u0131m\u0131zla ilgili sizleri bilgilendirmek istiyorum. Yap\u0131lan muayeneler neticesinde 6 ki\u015finin, bunlar\u0131n hepsi sporcu de\u011fil, \u015f\u00fcpheli bulgulara rastlanm\u0131\u015ft\u0131r. Numuneler Sa\u011fl\u0131k Bakanl\u0131\u011f\u0131'na g\u00f6nderildi. Bilgi gelince bilgilendirece\u011fiz. Eski kaptan\u0131m\u0131z ve idari menajerimiz Cenk Renda d\u0131\u015f\u0131nda \u00e7ok \u015f\u00fck\u00fcr ki hi\u00e7 kimsenin hastanede kalma mecburiyeti yoktur. Cenk Renda da \u015fu an kontrol ama\u00e7l\u0131 hastanededir, kendi ifade etti\u011fi gibi yo\u011fun bak\u0131mda de\u011fildir. \u0130n\u015fallah sa\u011fl\u0131\u011f\u0131na kavu\u015fup aram\u0131za kat\u0131lacakt\u0131r.\n\n''Her daim n\u00f6bet\u00e7i kadromuz g\u00f6rev ba\u015f\u0131ndad\u0131r''\n\nMesai saatlerinde her daim n\u00f6bet\u00e7i kadromuz g\u00f6rev ba\u015f\u0131ndad\u0131r. En az 1 y\u00f6netim kurulu \u00fcyemiz olmak \u00fczere bizler de kul\u00fcpte g\u00f6rev ba\u015f\u0131nda olaca\u011f\u0131z. Kimsenin s\u0131k\u0131nt\u0131 ya\u015famamas\u0131 i\u00e7in y\u00f6netim ve idari kadro olarak \u00e7ok \u00f6nem veriyoruz.\"\n\nMedipo Ba\u015fak\u015fehir, koronavir\u00fcs testi yapt\u0131ran Ba\u015fkan G\u00f6ksel G\u00fcm\u00fc\u015fda\u011f'\u0131n, sonu\u00e7lar \u00e7\u0131kana kadar koruma ama\u00e7l\u0131 olarak hastanede izolasyon alt\u0131nda kalaca\u011f\u0131n\u0131 a\u00e7\u0131klam\u0131\u015ft\u0131. G\u00fcm\u00fc\u015fda\u011f ve e\u015finin testleri pozitif \u00e7\u0131kt\u0131.\n\n\u0130simleri a\u00e7\u0131klanmad\u0131\n\nFenerbah\u00e7e'de corona vir\u00fcs\u00fc bulgular\u0131na rastlanan oyuncunun ve sa\u011fl\u0131k heyeti \u00e7al\u0131\u015fan\u0131n ismi hen\u00fcz resmiyet kazanmad\u0131.\n\nYeni tip koronavir\u00fcs (Covid-19) bulgusuna rastlanan Fenerbah\u00e7e Futbol A tak\u0131m oyuncusu ve sa\u011fl\u0131k heyeti \u00e7al\u0131\u015fan\u0131na ge\u00e7mi\u015f olsun dileklerimi iletiyor, en k\u0131sa zamanda sa\u011fl\u0131klar\u0131na kavu\u015fmalar\u0131n\u0131 temenni ediyorum. \u2014 Erol Bulut (@Erol_Bulut) March 25, 2020\n\nErol Bulut'tan ge\u00e7mi\u015f olsun mesaj\u0131\n\nAd\u0131 Fenerbah\u00e7e ile an\u0131lan Aytemiz Alanyaspor teknik direkt\u00f6r\u00fc Erol Bulut, sar\u0131-lacivertli kul\u00fcbe ge\u00e7mi\u015f olsun dileyerek \u015fu ifadeleri kulland\u0131; \"Yeni tip koronavir\u00fcs (Covid-19) bulgusuna rastlanan Fenerbah\u00e7e Futbol A tak\u0131m oyuncusu ve sa\u011fl\u0131k heyeti \u00e7al\u0131\u015fan\u0131na ge\u00e7mi\u015f olsun dileklerimi iletiyor, en k\u0131sa zamanda sa\u011fl\u0131klar\u0131na kavu\u015fmalar\u0131n\u0131 temenni ediyorum.\"\n\nFenerbah\u00e7e'nin koronavir\u00fcs a\u00e7\u0131klamas\u0131 \u00fczerine Mustafa Cengiz:\n\n\"Ben hakl\u0131 \u00e7\u0131kmaktan utan\u0131yorum. Fakat acaba baz\u0131lar\u0131 bu konuyu sapt\u0131r\u0131p, bizi samimi olmamakla, alg\u0131 yapmakla su\u00e7lamaktan utan\u0131yor mu? Ben \u00f6z\u00fcr beklemiyorum. Fenerbah\u00e7e'ye ge\u00e7mi\u015f olsun in\u015fallah atlat\u0131rlar.\"\n\nGe\u00e7mi\u015f olsun mesajlar\u0131 Fenerbah\u00e7e'de bir futbolcuyla birlikte bir sa\u011fl\u0131k \u00e7al\u0131\u015fan\u0131n\u0131n corona vir\u00fcse yakalanmas\u0131n\u0131n ard\u0131ndan futbol ailesinin yan\u0131 s\u0131ra magazin camias\u0131 ve siyasetin \u00f6nde gelen isimleri sar\u0131-lacivertli kul\u00fcp i\u00e7in ge\u00e7mi\u015f olsun mesajlar\u0131 yay\u0131nlad\u0131.\n\nMax Kruse payla\u015f\u0131m yapm\u0131\u015ft\u0131\n\nFenerbah\u00e7e'nin Alman y\u0131ld\u0131z\u0131 Max Kruse de test \u00f6ncesi tesislerde \u00e7ekti\u011fi foto\u011fraf\u0131 sosyal medya hesab\u0131ndan payla\u015farak, taramalar\u0131n ba\u015flad\u0131\u011f\u0131n\u0131 bildirmi\u015fti.\n\n\n\n", "keywords": [], "meta_keywords": ["Fenerbah\u00e7e", "Koronavir\u00fcs"], "tags": [], "authors": ["Internet Haber"], "publish_date": null, "summary": "", "article_html": "", "meta_description": "Fenerbah\u00e7e Kul\u00fcb\u00fc, futbol tak\u0131m\u0131ndan bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip corona vir\u00fcs (Covid-19) bulgular\u0131na rastland\u0131\u011f\u0131n\u0131 a\u00e7\u0131klad\u0131.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "apple-itunes-app": "app-id=366791984", "google-play-app": "app-id=com.mobilike.ihaber", "description": "Fenerbah\u00e7e Kul\u00fcb\u00fc, futbol tak\u0131m\u0131ndan bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip corona vir\u00fcs (Covid-19) bulgular\u0131na rastland\u0131\u011f\u0131n\u0131 a\u00e7\u0131klad\u0131.", "keywords": "Fenerbah\u00e7e,Koronavir\u00fcs", "fb": {"pages": 100431406701471}, "og": {"title": "Fenerbah\u00e7e futbol tak\u0131m\u0131nda Koronavir\u00fcs \u015foku", "type": "article", "url": "https://www.internethaber.com/fenerbahce-futbol-takiminda-koronavirus-soku-2091151h.htm", "description": "Fenerbah\u00e7e Kul\u00fcb\u00fc, futbol tak\u0131m\u0131ndan bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip corona vir\u00fcs (Covid-19) bulgular\u0131na rastland\u0131\u011f\u0131n\u0131 a\u00e7\u0131klad\u0131.", "image": "https://i.internethaber.com/2/714/402/storage/files/images/2019/12/16/baslifswssdfdksiz-1-yQtC_cover.jpg.webp", "site_name": "Internet Haber"}, "thumbnail_height": 100, "thumbnail_width": 100, "twitter": {"site": "@internethaber", "creator": "@internethaber", "card": "summary_large_image", "url": "https://www.internethaber.com/fenerbahce-futbol-takiminda-koronavirus-soku-2091151h.htm", "domain": "https://www.internethaber.com", "title": "Fenerbah\u00e7e futbol tak\u0131m\u0131nda Koronavir\u00fcs \u015foku", "image": "https://i.internethaber.com/2/714/402/storage/files/images/2019/12/16/baslifswssdfdksiz-1-yQtC_cover.jpg.webp", "description": "Fenerbah\u00e7e Kul\u00fcb\u00fc, futbol tak\u0131m\u0131ndan bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip corona vir\u00fcs (Covid-19) bulgular\u0131na rastland\u0131\u011f\u0131n\u0131 a\u00e7\u0131klad\u0131."}, "DC.Title": "Fenerbah\u00e7e futbol tak\u0131m\u0131nda Koronavir\u00fcs \u015foku", "DC.Creator": "Internet Haber", "DC.Subject": "Fenerbah\u00e7e futbol tak\u0131m\u0131nda Koronavir\u00fcs \u015foku", "DC.Description": "Fenerbah\u00e7e Kul\u00fcb\u00fc, futbol tak\u0131m\u0131ndan bir oyuncuda ve bir sa\u011fl\u0131k heyeti \u00e7al\u0131\u015fan\u0131nda yeni tip corona vir\u00fcs (Covid-19) bulgular\u0131na rastland\u0131\u011f\u0131n\u0131 a\u00e7\u0131klad\u0131.", "DC.Publisher": "Internet Haber", "DC.Contributor": "Internet Haber", "DC.Date": "25-03-2020", "DC.Type": "Text", "DC.Source": "https://www.internethaber.com/fenerbahce-futbol-takiminda-koronavirus-soku-2091151h.htm", "DC.Language": "tr-TR", "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "yandex-verification": "b4499d1ae8eadfa0", "google-site-verification": "4sUL1ksFeWdS6gV2T6T7wQYwdasLGnxAkrJt-Ws3pzc"}, "canonical_link": "https://www.internethaber.com/fenerbahce-futbol-takiminda-koronavirus-soku-2091151h.htm"}