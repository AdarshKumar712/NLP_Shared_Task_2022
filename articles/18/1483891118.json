{"source_url": "http://www.zw.com.pl", "url": "http://www.zw.com.pl/artykul/374929,673212.html", "title": "Choinki mog\u0105 da\u0107 ciep\u0142o", "top_image": "http://grafik.rp.pl/grafika_zw/673212,,145.jpg", "meta_img": "http://grafik.rp.pl/grafika_zw/673212,,145.jpg", "images": ["http://www.zw.com.pl/static/img/rss.png", "http://www.zw.com.pl/static/img/print.jpg", "http://www.zw.com.pl/static/img/send.jpg", "http://www.zw.com.pl/static/img/google.jpg", "http://zw.com.pl/static/img/logo_netsprint.jpg", "http://zw.com.pl/static/img/zw_search.jpg", "http://grafik.rp.pl/grafika_zw/673212,437104,3.jpg", "http://www3.smartadserver.com/ac?out=nonrich&nwid=1660&siteid=89128&pgname=ros&fmtid=37124&visit=m&tmstp=[timestamp]", "http://www.zw.com.pl/static/img/koszyk.gif", "http://www.zw.com.pl/static/img/blip.jpg", "http://grafik.rp.pl/grafika_zw/673212,,145.jpg", "http://www3.smartadserver.com/ac?out=nonrich&nwid=1660&siteid=89128&pgname=ros&fmtid=37123&visit=m&tmstp=[timestamp]", "http://www.zw.com.pl/static/img/wykop.jpg", "http://stats-srv.rp.pl/StatisticsManager/StatisticsController?app=zw.com.pl&topicId=374929&articleId=673212", "http://ib.adnxs.com/seg?add=1085767&t=2", "http://www.zw.com.pl/static/img/facebook.png", "http://www.zw.com.pl/static/img/logo_zw.gif", "http://www3.smartadserver.com/ac?out=nonrich&nwid=1660&siteid=89128&pgname=ros&fmtid=37111&visit=m&tmstp=[timestamp]", "http://static.presspublica.pl/web/rp/img/cookies/Qmark.png", "http://www.zw.com.pl/static/img/stumble.jpg", "http://diff3.smartadserver.com/call/pubi/55491/419247/24673/S/[timestamp]/", "http://www.zw.com.pl/static/img/raportnagoraco.gif"], "movies": [], "text": "Choinki mog\u0105 da\u0107 ciep\u0142o\n\nZe \u015bci\u0119tych drzewek powstanie zielona energia. \u015awierki i sosny w donicach maj\u0105 szans\u0119 zasili\u0107 miejskie lasy.\n\nMieszka\u0144cy mog\u0105 zostawi\u0107 \u015bwi\u0105teczne drzewko w punkcie zbi\u00f3rki odpad\u00f3w wielkogabarytowych 24 godziny przed wyznaczonym terminem odbioru. Tegoroczna akcja obejmuje wszystkie dzielnice.\n\nOperatorzy odbieraj\u0105 choinki, kt\u00f3re s\u0105 oczyszczone z ozd\u00f3b, lampek, folii i stojak\u00f3w. Warszawiacy mog\u0105 te\u017c osobi\u015bcie dostarczy\u0107 iglaka sk\u0142adu recyklingowego przy ul. Ksi\u0119cia Ziemowita 29. Le\u015bnicy otworz\u0105 punkt zbi\u00f3rki doniczkowych choinek w sobot\u0119, 18 stycznia w CEPL przy ul. Rydzowej 2 (Ursyn\u00f3w) oraz w sobot\u0119, 25 stycznia w siedzibie Las\u00f3w Miejskich \u2013 Warszawa przy ul. Korkowej 170A (Wawer).\n\nDrzewka w donicach zakupione przez warszawiak\u00f3w i warszawianki wzbogac\u0105 miejskie tereny zieleni nadal produkuj\u0105c tlen i poch\u0142aniaj\u0105c zanieczyszczenia.\n\nPrzekazane \u015bci\u0119te choinki stan\u0105 si\u0119 wysokoenergetyczn\u0105 zielon\u0105 energi\u0105, wykorzystywan\u0105 do produkcji pr\u0105du. Akcj\u0119 \u201eCiep\u0142o z natury\" organizuje m.st. Warszawa wraz z firm\u0105 Segromet. Rekordem inicjatywy by\u0142o 1 400 ton zebranych choinek.\n\nDrzewka odbierane od mieszka\u0144c\u00f3w po wst\u0119pnej kontroli braku dekoracji i uzyskaniu odpowiedniej wilgotno\u015bci przetwarzane s\u0105 w biopaliwo. Po rozdrobnieniu iglak\u00f3w powstaj\u0105 zr\u0119bki. Nast\u0119pnie zr\u0119bka jest spalana w specjalnych instalacjach, gdzie w wyniku uzyskanej temperatury (powy\u017cej 850 stopni Celsjusza) powstaje energia cieplna i elektryczna. Jedna tona choinek jest w stanie zast\u0105pi\u0107 oko\u0142o 450 kg w\u0119gla. W ten spos\u00f3b zmniejsza si\u0119 emisj\u0119 dwutlenku w\u0119gla.\n\nChoink\u0119 doniczkow\u0105 nale\u017cy trzyma\u0107 w mieszkaniu kr\u00f3tko, najlepiej nie d\u0142u\u017cej ni\u017c siedem dni oraz nie stawia\u0107 jej w pobli\u017cu kaloryfera. Po \u015bwi\u0119tach najlepiej drzewko wystawi\u0107 w ch\u0142odne miejsce, np. do gara\u017cu lub ogr\u00f3dka. Latem iglak wymaga piel\u0119gnacji, jak ka\u017cda inna ro\u015blina doniczkowa. Przy odrobinie opieki drzewko b\u0119dzie towarzyszy\u0142o przez kilka sezon\u00f3w \u015bwi\u0105tecznych, a p\u00f3\u017aniej mo\u017ce zosta\u0107 posadzone w ogrodzie lub na dzia\u0142ce.\n\nPrzy zakupie warto zwr\u00f3ci\u0107 uwag\u0119, czy iglak wyr\u00f3s\u0142 w doniczce, a nie zosta\u0142 do niej w\u0142o\u017cony po wyj\u0119ciu z gruntu \u2013 wida\u0107 to po stanie gleby \u2013 je\u015bli jest \u015bwie\u017ca, a doniczka jest ma\u0142a w stosunku do wielko\u015bci drzewka \u2013 najpewniej choinka zosta\u0142a do niej w\u0142o\u017cona przed sprzeda\u017c\u0105, co uszkodzi\u0142o korzenie i uniemo\u017cliwia dalsze ro\u015bni\u0119cie. Rodzime gatunki, takie jak sona czy \u015bwierk pospolity mo\u017cna sadzi\u0107 w lesie, natomiast obce odmiany np. jod\u0142a mog\u0105 zasili\u0107 ziele\u0144ce.\n\nzw.com.pl", "keywords": [], "meta_keywords": [""], "tags": [], "authors": ["\u0179r\u00f3d\u0142o", "Materia\u0142y Prasowe"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/static/favicon.png", "meta_data": {"Description": "Ze \u015bci\u0119tych drzewek powstanie zielona energia. \u015awierki i sosny w donicach maj\u0105 szans\u0119 zasili\u0107 miejskie lasy.", "google-site-verification": "g08pnM4PxIUw0wwcPpFInDvuJDDp8C2chypRoT6X9ok", "og": {"type": "article", "description": "Ze \u015bci\u0119tych drzewek powstanie zielona energia. \u015awierki i sosny w donicach maj\u0105 szans\u0119 zasili\u0107 miejskie lasy.", "title": "Choinki mog\u0105 da\u0107 ciep\u0142o", "site_name": "\u017bycie Warszawy", "url": "http://www.zw.com.pl/artykul/673212.html", "image": "http://grafik.rp.pl/grafika_zw/673212,,145.jpg"}}, "canonical_link": "http://www.zw.com.pl/artykul/673212.html"}