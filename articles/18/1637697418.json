{"source_url": "https://www.yeniasya.com.tr", "url": "https://www.yeniasya.com.tr/dunya/ilhak-insanlik-sucudur_522363", "title": "\u0130lhak insanl\u0131k su\u00e7udur", "top_image": "https://www.yeniasya.com.tr/Sites/YeniAsya/Upload/images/Content/2020/06/18/ilhak1.jpg", "meta_img": "https://www.yeniasya.com.tr/Sites/YeniAsya/Upload/images/Content/2020/06/18/ilhak1.jpg", "images": ["https://www.yeniasya.com.tr/Sites/YeniAsya/Upload/images/Content/2020/06/18/ilhak1.jpg", "data:image/gif;base64,R0lGODlhAQABAIAAAP///////yH5BAEKAAEALAAAAAABAAEAAAICTAEAOw=="], "movies": [], "text": "\u0130srail\u2019in ilhak plan\u0131na kar\u015f\u0131 d\u00fczenlenen protestonun ard\u0131ndan 400 Yahudi akademisyen ilhak\u0131n insanl\u0131\u011fa kar\u015f\u0131 su\u00e7 oldu\u011funu belirtti.\n\n\u0130srail, tahrik ve tahribe devam ediyor!\n\n\u0130srail Ba\u015fbakan\u0131 Binyamin Netanyahu\u2019nun Bat\u0131 \u015eeria\u2019n\u0131n \u00dcrd\u00fcn s\u0131n\u0131r\u0131ndaki \u00dcrd\u00fcn Vadisi, \u00d6l\u00fc Deniz yak\u0131nlar\u0131 ve Yahudi yerle\u015fim yerlerinin de bulundu\u011fu b\u00f6lgelerini kapsayan yakla\u015f\u0131k y\u00fczde 30\u2019luk b\u00f6l\u00fcm\u00fcn\u00fc ilhak etme plan\u0131na itirazlar s\u00fcr\u00fcyor. Amerika\u2019n\u0131n Sesi\u2019ndeki habere g\u00f6re \u0130srail halk\u0131n\u0131n bir k\u0131sm\u0131, Yahudi akademisyenler, Birle\u015fmi\u015f Milletler uzmanlar\u0131 ve Arap \u00fclkeleri plana kar\u015f\u0131 \u00e7\u0131karken \u0130srailli politikac\u0131lar aras\u0131nda da g\u00f6r\u00fc\u015f ayr\u0131l\u0131\u011f\u0131 ya\u015fan\u0131yor. Netanyahu, koalisyon ortaklar\u0131n\u0131n itirazlar\u0131n\u0131 da g\u00f6z \u00f6n\u00fcne alarak plan\u0131 erteleyebilece\u011fini s\u00f6yledi. \u0130srail Ba\u015fbakan\u0131, daha \u00f6nce plan\u0131 1 Temmuz\u2019da kabinede ve Parlamento\u2019da oylamaya sunaca\u011f\u0131n\u0131 a\u00e7\u0131klam\u0131\u015ft\u0131.\n\nIrk\u00e7\u0131 plan\n\nBinlerce \u0130sraillinin Tel Aviv\u2019de ilhak plan\u0131na kar\u015f\u0131 d\u00fczenledi\u011fi protesto g\u00f6sterisinin ard\u0131ndan 400 Yahudi akademisyen de ilhak plan\u0131n\u0131, \u0131rk ayr\u0131m\u0131na dayal\u0131 apartheid rejimine benzetti ve \u201cinsanl\u0131\u011fa kar\u015f\u0131 su\u00e7\u201d diye nitelendirerek k\u0131nad\u0131: \u201c\u00c7e\u015fitli g\u00f6r\u00fc\u015fleri temsil eden bizler, i\u015fgalin devam\u0131na; mevcut se\u00e7ilmi\u015f \u0130srail h\u00fck\u00fcmetinin belirtti\u011fi Bat\u0131 \u015eeria\u2019n\u0131n baz\u0131 b\u00f6lgelerini ilhak niyetine ve bu \u015fekilde \u0130srail ve Filistin\u2019de resmen apartheid ko\u015fullar\u0131n\u0131n olu\u015fturulmas\u0131na itiraz etti\u011fimizi belirtiyoruz. Bu \u015fartlar alt\u0131nda Filistin topraklar\u0131n\u0131n ilhak\u0131, Filistin halk\u0131na kar\u015f\u0131 sistematik ayr\u0131mc\u0131l\u0131\u011f\u0131 g\u00fc\u00e7lendirecektir.\u201d\n\nCiddi bir ihlal\n\nSal\u0131 g\u00fcn\u00fc bir a\u00e7\u0131klama yapan bir grup Birle\u015fmi\u015f Milletler (BM) uzman\u0131, di\u011fer \u00fclkelere bu plana kar\u015f\u0131 \u00e7\u0131kma \u00e7a\u011fr\u0131s\u0131 yapt\u0131. BM i\u00e7in \u00e7al\u0131\u015fan ba\u011f\u0131ms\u0131z 50\u2019ye yak\u0131n uzman\u0131n imzalad\u0131\u011f\u0131 a\u00e7\u0131klamada, \u015fu ifadeler yer ald\u0131: \u201c\u0130\u015fgal edilen topraklar\u0131n ilhak edilmesi, Birle\u015fmi\u015f Milletler\u2019in ilgili maddelerinin, Cenevre S\u00f6zle\u015fmesi\u2019nin, Birle\u015fmi\u015f Milletler G\u00fcvenlik Konseyi ve Genel Kurulu\u2019nun defalarca onaylad\u0131\u011f\u0131 temel bir kural olan \u2018sava\u015f ya da askeri g\u00fc\u00e7le bir topra\u011fa el koymak kabul edilemez\u2019 kural\u0131n\u0131n ciddi bir ihl\u00e2lidir. \u0130srail\u2019in 53 y\u0131ld\u0131r s\u00fcrd\u00fcrd\u00fc\u011f\u00fc Bat\u0131 \u015eeria i\u015fgali s\u0131ras\u0131nda Filistinlilere y\u00f6nelik hak ihl\u00e2lleri aras\u0131nda mallar\u0131na el koyma, yerle\u015fimcilerin uygulad\u0131\u011f\u0131 \u015fiddet, ev y\u0131kmalar, a\u015f\u0131r\u0131 g\u00fc\u00e7 kullan\u0131m\u0131, i\u015fkence, bas\u0131n ve ifade \u00f6zg\u00fcrl\u00fc\u011f\u00fc var. Bu insan haklar\u0131 ihl\u00e2lleri, ilh\u00e2kla birlikte ancak daha da artacakt\u0131r\u201d", "keywords": [], "meta_keywords": [""], "tags": [], "authors": ["K\u00e2z\u0131m G\u00fcle\u00e7y\u00fcz", "Bilal Said Parlako\u011flu", "M. Latif Sali\u0307ho\u011flu", "\u0130brahim \u00d6zdabak", "Cevher \u0130lhan", "Ali Fer\u015fado\u011flu", "Ahmet Battal", "\u00c7etin Acar", "Mikail Yaprak"], "publish_date": null, "summary": "", "article_html": "", "meta_description": "\u0130srail\u2019in ilhak plan\u0131na kar\u015f\u0131 d\u00fczenlenen protestonun ard\u0131ndan 400 Yahudi akademisyen ilhak\u0131n insanl\u0131\u011fa kar\u015f\u0131 su\u00e7 oldu\u011funu belirtti.", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1, user-scalable=no", "title": "\u0130lhak insanl\u0131k su\u00e7udur", "description": "\u0130srail\u2019in ilhak plan\u0131na kar\u015f\u0131 d\u00fczenlenen protestonun ard\u0131ndan 400 Yahudi akademisyen ilhak\u0131n insanl\u0131\u011fa kar\u015f\u0131 su\u00e7 oldu\u011funu belirtti.", "image": "https://www.yeniasya.com.tr/Sites/YeniAsya/Upload/images/Content/2020/06/18/ilhak1.jpg", "copyright": "Yeni Asya Medya Grup", "medium": "news", "distribution": "global", "rating": "general", "robots": "index, follow", "expires": "never", "okunet": 0, "twitter": {"card": "summary", "site": "@yeniasya", "image": "https://www.yeniasya.com.tr/Sites/YeniAsya/Upload/images/Content/2020/06/18/ilhak1.jpg", "title": "\u0130lhak insanl\u0131k su\u00e7udur", "description": "\u0130srail\u2019in ilhak plan\u0131na kar\u015f\u0131 d\u00fczenlenen protestonun ard\u0131ndan 400 Yahudi akademisyen ilhak\u0131n insanl\u0131\u011fa kar\u015f\u0131 su\u00e7 oldu\u011funu belirtti.", "url": "https://www.yeniasya.com.tr/dunya/ilhak-insanlik-sucudur_522363"}, "og": {"type": "article", "title": "\u0130lhak insanl\u0131k su\u00e7udur", "description": "\u0130srail\u2019in ilhak plan\u0131na kar\u015f\u0131 d\u00fczenlenen protestonun ard\u0131ndan 400 Yahudi akademisyen ilhak\u0131n insanl\u0131\u011fa kar\u015f\u0131 su\u00e7 oldu\u011funu belirtti.", "image": "https://www.yeniasya.com.tr/Sites/YeniAsya/Upload/images/Content/2020/06/18/ilhak1.jpg", "site_name": "YEN\u0130 ASYA - Ger\u00e7ekten haber verir", "url": "https://www.yeniasya.com.tr/dunya/ilhak-insanlik-sucudur_522363"}}, "canonical_link": "https://www.yeniasya.com.tr/dunya/ilhak-insanlik-sucudur_522363"}