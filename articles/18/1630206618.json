{"source_url": "http://www.ozgurkocaeli.com.tr", "url": "http://www.ozgurkocaeli.com.tr/otomobil-bir-anda-alev-aldi-o-anlar-kamerada-2145v.htm", "title": "Otomobil bir anda alev ald\u0131! O anlar kamerada", "top_image": "http://d.ozgurkocaeli.com.tr/video/2145.jpg", "meta_img": "http://d.ozgurkocaeli.com.tr/video/2145.jpg", "images": ["http://d.ozgurkocaeli.com.tr/video/2143.jpg", "http://www.ozgurkocaeli.com.tr/ http:/www.buyukkocaeli.com.tr/d/banner/trafik.png", "http://www.buyukkocaeli.com.tr/d/banner/eczane.jpg", "http://d.ozgurkocaeli.com.tr/video/2136.jpg", "http://d.ozgurkocaeli.com.tr/video/2138.jpg", "http://s.ozgurkocaeli.com.tr/i/logo.png?1", "http://d.ozgurkocaeli.com.tr/video/2140.jpg", "http://d.ozgurkocaeli.com.tr/video/2145.jpg", "http://d.ozgurkocaeli.com.tr/video/2147.jpg", "http://d.ozgurkocaeli.com.tr/video/2146.jpg", "http://d.ozgurkocaeli.com.tr/video/2142.jpg", "http://d.ozgurkocaeli.com.tr/video/2144.jpg", "http://d.ozgurkocaeli.com.tr/video/2137.jpg", "https://d5nxst8fruw4z.cloudfront.net/atrk.gif?account=ImDym1akGFL17i", "http://d.ozgurkocaeli.com.tr/video/2139.jpg"], "movies": [], "text": "Derince'de simit almak i\u00e7in f\u0131r\u0131na giden \u015fahs\u0131n, i\u00e7inde e\u015fi ve \u00e7ocuklar\u0131 bulunan otomobili alev ald\u0131. Yang\u0131na m\u00fcdahale eden vatanda\u015flar\u0131n olas\u0131 faciay\u0131 \u00f6nledi\u011fi o anlar g\u00fcvenlik kameras\u0131na yans\u0131d\u0131.\n\nOlay, Kocaeli\u2019nin Derince il\u00e7esi \u0130bni Sina Mahallesi Atabey Sokak\u2019ta meydana geldi. Edinilen bilgilere g\u00f6re, sokak \u00fczerinde bulunan simit f\u0131r\u0131n\u0131na gelen bir ki\u015fi, i\u00e7inde e\u015fi ve 2 \u00e7ocu\u011fu bulunan otomobilini f\u0131r\u0131n\u0131n \u00f6n\u00fcne park etti. Ara\u00e7 s\u00fcr\u00fcc\u00fcs\u00fc simit almak i\u00e7in f\u0131r\u0131na girdi. S\u00fcr\u00fcc\u00fc f\u0131r\u0131nda beklerken, \u00e7al\u0131\u015f\u0131r durumdaki otomobilden alevler y\u00fckselmeye ba\u015flad\u0131. Otomobilinin yand\u0131\u011f\u0131n\u0131 g\u00f6ren vatanda\u015f, hemen ko\u015farak ara\u00e7taki e\u015fi ve \u00e7ocuklar\u0131n\u0131 d\u0131\u015far\u0131 \u00e7\u0131kartmaya \u00e7al\u0131\u015ft\u0131. Bu s\u0131rada f\u0131r\u0131nda bulunan yang\u0131n t\u00fcp\u00fcn\u00fc alan f\u0131r\u0131n i\u015fletmecisi Muharrem Bilgi\u00e7 ile elindeki su dolu kovayla ko\u015fan babaannesi G\u00fcm\u00fc\u015f Bilgi\u00e7 araca m\u00fcdahale ederek yang\u0131n\u0131 s\u00f6nd\u00fcrd\u00fc.\n\nOlay an\u0131 kamerada\n\nOlay an\u0131 ise g\u00fcvenlik kameralar\u0131na yans\u0131d\u0131. Saniye saniye kaydedilen g\u00f6r\u00fcnt\u00fclerde, ara\u00e7 sahibi simit almak i\u00e7in s\u0131rada beklerken, otomobilden bir anda dumanlar\u0131n y\u00fckselmeye ba\u015flad\u0131\u011f\u0131 g\u00f6r\u00fcl\u00fcyor. \u00c7evredeki vatanda\u015flar ko\u015farak ara\u00e7ta \u00e7\u0131kan yang\u0131na m\u00fcdahale etmeye \u00e7al\u0131\u015f\u0131yor. Otomobil s\u00fcr\u00fcc\u00fcs\u00fc ise ara\u00e7ta bulunan e\u015fi ve \u00e7ocuklar\u0131n\u0131 kurtarmaya \u00e7al\u0131\u015f\u0131yor.\n\n\u201cBen yang\u0131n t\u00fcp\u00fcn\u00fc alarak ilk m\u00fcdahaleyi yapt\u0131m\u201d\n\nOlay an\u0131n\u0131 anlatan Muharrem Bilgi\u00e7, \u201cM\u00fc\u015fterimiz simit almak i\u00e7in geldi. Arac\u0131n\u0131 \u00e7al\u0131\u015f\u0131r vaziyette b\u0131rakm\u0131\u015f, i\u00e7inde e\u015fi ve 2 \u00e7ocu\u011fu vard\u0131. Simitlerini vermek \u00fczereyken arac\u0131n\u0131n alev ald\u0131\u011f\u0131n\u0131 g\u00f6rd\u00fck. Onu g\u00f6r\u00fcnce ko\u015farak d\u0131\u015far\u0131 \u00e7\u0131kt\u0131k. Ben yang\u0131n t\u00fcp\u00fcn\u00fc alarak ilk m\u00fcdahaleyi yapt\u0131m. Babam da su d\u00f6kt\u00fc. Yang\u0131n benzin s\u0131z\u0131nt\u0131s\u0131ndan olmu\u015f. Ara\u00e7 sahibi de ara\u00e7taki e\u015fi ve \u00e7ocuklar\u0131n\u0131 \u00e7\u0131kartt\u0131. Mahalledeki herkes su d\u00f6kt\u00fc o \u015fekilde s\u00f6nd\u00fcrd\u00fck\u201d dedi.\n\n\u201cArac\u0131 kurtaral\u0131m derken de f\u0131r\u0131ndaki simitler de yand\u0131\u201d\n\nAra\u00e7ta \u00e7\u0131kan yang\u0131na su ile m\u00fcdahale etmeye \u00e7al\u0131\u015fan G\u00fcm\u00fc\u015f Bilgi\u00e7, \u201cArac\u0131n alt\u0131ndan ate\u015f \u00e7\u0131kt\u0131. Ben hemen kovayla su d\u00f6kmeye ba\u015flad\u0131m. Torunum da hemen gelerek yang\u0131n t\u00fcp\u00fc ile m\u00fcdahale etti. S\u00fcr\u00fcc\u00fc de gelip hemen e\u015fi ve \u00e7ocuklar\u0131n\u0131 \u00e7\u0131kartt\u0131. K\u00f6t\u00fc bir \u015fey olmad\u0131, \u00e7ok \u015f\u00fck\u00fcr. Arac\u0131 kurtaral\u0131m derken de f\u0131r\u0131ndaki simitler de yand\u0131\u201d diye konu\u015ftu.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Derince'de simit almak i\u00e7in f\u0131r\u0131na giden \u015fahs\u0131n, i\u00e7inde e\u015fi ve \u00e7ocuklar\u0131 bulunan otomobili alev ald\u0131. Yang\u0131na m\u00fcdahale eden vatanda\u015flar\u0131n olas\u0131 faciay\u0131 \u00f6nledi\u011fi o anlar g\u00fcvenlik kameras\u0131na yans\u0131d\u0131.", "meta_lang": "tr", "meta_favicon": "/favicon.ico", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "description": "Derince'de simit almak i\u00e7in f\u0131r\u0131na giden \u015fahs\u0131n, i\u00e7inde e\u015fi ve \u00e7ocuklar\u0131 bulunan otomobili alev ald\u0131. Yang\u0131na m\u00fcdahale eden vatanda\u015flar\u0131n olas\u0131 faciay\u0131 \u00f6nledi\u011fi o anlar g\u00fcvenlik kameras\u0131na yans\u0131d\u0131.", "apple-itunes-app": "app-id=1156096314", "google-play-app": "app-id=com.cmbilisim.cmnews.ozgurkocaeli", "DC.date.issued": "2020-06-09T20:30:00+03:00", "og": {"url": "http://www.ozgurkocaeli.com.tr/otomobil-bir-anda-alev-aldi-o-anlar-kamerada-2145v.htm", "title": "Otomobil bir anda alev ald\u0131! O anlar kamerada", "image": "http://d.ozgurkocaeli.com.tr/video/2145.jpg", "description": "Derince'de simit almak i\u00e7in f\u0131r\u0131na giden \u015fahs\u0131n, i\u00e7inde e\u015fi ve \u00e7ocuklar\u0131 bulunan otomobili alev ald\u0131. Yang\u0131na m\u00fcdahale eden vatanda\u015flar\u0131n olas\u0131 faciay\u0131 \u00f6nledi\u011fi o anlar g\u00fcvenlik kameras\u0131na yans\u0131d\u0131.", "type": "video.other"}, "fb": {"admins": "541980007,610448814,100003954715371"}}, "canonical_link": "http://www.ozgurkocaeli.com.tr/otomobil-bir-anda-alev-aldi-o-anlar-kamerada-2145v.htm"}