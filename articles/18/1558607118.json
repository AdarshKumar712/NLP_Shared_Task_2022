{"source_url": "https://www.haberler.com", "url": "https://www.haberler.com/kaymakam-duru-maske-uretim-atolyesini-ziyaret-etti-13053029-haberi/", "title": "Kaymakam Duru maske \u00fcretim at\u00f6lyesini ziyaret etti", "top_image": "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg", "meta_img": "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362", "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg"], "movies": [], "text": "Kaymakam Duru maske \u00fcretim at\u00f6lyesini ziyaret etti Kula Kaymakam\u0131 Kemal Duru, Manisa \u0130l Milli E\u011fitim M\u00fcd\u00fcrl\u00fc\u011f\u00fc ile \u0130l Sa\u011fl\u0131k M\u00fcd\u00fcrl\u00fc\u011f\u00fc'n\u00fcn ortakla\u015fa imzalad\u0131\u011f\u0131 protokol kapsam\u0131nda maske \u00fcretimine ba\u015flayan Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi'ndeki g\u00f6n\u00fcll\u00fcleri ziyaret etti.\n\nKula Kaymakam\u0131 Kemal Duru, Manisa \u0130l Milli E\u011fitim M\u00fcd\u00fcrl\u00fc\u011f\u00fc ile \u0130l Sa\u011fl\u0131k M\u00fcd\u00fcrl\u00fc\u011f\u00fc'n\u00fcn ortakla\u015fa imzalad\u0131\u011f\u0131 protokol kapsam\u0131nda maske \u00fcretimine ba\u015flayan Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi'ndeki g\u00f6n\u00fcll\u00fcleri ziyaret etti.\n\nManisa \u0130l Sa\u011fl\u0131k M\u00fcd\u00fcrl\u00fc\u011f\u00fc ile Manisa \u0130l Milli E\u011fitim M\u00fcd\u00fcrl\u00fc\u011f\u00fc taraf\u0131ndan imzalanan protokol kapsam\u0131nda Manisa ve il\u00e7elerindeki Meslek Liseleri maske \u00fcretimi i\u00e7in harekete ge\u00e7ti. Kula Kaymakam\u0131 Kemal Duru da, Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi g\u00fcnl\u00fck 500 maske \u00fcretmeyi hedefleyerek \u00e7al\u0131\u015fmalara ba\u015flayan \u00f6\u011frenci, \u00f6\u011fretmen ve g\u00f6n\u00fcll\u00fc personelleri ziyaret etti. Kaymakam Duru'nun at\u00f6lye ziyaretine, Esnaf ve Sanatkarlar Odas\u0131 Ba\u015fkan\u0131 Aytekin \u015eadan ile \u0130l\u00e7e Milli E\u011fitim M\u00fcd\u00fcr\u00fc Adem S\u00fcmen de e\u015flik etti. Meslek Lisesi'nin dikim uygulama s\u0131n\u0131f\u0131nda kurulan at\u00f6lyede \u00fcretime ba\u015flayan g\u00f6n\u00fcll\u00fcler ile bir s\u00fcre sohbet eden Kaymakam Duru, maske \u00fcretimi ile ilgili Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi M\u00fcd\u00fcr\u00fc Ahmet Ali Okumu\u015f'tan bilgi ald\u0131. \u00dclkede artan maske ihtiyac\u0131na bir nebze de olsun Kula'dan katk\u0131 sa\u011flamaya \u00e7al\u0131\u015ft\u0131klar\u0131n\u0131 dile getiren okul m\u00fcd\u00fcr\u00fc Ahmet Ali Okumu\u015f, ilgili birimler yeter diyene kadar maske \u00fcretimi yapacaklar\u0131n\u0131n alt\u0131n\u0131 \u00e7izdi.\n\nG\u00fcnl\u00fck 500 maske \u00fcretim hedefiyle \u00fclkede artan maske ihtiyac\u0131na katk\u0131 sa\u011fland\u0131\u011f\u0131n\u0131 ifade eden Kaymakam Duru, \"\u0130mzalanan protokol kapsam\u0131nda \u00fcretimine ba\u015flad\u0131\u011f\u0131m\u0131z maskelerin nas\u0131l yap\u0131ld\u0131\u011f\u0131n\u0131 g\u00f6rmek i\u00e7in ziyarette bulunduk. Bildi\u011finiz gibi t\u00fcm d\u00fcnya vir\u00fcs tehlikesinden ge\u00e7iyor. D\u00fcnya Sa\u011fl\u0131k \u00d6rg\u00fct\u00fc'de buna pandemi niteli\u011fini koydu. Bundan en az zararla \u00e7\u0131kmak i\u00e7in devlet b\u00fcy\u00fcklerimiz s\u00fcreci \u00e7ok iyi y\u00f6netti. Bizler yereldeki y\u00f6neticiler olarak da, sa\u011fl\u0131kl\u0131 kalabilmek a\u00e7\u0131s\u0131ndan hem bireysel hem de toplumsal hijyenimize dikkat ederek, sosyal mesafemizi koruyarak, soka\u011fa \u00e7\u0131kma yasa\u011f\u0131 bulunan vatanda\u015flar\u0131m\u0131z yasaya uyarak, onun d\u0131\u015f\u0131nda genci ya\u015fl\u0131s\u0131 fark etmeksizin, yapmak zorunda oldu\u011fumuz i\u015flerimiz d\u0131\u015f\u0131nda m\u00fcmk\u00fcn oldu\u011funda evde kalarak bu tehlikeyi millet olarak en az zararla atlataca\u011f\u0131z Allah'\u0131n izniyle. Bu millet aziz bir millettir, sa\u011fduyulu bir millettir. Bu arkada\u015flar\u0131m\u0131z bizim g\u00f6r\u00fcnmez kahramanlar\u0131m\u0131z. 24 saat bu milletin sa\u011fl\u0131\u011f\u0131 i\u00e7in u\u011fra\u015fan sa\u011fl\u0131k \u00e7al\u0131\u015fanlar\u0131m\u0131z\u0131 alk\u0131\u015flad\u0131\u011f\u0131m\u0131z gibi, bu s\u00fcre\u00e7te destek olan b\u00fct\u00fcn herkesi alk\u0131\u015fl\u0131yoruz.\" dedi.\n\nKaymakam Duru'nun at\u00f6lyedeki ziyaretlerine e\u015flik eden Esnaf ve Sanatkarlar Odas\u0131 Ba\u015fkan\u0131 Aytekin \u015eadan ise, maske \u00fcretimine ba\u015flayan okula kuma\u015f deste\u011fi sa\u011flad\u0131. Maske \u00fcretimi i\u00e7in gerekli kuma\u015ftan bir miktar okula destek sa\u011flay\u0131p, \u00fclkedeki maske ihtiyac\u0131na bir nebze de olsun katk\u0131 sa\u011flad\u0131klar\u0131 i\u00e7in mutlu oldu\u011funu ifade eden Ba\u015fkan \u015eadan, \"Burada \u00e7al\u0131\u015fan personelin de g\u00f6n\u00fcll\u00fcl\u00fck esas\u0131nda bu i\u015fi yapmas\u0131na, T\u00fcrk milleti olarak ne kadar \u00f6zverili oldu\u011fumuzu, bir s\u0131k\u0131nt\u0131da nas\u0131l bir araya gelebildi\u011fimizin ayr\u0131 bir g\u00f6stergesidir.\" diye konu\u015ftu.\n\n\"\u00d6rnek Ba\u015fkan Aytekin \u015eadan\"\n\nEsnaf ve Sanatkarlar Odas\u0131 Ba\u015fkan\u0131 Aytekin \u015eadan'\u0131n kendilerine sa\u011flad\u0131\u011f\u0131 desteklerden dolay\u0131 te\u015fekk\u00fcr eden Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi M\u00fcd\u00fcr\u00fc Ahmet Ali Okumu\u015f, \"Esnaf ve Sanatkarlar Odas\u0131 Ba\u015fkan\u0131 Aytekin \u015eadan ba\u015fkan\u0131m\u0131z Mesleki ve Teknik Anadolu Lisesi olarak bizleri hi\u00e7bir zaman yaln\u0131z b\u0131rakmad\u0131. Yap\u0131lan faaliyetlerimizi \u0130l Mesleki E\u011fitim Kurulu'nda anlatt\u0131\u011f\u0131mda Aytekin abimizi Mesleki E\u011fitim'den sorumlu \u0130l Milli E\u011fitim M\u00fcd\u00fcr yard\u0131mc\u0131m\u0131z \u0130smail Ko\u00e7 \u00f6rnek ba\u015fkan olarak g\u00f6sterdi. Maddi manevi bizden deste\u011fini hi\u00e7bir zaman esirgemeyen Aytekin abimize te\u015fekk\u00fcr ediyorum. Biz bu s\u00fcre\u00e7te de devletimiz bize dur diyene kadar maske \u00fcretimine devam edece\u011fiz. Aytekin ba\u015fkan\u0131m\u0131za bu s\u00fcre\u00e7te de bizlere sa\u011flad\u0131\u011f\u0131 desteklerden dolay\u0131 kendisine te\u015fekk\u00fcr ediyorum.\" \u015feklinde konu\u015ftu. - MAN\u0130SA\n\nKaynak: \u0130HA", "keywords": [], "meta_keywords": ["Anadolu Lisesi", "Manisa", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Kula Kaymakam\u0131 Kemal Duru, Manisa \u0130l Milli E\u011fitim M\u00fcd\u00fcrl\u00fc\u011f\u00fc ile \u0130l Sa\u011fl\u0131k M\u00fcd\u00fcrl\u00fc\u011f\u00fc'n\u00fcn ortakla\u015fa imzalad\u0131\u011f\u0131 protokol kapsam\u0131nda maske \u00fcretimine ba\u015flayan Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi'ndeki g\u00f6n\u00fcll\u00fcleri ziyaret etti.", "meta_lang": "tr", "meta_favicon": "/touch-icon-iphone.png", "meta_data": {"description": "Kula Kaymakam\u0131 Kemal Duru, Manisa \u0130l Milli E\u011fitim M\u00fcd\u00fcrl\u00fc\u011f\u00fc ile \u0130l Sa\u011fl\u0131k M\u00fcd\u00fcrl\u00fc\u011f\u00fc'n\u00fcn ortakla\u015fa imzalad\u0131\u011f\u0131 protokol kapsam\u0131nda maske \u00fcretimine ba\u015flayan Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi'ndeki g\u00f6n\u00fcll\u00fcleri ziyaret etti.", "keywords": "Anadolu Lisesi, Manisa, G\u00fcncel", "image": "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg", "robots": "index, follow", "medium": "news", "dateCreated": "2020-03-25T16:58:33+03:00", "dateUpdated": "2020-03-25T16:58:54+03:00", "msapplication-starturl": "https://www.haberler.com", "article": {"id": 13053029, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Anadolu Lisesi, Manisa, G\u00fcncel"}, "og": {"url": "https://www.haberler.com/kaymakam-duru-maske-uretim-atolyesini-ziyaret-etti-13053029-haberi/", "site_name": "Haberler.com", "locale": "tr_TR", "type": "article", "title": "Kaymakam Duru maske \u00fcretim at\u00f6lyesini ziyaret etti", "description": "Kula Kaymakam\u0131 Kemal Duru, Manisa \u0130l Milli E\u011fitim M\u00fcd\u00fcrl\u00fc\u011f\u00fc ile \u0130l Sa\u011fl\u0131k M\u00fcd\u00fcrl\u00fc\u011f\u00fc'n\u00fcn ortakla\u015fa imzalad\u0131\u011f\u0131 protokol kapsam\u0131nda maske \u00fcretimine ba\u015flayan Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi'ndeki g\u00f6n\u00fcll\u00fcleri ziyaret etti.", "image": {"identifier": "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg", "secure_url": "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg", "width": 640, "height": 427}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/kaymakam-duru-maske-uretim-atolyesini-ziyaret-etti-13053029-haberi/", "card": "summary_large_image", "site": "Haberler", "title": "Kaymakam Duru maske \u00fcretim at\u00f6lyesini ziyaret etti", "description": "Kula Kaymakam\u0131 Kemal Duru, Manisa \u0130l Milli E\u011fitim M\u00fcd\u00fcrl\u00fc\u011f\u00fc ile \u0130l Sa\u011fl\u0131k M\u00fcd\u00fcrl\u00fc\u011f\u00fc'n\u00fcn ortakla\u015fa imzalad\u0131\u011f\u0131 protokol kapsam\u0131nda maske \u00fcretimine ba\u015flayan Kula Hac\u0131 \u00d6mer \u00d6zboyac\u0131 Mesleki ve Teknik Anadolu Lisesi'ndeki g\u00f6n\u00fcll\u00fcleri ziyaret etti.", "image": "https://foto.haberler.com/haber/2020/03/25/kaymakam-duru-maske-uretim-atolyesini-ziyaret-13053029_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/kaymakam-duru-maske-uretim-atolyesini-ziyaret-etti-13053029-haberi/"}