{"source_url": "http://www.tvp.info", "url": "http://www.tvp.info/48276735/szumowski-spotkanie-drugiego-chorego-na-ulicy-jest-bardzo-malo-prawdopodobne", "title": "Szumowski: Spotkanie drugiego chorego na ulicy jest bardzo ma\u0142o prawdopodobne", "top_image": "https://s4.tvp.pl/images2/d/2/3/uid_d23bac7db8bfbe611a8c821ec615c64d1590693649081_width_960_play_0_pos_0_gs_0_height_540.jpeg", "meta_img": "https://s4.tvp.pl/images2/d/2/3/uid_d23bac7db8bfbe611a8c821ec615c64d1590693649081_width_960_play_0_pos_0_gs_0_height_540.jpeg", "images": ["https://s10.tvp.pl/images2/0/1/3/uid_013f4a9bff9e61fa92205ff8c3357b2a1591467959596_width_1373_play_0_pos_0_gs_0_height_779.jpg", "https://s5.tvp.pl/images2/e/0/9/uid_e09133024dd9b681a26cef159b5b0e2f1590556001334_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/logo/tvp-info.svg", "https://s3.tvp.pl/images2/3/2/7/uid_327f5a244842bdb5e98f8991c0b0e34c1591424798025_width_1373_play_0_pos_0_gs_0_height_779.jpg", "http://www.tvp.info/templates/xhtml/www.tvp.info/resources/images/icon/close-search.svg", "https://s9.tvp.pl/images2/9/5/7/uid_9576a90248638f76081bf10ab9b9f3021591432656396_width_1373_play_0_pos_0_gs_0_height_779.jpg", "http://www.tvp.info/pub/sess/viewrequest?object_id=48276735", "https://s4.tvp.pl/images2/d/2/3/uid_d23bac7db8bfbe611a8c821ec615c64d1590693649081_width_960_play_0_pos_0_gs_0_height_540.jpeg", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "https://s5.tvp.pl/images2/e/4/5/uid_e4557de9831e3af82d74fed0a29d67fe1589880150665_width_190_play_0_pos_0_gs_0_height_107.jpeg", "http://www.tvp.info/pub/sess/initsession", "https://s1.tvp.pl/images2/1/0/0/uid_10033a7fdc07e338e08c2822b4c971e41591429737293_width_1373_play_0_pos_0_gs_0_height_779.jpg", "https://s3.tvp.pl/images2/c/2/9/uid_c296f42feaa0d0b565b591319eb532da1591441968525_width_1373_play_0_pos_0_gs_0_height_779.jpg"], "movies": [], "text": "To s\u0105 czysto polityczne, awanturnicze doniesienia, kt\u00f3re nie maj\u0105 \u017cadnego uzasadnienia poza kalendarzem wyborczym \u2013 powiedzia\u0142 w czwartek minister zdrowia \u0141ukasz Szumowski w programie \u201eGo\u015b\u0107 Wiadomo\u015bci\u201d, odnosz\u0105c si\u0119 zarzut\u00f3w opozycji wobec niego w sprawach maj\u0105tku \u017cony i brata. Szef resortu zwr\u00f3ci\u0142 te\u017c uwag\u0119, \u017ce ryzyko zaka\u017cenia si\u0119 koronawirusem na ulicy jest niewielkie.\n\nCZYTAJ WI\u0118CEJ W RAPORCIE\n\n\n\nPolitycy Koalicji Obywatelskiej pr\u00f3bowali udowodni\u0107, \u017ce prof. Szumowski pomaga\u0142 sp\u00f3\u0142ce brata w zdobywaniu grant\u00f3w. Ataki opozycji by\u0142y te\u017c zwi\u0105zane z udzia\u0142ami \u017cony w sp\u00f3\u0142ce. Rodzina mia\u0142a si\u0119 wzbogaci\u0107, dzi\u0119ki rzekomym czynno\u015bciom nadzorczym ministra. Minister tym zarzutom zaprzecza. Przypomina te\u017c, \u017ce by\u0142y ju\u017c weryfikowane.\n\n\n\n\u2013 To s\u0105 czysto polityczne, awanturnicze doniesienia, kt\u00f3re nie maj\u0105 \u017cadnego uzasadnienia poza kalendarzem wyborczym, bo te fakty, te dane by\u0142y znane ju\u017c od dw\u00f3ch lat, trzech lat i wtedy nie budzi\u0142y niczyich emocji \u2013 zauwa\u017cy\u0142 minister Szumowski.\n\n\n\n\u2013 W zwi\u0105zku z tym wydaje mi si\u0119, \u017ce to jest naprawd\u0119 czysta polityczna gra. Nie ma \u017cadnego faktu, kt\u00f3ry by sugerowa\u0142 wr\u0119cz czy nawet mia\u0142 cie\u0144 podejrzenia dzia\u0142ania niezgodnego z prawem. Powt\u00f3rzy\u0142, \u017ce \u201eto jest czysto polityczna nagonka zwi\u0105zana z kalendarzem wyborczym\u201d.\n\n\n\nZaznaczy\u0142, \u017ce wraz z \u017con\u0105 maj\u0105 rozdzielno\u015b\u0107 maj\u0105tkow\u0105 od 2008 roku. Przyzna\u0142, \u017ce nie kontroluje ani nie nadzoruje \u017cony. Podkre\u015bli\u0142, \u017ce \u201ejako urz\u0119dnik pa\u0144stwowy nie mo\u017ce by\u0107 w\u0142a\u015bcicielem akcji i udzia\u0142\u00f3w w sp\u00f3\u0142kach\u201d, dlatego przekaza\u0142 je \u017conie. \u2013 Nie bardzo rozumiem, dlaczego mia\u0142bym je wyrzuci\u0107 gdzie\u015b na ulic\u0119 \u2013 powiedzia\u0142 szef resortu zdrowia.\n\nSzumowski zapytany o stopniowe znoszenie \u201ema\u0142o komfortowych warunk\u00f3w\u201d, wywo\u0142anych epidemi\u0105 koronawirusa w Polsce, powiedzia\u0142, \u017ce b\u0119dzie spada\u0107 niebezpiecze\u0144stwo zaka\u017cenia si\u0119 wirusem na ulicy. T\u0142umaczy\u0142, \u017ce istniej\u0105 r\u00f3\u017cne rodzaje warunki, w kt\u00f3rych mo\u017cna zachorowa\u0107 na COVID-19, m.in. tzw. transmisja pozioma, ogniska takie jak kopalnie, ogniska takie jak fabryka. Transmisja pozioma oznacza wzajemne zara\u017canie si\u0119 w przestrzeni publicznej, m.in. na ulicy.\n\n\n\nZauwa\u017cy\u0142, \u017ce wysoka liczba nowych zaka\u017ce\u0144 w transmisji poziomej mog\u0142aby oznacza\u0107, \u017ce \u201emamy du\u017co chorych na ulicach\u201d. \u2013 Je\u017celi nie mamy tych transmisji poziomych du\u017co, to oznacza, \u017ce na ulicy spotkanie drugiego chorego jest bardzo ma\u0142o prawdopodobne, wi\u0119c mo\u017cna ju\u017c zacz\u0105\u0107 luzowa\u0107 \u2013 szczeg\u00f3lnie w przestrzeni otwartej, na wolnym powietrzu \u2013 oceni\u0142 minister zdrowia.\n\n\n\nPodkre\u015bli\u0142 jednak, \u017ce nadal w pewnych warunkach nale\u017cy zachowywa\u0107 \u015brodki ostro\u017cno\u015bci, takie jak noszenie maseczek ochronnych. \u2013 Oczywi\u015bcie musimy nadal u\u017cywa\u0107 (maseczki) tam, gdzie ten dystans jest mniejszy, czyli w komunikacji i wewn\u0105trz pomieszcze\u0144, tam warto te maseczki jeszcze stosowa\u0107.\n\n#wieszwiecej Polub nas", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s4.tvp.pl/images2/d/2/3/uid_d23bac7db8bfbe611a8c821ec615c64d1590693649081_width_960_play_0_pos_0_gs_0_height_540.jpeg"}, "og": {"title": "Szumowski: Spotkanie drugiego chorego na ulicy jest bardzo ma\u0142o prawdopodobne", "description": "Mo\u017cna \u0142agodzi\u0107 restrykcje.", "image": "https://s4.tvp.pl/images2/d/2/3/uid_d23bac7db8bfbe611a8c821ec615c64d1590693649081_width_960_play_0_pos_0_gs_0_height_540.jpeg", "type": "article", "url": "http://www.tvp.info/48276735/szumowski-spotkanie-drugiego-chorego-na-ulicy-jest-bardzo-malo-prawdopodobne"}, "fb": {"app_id": 825992797416546}}, "canonical_link": "https://www.tvp.info/48276735/szumowski-spotkanie-drugiego-chorego-na-ulicy-jest-bardzo-malo-prawdopodobne"}