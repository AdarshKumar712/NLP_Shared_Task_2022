{"source_url": "https://web.archive.org", "url": "https://web.archive.org/web/20220303051805id_/https://www.haberler.com/koronavirus-100-bini-askin-calisani-dogrudan-13062564-haberi/", "title": "Koronavir\u00fcs 100 bini a\u015fk\u0131n \u00e7al\u0131\u015fan\u0131 do\u011frudan etkileyecek!", "top_image": "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "meta_img": "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "images": ["https://web.archive.org/static/reklam/advertisement.gif?ads=1", "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/_blank.gif", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/static/img/organlar/k/carmedya-com_214.png", "https://www.haberler.com/mstatic/assets/img/haberler-logo.png"], "movies": [], "text": "Koronavir\u00fcs (COVID-19) salg\u0131n\u0131, bir\u00e7ok sekt\u00f6r\u00fc etkiledi\u011fi gibi 200 binin \u00fczerinde istihdam yaratan otomotiv sekt\u00f6r\u00fcn\u00fcn tedarik zincirini de durma noktas\u0131na getirdi.\n\n460'a yak\u0131n \u00fcyesi ile T\u00fcrkiye otomotiv tedarik sanayinin tek temsilcisi konumunda bulunan Ta\u015f\u0131t Ara\u00e7lar\u0131 Tedarik Sanayicileri Derne\u011fi (TAYSAD), Koronavir\u00fcs salg\u0131n\u0131n\u0131n otomotiv tedarik zinciri \u00fczerine etkisini ara\u015ft\u0131rmak \u00fczere \u00f6zel bir anket ger\u00e7ekle\u015ftirdi.\n\nTAYSAD'a \u00fcye firmalar\u0131n kat\u0131ld\u0131\u011f\u0131 anket, ya\u015fanan salg\u0131n\u0131n tedarik sanayi \u00fczerindeki ilk etkilerini, sekt\u00f6r\u00fcn beklentilerini ve kar\u015f\u0131la\u015ft\u0131\u011f\u0131 problemleri ortaya koydu. Ankete g\u00f6re, tedarik sanayicilerinin y\u00fczde 63'\u00fc '\u0130stikrar Kalkan\u0131' kapsam\u0131nda a\u00e7\u0131klanan \u0130\u015eKUR \u00c7al\u0131\u015fma \u00d6dene\u011fi'ne ba\u015fvururken, y\u00fczde 37'si bu \u00f6dene\u011fe ba\u015fvuruda bulunmad\u0131\u011f\u0131n\u0131 bildirdi.\n\nY\u00fczde 50'yi a\u015fk\u0131n\u0131 'k\u0131smen' \u00e7al\u0131\u015f\u0131yor\n\nTedarik sanayisinin Koronavir\u00fcs tedbirleri \u00e7er\u00e7evesinde a\u011f\u0131rl\u0131kl\u0131 olarak k\u0131smi \u00e7al\u0131\u015fmay\u0131 tercih etti\u011fi g\u00f6r\u00fcld\u00fc. Ankete kat\u0131lan \u00fcyelerin y\u00fczde 40'\u0131, 30 Mart5 Nisan tarihlerinde \u00fcretimi tamamen durdurma karar\u0131 ald\u0131\u011f\u0131n\u0131 belirtirken, y\u00fczde 50'yi a\u015fk\u0131n\u0131 k\u0131smi \u00e7al\u0131\u015fma, y\u00fczde 13'\u00fc de sosyal mesafeyi sa\u011flayarak normal \u015fekilde \u00e7al\u0131\u015fmaya devam edece\u011fini bildirdi. Bu veriler, 200 binin \u00fczerinde istihdam sa\u011flayan sekt\u00f6r\u00fcn, ortalama 100 binin \u00fczerinde \u00e7al\u0131\u015fan\u0131n\u0131 do\u011frudan etkileyece\u011fini de ortaya koydu. Devam eden haftalarda kademeli olarak \u00fcretimde normalle\u015fme bekleyen tedarik sanayicilerinin y\u00fczde 50'si, 27 Nisan3 May\u0131s aral\u0131\u011f\u0131nda k\u0131smi \u00e7al\u0131\u015fman\u0131n s\u00fcrece\u011fini \u00f6n g\u00f6rd\u00fc. Kat\u0131l\u0131mc\u0131lar\u0131n y\u00fczde 42'si s\u00f6z konusu tarihlerde normal \u00e7al\u0131\u015fmaya ge\u00e7ilebilece\u011fini tahmin ederken, y\u00fczde 12'i ise \u00fcretimin durmaya devam edebilece\u011fini \u00f6ng\u00f6rd\u00fc.\n\nA\u011f\u0131rl\u0131kl\u0131 g\u00f6r\u00fc\u015f etkinin 8-10 hafta s\u00fcrece\u011fi y\u00f6n\u00fcnde\n\nTAYSAD'\u0131n \u00fcye anketine g\u00f6re, 30 Mart \u2013 5 Nisan tarihlerinde tedarik sanayinin haftal\u0131k \u00fcretim temposu y\u00fczde 32'ye kadar d\u00fc\u015fecek. Bu d\u00fc\u015f\u00fc\u015f\u00fcn, Nisan ay\u0131 i\u00e7erisinde kademeli olarak artmas\u0131 ve y\u00fczde 62'ye kadar \u00e7\u0131kmas\u0131 \u00f6n g\u00f6r\u00fcl\u00fcyor. \u00d6te yandan, ankete kat\u0131lan TAYSAD \u00fcyelerinin y\u00fczde 32'si ya\u015fanan krizin 8-10 hafta s\u00fcrece\u011fi konusunda birle\u015fiyor. Koronavir\u00fcs salg\u0131n\u0131n\u0131n \u00e7al\u0131\u015fma temposu ve i\u015f hacmine etkisinin 10 haftadan daha uzun s\u00fcrece\u011fini tahmin edenlerin oran\u0131 ise y\u00fczde 26 olarak dikkatleri \u00e7ekti. Ayr\u0131ca, ankete kat\u0131lan tedarik sanayicilerinin y\u00fczde 85'i, nakit ak\u0131\u015f\u0131nda ya\u015fanabilecek s\u0131k\u0131nt\u0131lar i\u00e7in kendi ek \u00f6nlemlerini ald\u0131\u011f\u0131n\u0131 da belirtti.\n\nEn b\u00fcy\u00fck problem i\u015f ve ciro kayb\u0131\n\nKoronavir\u00fcs salg\u0131n\u0131, T\u00fcrkiye'deki otomotiv tedarik sanayisini \u00f6zellikle 3 konuda negatif olarak etkiledi. Ankete g\u00f6re, bu d\u00f6nemde kar\u015f\u0131la\u015f\u0131lan en b\u00fcy\u00fck problemin y\u00fczde 93 ile i\u015f ve ciro kayb\u0131 oldu\u011fu kat\u0131l\u0131mc\u0131lar taraf\u0131ndan vurguland\u0131. Bu problemi, y\u00fczde 75 ile \u00e7al\u0131\u015fan motivasyonunun kayb\u0131 izledi. Tedarik sanayicilerinin y\u00fczde 47'si ise, ithal edilecek malzemenin ge\u00e7 gelmesinin kar\u015f\u0131la\u015f\u0131lan en b\u00fcy\u00fck problem oldu\u011funu ifade etti. Bununla beraber; teslimat s\u00fcrecinde ya\u015fanan problemler, ihracat g\u00fcmr\u00fc\u011f\u00fcnde ya\u015fanan gecikmeler ve nakit ak\u0131\u015f\u0131 gibi problemlerin ya\u015fanan di\u011fer sorunlar olarak \u00f6ne \u00e7\u0131kt\u0131\u011f\u0131 g\u00f6r\u00fcld\u00fc.\n\nAlper Kanca: K\u0131sa \u00e7al\u0131\u015fma 3 ayla s\u0131n\u0131rl\u0131 kalmamal\u0131\n\nKonuyla ilgili de\u011ferlendirmelerde bulunan TAYSAD Ba\u015fkan\u0131 Alper Kanca ise, tedarik sanayisi \u00fcreticilerinin k\u0131sa \u00e7al\u0131\u015fma \u00f6dene\u011fi ile ilgili ciddi altyap\u0131 eksikli\u011fi olaca\u011f\u0131 y\u00f6n\u00fcnde endi\u015feler duydu\u011funu dile getirdi. Yapt\u0131klar\u0131 ankette otomotiv tedarik sanayicilerinin en \u00e7ok bu konuyu dile getirdi\u011fine dikkat \u00e7eken Alper Kanca, \"K\u0131sa \u00e7al\u0131\u015fma \u00f6dene\u011finin 3 ayla s\u0131n\u0131rl\u0131 kalmamas\u0131 gerekiyor. Koronavir\u00fcs etkisi, 3 ay i\u00e7erisinde bitse bile ekonomik etkileri en az 1 y\u0131l s\u00fcrecektir. Bu s\u00fcre\u00e7te, uzun vadeli, uygun faiz oranl\u0131 Eximbank kredileriyle sekt\u00f6r\u00fcn desteklenmesi gerekti\u011fine inan\u0131yoruz. Bunlara ek olarak, vergi oranlar\u0131na getirilecek bir indirim sekt\u00f6r\u00fcn elini bir hayli rahatlatacakt\u0131r. Ayr\u0131ca, i\u00e7erisinde bulundu\u011fumuz ola\u011fan\u00fcst\u00fc durum yeniden de\u011ferlendirilerek, banka kredilerinin 3 ay yerine 6 ay s\u00fcresince ilave faiz olmadan ertelenmesi yine sekt\u00f6r\u00fcn yarar\u0131na olabilir\" diye konu\u015ftu.\n\n\"Uygulamalarda baz\u0131 s\u0131k\u0131nt\u0131lar var\"\n\nAnkette, al\u0131nan ekonomik \u00f6nlem paketlerinin uygulanmas\u0131nda s\u0131k\u0131nt\u0131lar ya\u015fand\u0131\u011f\u0131n\u0131 ileten TAYSAD \u00fcyesi sanayi \u015firketlerinin de bulundu\u011funu belirten TAYSAD Ba\u015fkan\u0131 Alper Kanca, \"H\u00fck\u00fcmetimizin ald\u0131\u011f\u0131 \u00f6nlem paketleri ve Bankalar Birli\u011fi'nin ald\u0131\u011f\u0131 tavsiye niteli\u011findeki kararlar\u0131n uygulanmas\u0131 noktas\u0131nda, baz\u0131 \u00fcyelerimiz taraf\u0131ndan s\u0131k\u0131nt\u0131lar ya\u015fand\u0131\u011f\u0131 dile getiriliyor. Yani bankalar\u0131n erteleme, yap\u0131land\u0131rma, fon kullan\u0131m\u0131yla ilgili olumlu yakla\u015f\u0131m sergilemedikleri bizlere bildiriliyor. Bu zor d\u00f6nemde bankalar da elini ta\u015f\u0131n alt\u0131na koymal\u0131. Ya\u015fanan problemler k\u0131sa s\u00fcre i\u00e7erisinde sona erece\u011fini umuyoruz. Bizler de, TAYSAD olarak \u00fczerimize d\u00fc\u015fen g\u00f6revi yapacak ve t\u00fcm bu konularla ilgili yetkililerle yak\u0131n temaslarda bulunmay\u0131 s\u00fcrd\u00fcrece\u011fiz\" dedi.\n\nCarmedya.com - Otomobil", "keywords": [], "meta_keywords": ["Koronavir\u00fcs", "\u0130stihdam", "T\u00fcrkiye", "Nisan", "Otomobil"], "tags": [], "authors": [], "publish_date": "Sat Mar 28 12:33:00 2020", "summary": "", "article_html": "", "meta_description": "Koronavir\u00fcs COVID-19 salg\u0131n\u0131, bir\u00e7ok sekt\u00f6r\u00fc etkiledi\u011fi gibi 200 binin \u00fczerinde istihdam yaratan otomotiv sekt\u00f6r\u00fcn\u00fcn tedarik zincirini de durma noktas\u0131na getirdi.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "description": "Koronavir\u00fcs COVID-19 salg\u0131n\u0131, bir\u00e7ok sekt\u00f6r\u00fc etkiledi\u011fi gibi 200 binin \u00fczerinde istihdam yaratan otomotiv sekt\u00f6r\u00fcn\u00fcn tedarik zincirini de durma noktas\u0131na getirdi.", "keywords": "Koronavir\u00fcs,\u0130stihdam,T\u00fcrkiye,Nisan,Otomobil", "news_keywords": "Koronavir\u00fcs,\u0130stihdam,T\u00fcrkiye,Nisan,Otomobil", "viewport": "width=device-width, initial-scale=1.0", "medium": "News", "dateCreated": "2020-03-28T12:33:00+03:00", "dateModified": "2020-03-28T12:33:00+03:00", "datePublished": "2020-03-28T12:33:00+03:00", "dateupdated": "2020-03-28T12:33:00+03:00", "og": {"url": "https://www.haberler.com/koronavirus-100-bini-askin-calisani-dogrudan-13062564-haberi/", "site_name": "Haberler", "locale": "tr_TR", "type": "article", "title": "Koronavir\u00fcs 100 bini a\u015fk\u0131n \u00e7al\u0131\u015fan\u0131 do\u011frudan etkileyecek!", "description": "Koronavir\u00fcs COVID-19 salg\u0131n\u0131, bir\u00e7ok sekt\u00f6r\u00fc etkiledi\u011fi gibi 200 binin \u00fczerinde istihdam yaratan otomotiv sekt\u00f6r\u00fcn\u00fcn tedarik zincirini de durma noktas\u0131na getirdi.", "image": {"identifier": "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "alt": "Koronavir\u00fcs 100 bini a\u015fk\u0131n \u00e7al\u0131\u015fan\u0131 do\u011frudan etkileyecek!", "secure_url": "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "width": 1200, "height": 675, "type": "image/jpeg"}}, "article": {"content_tier": "free", "tag": "Koronavir\u00fcs,\u0130stihdam,T\u00fcrkiye,Nisan,Otomobil", "section": "Otomobil", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-03-28T12:33:00+03:00", "modified_time": "2020-03-28T12:33:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Koronavir\u00fcs 100 bini a\u015fk\u0131n \u00e7al\u0131\u015fan\u0131 do\u011frudan etkileyecek!", "description": "Koronavir\u00fcs (COVID-19) salg\u0131n\u0131, bir\u00e7ok sekt\u00f6r\u00fc etkiledi\u011fi gibi 200 binin \u00fczerinde istihdam yaratan otomotiv sekt\u00f6r\u00fcn\u00fcn tedarik zincirini de durma noktas\u0131na getirdi.", "image": "https://foto.haberler.com/haber/2020/03/28/koronavirus-100-bini-askin-calisani-dogrudan-13062564_local.jpg", "url": "https://www.haberler.com/koronavirus-100-bini-askin-calisani-dogrudan-13062564-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/koronavirus-100-bini-askin-calisani-dogrudan-13062564-haberi/"}