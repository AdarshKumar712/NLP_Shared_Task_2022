{"source_url": "https://wiadomosci.gazeta.pl", "url": "https://wiadomosci.gazeta.pl/wiadomosci/7,114883,25663458,izba-dyscyplinarna-sn-sedzia-juszczyszyn-zawieszony-w-obowiazkach.html?utm_source=RSS&utm_medium=RSS&utm_campaign=10199882", "title": "S\u0119dzia Juszczyszyn zawieszony w obowi\u0105zkach. Obni\u017cono mu pensj\u0119. \"Celebryta. Wypowiada wojn\u0119 pa\u0144stwu\"", "top_image": "https://bi.im-g.pl/im/8c/71/18/z25629324IER,Sedzia-Pawel-Juszczyszyn.jpg", "meta_img": "https://bi.im-g.pl/im/8c/71/18/z25629324IER,Sedzia-Pawel-Juszczyszyn.jpg", "images": ["https://bi.im-g.pl/im/8c/71/18/z25629324IER,Sedzia-Pawel-Juszczyszyn.jpg", "https://bi.im-g.pl/im/80/e4/17/z25053056F,ksiadz--zdjecie-ilustracyjne-.jpg", "https://bi.im-g.pl/im/8d/bc/13/z20693645II,Prof--Adam-Strzembosz.jpg", "https://bi.im-g.pl/im/5/17253/m17253105.png", "https://static.im-g.pl/i/obrazki/awd/image_placeholder_small.svg", "https://bi.im-g.pl/im/41/7a/18/z25666113F,Andrzej-Duda.jpg", "https://bi.im-g.pl/im/3f/7a/18/z25666623F,Para-pieszych-wpada-pod-tramwaj-w-Czestochowie.jpg", "https://bi.im-g.pl/im/9a/74/18/z25643930II,Sad-Najwyzszy-podczas-oglaszania-uchwaly-w-sprawie.jpg", "https://bi.im-g.pl/im/ce/7a/18/z25667534II,Sedzia-Pawel-Juszczyszyn.jpg", "https://bi.im-g.pl/im/24/7a/18/z25666596F,Andrzej-Duda.jpg", "https://bi.im-g.pl/im/aa/79/18/z25664938F,Policja-szuka-mezczyzny--ktory-chcial-sfotografowa.jpg", "https://bi.im-g.pl/im/57/1d/16/z23191127II,Funkcjonariusz-ABW--zdjecie-ilustracyjne-.jpg", "https://bi.im-g.pl/im/6b/0c/18/z25215851II,Dominika-Chorosinska.jpg", "https://bi.im-g.pl/im/8c/71/18/z25629324IH,Sedzia-Pawel-Juszczyszyn.jpg", "https://bi.im-g.pl/im/ae/7a/18/z25667758II,Tatry--Kasprowy-Wierch-zasypany--zdj--ilustracyjne.jpg"], "movies": [], "text": "Izba Dyscyplinarna S\u0105du Najwy\u017cszego w drugiej instancji zajmowa\u0142a si\u0119 spraw\u0105 Paw\u0142a Juszczyszyna. S\u0119dzia z Olsztyna zosta\u0142 zawieszony po wezwaniu Kancelarii Sejmu do publikacji list poparcia do KRS. Izba Dyscyplinarna pozwoli\u0142a mu orzeka\u0107, co zaskar\u017cy\u0142 zast\u0119pca rzecznika dyscyplinarnego, Przemys\u0142aw Radzik.\n\nREKLAMA\n\nPawe\u0142 Juszczyszyn zawieszony w obowi\u0105zkach. \"Wypowiada wojn\u0119 pa\u0144stwu\"\n\nWe wtorek Izba Dyscyplinarna SN og\u0142osi\u0142a, \u017ce podj\u0119\u0142a decyzj\u0119 o zawieszeniu Juszczyszyna. - Jego wynagrodzenie zosta\u0142o obni\u017cone o 40 procent na czas trwania tego zawieszenia - uzasadniono. Jak doda\u0142, w przypadku Juszczyszyna \"mamy do czynienia z konfliktem d\u00f3br s\u0119dziego i wymiaru sprawiedliwo\u015bci\".\n\nWa\u017cniejszym z tych d\u00f3br w tej konkretnej sytuacji jest dobro wymiaru sprawiedliwo\u015bci. (...) S\u0119dzia w spos\u00f3b nieuzasadniony podj\u0105\u0142 decyzj\u0119 o tym, \u017ce zwr\u00f3ci si\u0119 o dokumenty do Kancelarii Sejmu w celu ustalenia, jaki jest status krajowej rady s\u0105downictwa. Przede wszystkim nie by\u0142o \u017cadnych podstaw faktycznych i prawnych do z\u0142o\u017cenia takiego \u017c\u0105dania\n\n- m\u00f3wi\u0142 s\u0119dzia sprawozdawca, wskazuj\u0105c, \u017ce Juszczyszyn \"podwa\u017cy\u0142 prerogatywy\" prezydenta Andrzeja Dudy, czego nie zrobi\u0142 nawet Trybuna\u0142 Konstytucyjny.\n\nObecny na posiedzeniu SN zast\u0119pca rzecznika dyscyplinarnego Przemys\u0142aw Radzik powiedzia\u0142 o Juszczyszynie: - Wyst\u0119puje jako celebryta, w\u0142a\u015bciwe wypowiada wojn\u0119 swojemu pa\u0144stwu.\n\nObro\u0144cy s\u0119dziego Juszczyszyna w ramach protestu nie weszli na sal\u0119 rozpraw.\n\nPo og\u0142oszeniu orzeczenia SN spraw\u0119 skomentowa\u0142 s\u0119dzia Maciej Nawacki, cz\u0142onek Krajowej Rady S\u0105downictwa i przewodnicz\u0105cy komisji ds. reformy wymiaru sprawiedliwo\u015bci KRS.\n\n\"Oczywi\u015bcie w pe\u0142ni wykonam orzeczenie Izby Dyscyplinarnej SN Pan s\u0119dzia od tej chwili nie s\u0105dzi, jego sprawy podlegaj\u0105 rozlosowaniu. Na tym polega szacunek wobec obywateli, prawa i s\u0105du\" - napisa\u0142.\n\nJuszczyszyn nie zjawi\u0142 si\u0119 na rozprawie. Wcze\u015bniej m\u00f3wi\u0142: \"mog\u0105 mnie zawiesi\u0107\"\n\nPawe\u0142 Juszczyszyn w listopadzie ubieg\u0142ego roku zwr\u00f3ci\u0142 si\u0119 do Kancelarii Sejmu po okazanie list poparcia do Krajowej Rady S\u0105downictwa. Po tym prezes S\u0105du Rejonowego w Olsztynie Maciej Nawacki wyda\u0142 zarz\u0105dzenie zawieszaj\u0105ce go.\n\nW poniedzia\u0142ek 3 lutego s\u0119dzia Pawe\u0142 Juszczyszyn poinformowa\u0142, \u017ce otrzyma\u0142 zawiadomienie z Izby Dyscyplinarnej S\u0105du Najwy\u017cszego - wynika\u0142o z niego, \u017ce we wtorek w Izbie rozpocznie si\u0119 rozprawa dotycz\u0105ca s\u0119dziego, ale jego obecno\u015b\u0107 na niej nie jest obowi\u0105zkowa. W pi\u015bmie pope\u0142niono b\u0142\u0105d - nazwano Juszczyszyna prezesem S\u0105du Rejonowego w Olsztynie (w rzeczywisto\u015bci jest nim s\u0119dzia Maciej Nawacki). Juszczyszyn zapowiedzia\u0142, \u017ce nie zjawi si\u0119 na rozprawie, a w rozmowie z wp.pl skomentowa\u0142 j\u0105 s\u0142owami: \"mog\u0105 mnie zawiesi\u0107\". S\u0119dzia nie pojecha\u0142 do S\u0105du Najwy\u017cszego te\u017c w ubieg\u0142ym roku, gdy Izba decydowa\u0142a o jego odwieszeniu. Mecenas Miko\u0142aj Pietrzak, reprezentuj\u0105cy Juszczyszyna, t\u0142umaczy\u0142 w\u00f3wczas, \u017ce wraz z s\u0119dzi\u0105 nie chc\u0105 \"legitymizowa\u0107 swoj\u0105 obecno\u015bci\u0105 udzia\u0142u w posiedzeniu Izby Dyscyplinarnej\". - Spotkanie, kt\u00f3re si\u0119 odbywa, nie jest posiedzeniem s\u0105du, nie jest rozpraw\u0105, poniewa\u017c to gremium nie jest niezale\u017cne od w\u0142adzy wykonawczej, a skoro nie jest niezale\u017cne od w\u0142adzy wykonawczej, s\u0105dem niezale\u017cnym w rozumieniu konstytucji nie jest - m\u00f3wi\u0142 w rozmowie z TVN 24.\n\n>>> Po co PiS-owi wojna o s\u0105dy? Gdula: chcieliby ju\u017c nie m\u00f3wi\u0107 o s\u0105dach, ale musz\u0105:", "keywords": [], "meta_keywords": [""], "tags": [], "authors": ["Kn"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/img/gazeta.ico", "meta_data": {"ROBOTS": "NOARCHIVE", "og": {"type": "article", "url": "https://wiadomosci.gazeta.pl/wiadomosci/7,114883,25663458,izba-dyscyplinarna-sn-sedzia-juszczyszyn-zawieszony-w-obowiazkach.html", "title": "S\u0119dzia Juszczyszyn zawieszony w obowi\u0105zkach. Obni\u017cono mu pensj\u0119. \"Celebryta. Wypowiada wojn\u0119 pa\u0144stwu\"", "description": "S\u0119dzia Pawe\u0142 Juszczyszyn z Olsztyna zosta\u0142 zawieszony w obowi\u0105zkach s\u0142u\u017cbowych, a jego wynagrodzenie na ten czas zosta\u0142o obni\u017cone o 40 procent - zdecydowa\u0142a Izba Dyscyplinarna S\u0105du Najwy\u017cszego. Zast\u0119pca rzecznika dyscyplinarnego Przemys\u0142aw Radzik powiedzia\u0142, \u017ce Juszczyszyn 'wyst\u0119puje jako celebryta i w\u0142a\u015bciwe wypowiada wojn\u0119 swojemu pa\u0144stwu'. Wcze\u015bniej olszty\u0144ski s\u0119dzia wezwa\u0142 Kancelari\u0119 Sejmu do publikacji list poparcia do KRS.", "image": "https://bi.im-g.pl/im/8c/71/18/z25629324IER,Sedzia-Pawel-Juszczyszyn.jpg", "site_name": "gazetapl", "locale": "pl_PL"}, "twitter": {"title": "S\u0119dzia Juszczyszyn zawieszony w obowi\u0105zkach. Obni\u017cono mu pensj\u0119. \"Celebryta. Wypowiada wojn\u0119 pa\u0144stwu\"", "description": "S\u0119dzia Pawe\u0142 Juszczyszyn z Olsztyna zosta\u0142 zawieszony w obowi\u0105zkach s\u0142u\u017cbowych, a jego wynagrodzenie na ten czas zosta\u0142o obni\u017cone o 40 procent - zdecydowa\u0142a Izba Dyscyplinarna S\u0105du Najwy\u017cszego. Zast\u0119pca rzecznika dyscyplinarnego Przemys\u0142aw Radzik powiedzia\u0142, \u017ce Juszczyszyn 'wyst\u0119puje jako celebryta i w\u0142a\u015bciwe wypowiada wojn\u0119 swojemu pa\u0144stwu'. Wcze\u015bniej olszty\u0144ski s\u0119dzia wezwa\u0142 Kancelari\u0119 Sejmu do publikacji list poparcia do KRS.", "image": "https://bi.im-g.pl/im/8c/71/18/z25629324IER,Sedzia-Pawel-Juszczyszyn.jpg", "card": "summary_large_image"}, "fb": {"app_id": 159195584135753, "pages": 159693330707372}, "Description": "S\u0119dzia Pawe\u0142 Juszczyszyn z Olsztyna zosta\u0142 zawieszony w obowi\u0105zkach s\u0142u\u017cbowych, a jego wynagrodzenie na ten czas zosta\u0142o obni\u017cone o 40 procent - zdecydowa\u0142a Izba Dyscyplinarna S\u0105du Najwy\u017cszego. Zast\u0119pca rzecznika dyscyplinarnego Przemys\u0142aw Radzik powiedzia\u0142, \u017ce Juszczyszyn 'wyst\u0119puje jako celebryta i w\u0142a\u015bciwe wypowiada wojn\u0119 swojemu pa\u0144stwu'. Wcze\u015bniej olszty\u0144ski s\u0119dzia wezwa\u0142 Kancelari\u0119 Sejmu do publikacji list poparcia do KRS.", "Keywords": "Informacje z Polski, newsy, aktualno\u015bci, wydarzenia", "news_keywords": "Informacje z Polski, newsy, aktualno\u015bci, wydarzenia", "google-site-verification": "5085Ij1x9RsFKORhZyjV5Q9U_gK39xdwTOTC9E1qmkE", "viewport": "width=device-width, initial-scale=1.0, minimum-scale=1.0, maximum-scale=1.0, user-scalable=yes"}, "canonical_link": "https://wiadomosci.gazeta.pl/wiadomosci/7,114883,25663458,izba-dyscyplinarna-sn-sedzia-juszczyszyn-zawieszony-w-obowiazkach.html"}