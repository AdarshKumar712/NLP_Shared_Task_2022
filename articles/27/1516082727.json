{"source_url": "https://web.archive.org", "url": "https://web.archive.org/web/20200210200218id_/https://www.sondakika.com/haber/haber-kadin-gures-milli-takimi-avrupa-sampiyonasi-na-12900475/", "title": "Kad\u0131n G\u00fcre\u015f Milli Tak\u0131m\u0131, Avrupa \u015eampiyonas\u0131'na haz\u0131r", "top_image": "https://foto.sondakika.com/haber/2020/02/09/kadin-gures-milli-takimi-avrupa-sampiyonasi-n-12900475_local_sd.jpg", "meta_img": "https://foto.sondakika.com/haber/2020/02/09/kadin-gures-milli-takimi-avrupa-sampiyonasi-n-12900475_local_sd.jpg", "images": ["https://mc.yandex.ru/watch/14078032", "https://web.archive.org/static/images/Desktop_icon_2x_ios.png", "https://web.archive.org/static/reklam/advertisement.gif?ads=1", "http://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/Desktop_icon_2x_android.png", "https://foto.sondakika.com/haber/2020/02/09/kadin-gures-milli-takimi-avrupa-sampiyonasi-n-12900475_local_sd.jpg", "https://web.archive.org/static/images/blank.gif", "https://foto.sondakika.com/haber/2020/02/10/koronaviruse-savas-acan-cin-devlet-baskani-si-12905376_4841_170.jpg", "https://web.archive.org/static/images/sosyal/icons/facebook.png", "https://foto.sondakika.com/haber/2020/02/10/karli-yolda-drift-atan-alkollu-stajyer-surucunun-12905562_4287_170.jpg", "https://web.archive.org/static/images/sosyal/icons/twitter.png", "https://foto.sondakika.com/haber/2020/02/10/sartli-egitim-yardimi-ndan-faydalanan-ogrencilere-12903838_153_170.jpg", "https://web.archive.org/static/images/huawei-app-gallery-apk-download-link@2x.png", "https://foto.sondakika.com/haber/2020/02/10/sam-da-bomba-yuklu-arac-patladi-1-kisi-yaralandi-12905355_6653_170.jpg", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "Kad\u0131n G\u00fcre\u015f Milli Tak\u0131m\u0131 Teknik Direkt\u00f6r\u00fc Efrahim Kahraman, Avrupa \u015eampiyonas\u0131'na haz\u0131r olduklar\u0131n\u0131 s\u00f6yledi.\n\nKahraman, AA muhabirine yapt\u0131\u011f\u0131 a\u00e7\u0131klamada, 10-16 \u015eubat'ta \u0130talya'n\u0131n ba\u015fkenti Roma'da d\u00fczenlenecek Avrupa \u015eampiyonas\u0131 haz\u0131rl\u0131klar\u0131n\u0131 tamamlad\u0131klar\u0131n\u0131 belirtti.\n\n\u015eampiyona \u00f6ncesi son kamp\u0131 Edirne'deki T\u00fcrkiye Olimpiyat Haz\u0131rl\u0131k Merkezi'nde Azerbaycan ve Tayvan kad\u0131n g\u00fcre\u015f milli tak\u0131mlar\u0131yla yapt\u0131klar\u0131n\u0131 anlatan Kahraman, ba\u015far\u0131l\u0131 bir kamp s\u00fcreci ge\u00e7irdiklerini ifade etti.\n\nAvrupa \u015eampiyonas\u0131'nda milli tak\u0131m\u0131n ba\u015far\u0131l\u0131 olmas\u0131 i\u00e7in gerek sporcular gerekse teknik heyetin elinden geleni yapt\u0131\u011f\u0131n\u0131 vurgulayan Kahraman, \"2018'de Yasemin Adar ve Elif Jale Ye\u015fil\u0131rmak'\u0131n Avrupa \u015fampiyonlu\u011fuyla \u00fclkemize d\u00f6nm\u00fc\u015ft\u00fck. Bu y\u0131l Evin Demirhan ve Bedia G\u00fcn de y\u0131ld\u0131z isimlerimizden.\" dedi.\n\nKahraman, Ya\u015far Do\u011fu G\u00fcre\u015f Turnuvas\u0131'nda sakatlanan Buse Tosun'un tedavisi devam etti\u011fi i\u00e7in Roma'da mindere \u00e7\u0131kamayaca\u011f\u0131n\u0131 hat\u0131rlatt\u0131.\n\n\"\u015eampiyonaya iyi \u015fekilde haz\u0131rland\u0131k\"\n\nMilli tak\u0131m\u0131n 10 s\u0131klette de iddial\u0131 oldu\u011funu s\u00f6yleyen Kahraman, ay-y\u0131ld\u0131zl\u0131 ekibin kadrosunda 50 kiloda Evin Demirhan, 53 kiloda Zeynep Yetgil, 55 kiloda Bediha G\u00fcn, 57 kiloda Mehlika \u00d6zt\u00fcrk, 59 kiloda Elif Yan\u0131k, 62 kiloda Elif Jale Ye\u015fil\u0131rmak, 65 kiloda Asl\u0131 Tu\u011fcu, 68 kiloda Kadriye Aksoy, 72 kiloda Merve Pul ve 76 kiloda Yasemin Adar'\u0131n yer ald\u0131\u011f\u0131n\u0131 belirtti.\n\nAvrupa \u015eampiyonas\u0131'nda gen\u00e7 isimlere f\u0131rsat verdiklerinin alt\u0131n\u0131 \u00e7izen Kahraman, \u015funlar\u0131 kaydetti:\n\n\"Bu y\u0131l Avrupa \u015eampiyonas\u0131 kolay ge\u00e7meyecek. \u015eampiyonaya iyi \u015fekilde haz\u0131rland\u0131k. Mindere \u00e7\u0131kacak yeni isimler in\u015fallah gelece\u011fin Yasemin Adarlar\u0131 olur. T\u00fcm Avrupa \u00fclkeleri \u015fampiyonada m\u00fccadele edecek. Tabii bizim de y\u0131ld\u0131z isimlerimiz var. Azerbaycan ve Tayvan milli tak\u0131mlar\u0131yla kamp yapt\u0131k. Onlar\u0131n da \u00e7ok tecr\u00fcbeli ve ba\u015far\u0131l\u0131 sporcular\u0131 var. Tayvan tak\u0131mda 76 kiloda 23 ya\u015f alt\u0131 d\u00fcnya \u00fc\u00e7\u00fcnc\u00fcs\u00fc, Asya Oyunlar\u0131 \u00fc\u00e7\u00fcnc\u00fcs\u00fc var, bizimle kampta haz\u0131rl\u0131k yapt\u0131. G\u00fczel bir Avrupa \u015eampiyonas\u0131 izlettirmeyi istiyoruz.\"\n\nKahraman, Avrupa \u015eampiyonas\u0131'n\u0131n ard\u0131ndan milli tak\u0131m\u0131 \u00f6nemli bir s\u00fcrecin bekledi\u011fini ifade etti.\n\nBu y\u0131l Japonya'n\u0131n ba\u015fkenti Tokyo'da 24 Temmuz-9 A\u011fustos'ta olimpiyatlar\u0131n d\u00fczenlenece\u011fini an\u0131msatan Kahraman, \"Avrupa \u015eampiyonas\u0131 olimpiyatlar i\u00e7in bir kota vermiyor. \u015eampiyonan\u0131n ard\u0131ndan bir ayl\u0131k daha s\u00fcrecimiz var. 19- 22 Mart'ta Macaristan'da kalifikasyon ma\u00e7lar\u0131m\u0131z olacak bu ma\u00e7lar\u0131m\u0131za da haz\u0131rlan\u0131yoruz ayn\u0131 zamanda.\" diye konu\u015ftu.", "keywords": [], "meta_keywords": [""], "tags": [], "authors": [], "publish_date": "Sun Feb  9 11:40:12 2020", "summary": "", "article_html": "", "meta_description": "Kad\u0131n G\u00fcre\u015f Milli Tak\u0131m\u0131 Teknik Direkt\u00f6r\u00fc Efrahim Kahraman, Avrupa \u015eampiyonas\u0131\u2019na haz\u0131r olduklar\u0131n\u0131 s\u00f6yledi.", "meta_lang": "tr", "meta_favicon": "/favicon.ico", "meta_data": {"description": "Kad\u0131n G\u00fcre\u015f Milli Tak\u0131m\u0131 Teknik Direkt\u00f6r\u00fc Efrahim Kahraman, Avrupa \u015eampiyonas\u0131\u2019na haz\u0131r olduklar\u0131n\u0131 s\u00f6yledi.", "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "apple-mobile-web-app-capable": "yes", "robots": "index, follow", "og": {"article": {"section": "Sports", "published_time": "2020-02-09T11:40:12+03:00"}, "title": "Kad\u0131n G\u00fcre\u015f Milli Tak\u0131m\u0131, Avrupa \u015eampiyonas\u0131'na haz\u0131r - Son Dakika Spor", "description": "Kad\u0131n G\u00fcre\u015f Milli Tak\u0131m\u0131 Teknik Direkt\u00f6r\u00fc Efrahim Kahraman, Avrupa \u015eampiyonas\u0131\u2019na haz\u0131r olduklar\u0131n\u0131 s\u00f6yledi.", "type": "Article", "site_name": "Sondakika.com", "url": "https://www.sondakika.com/haber/haber-kadin-gures-milli-takimi-avrupa-sampiyonasi-na-12900475/", "locale": "tr", "image": "https://foto.sondakika.com/haber/2020/02/09/kadin-gures-milli-takimi-avrupa-sampiyonasi-n-12900475_local_sd.jpg"}, "msapplication-starturl": "https://www.sondakika.com", "article": {"modified": "2020-02-09T12:32:45+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-02-09T12:32:45+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-kadin-gures-milli-takimi-avrupa-sampiyonasi-na-12900475/"}