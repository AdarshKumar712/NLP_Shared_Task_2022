{"source_url": "https://web.archive.org", "url": "https://web.archive.org/web/20200524080406id_/https://www.ensonhaber.com/dunya/guney-kore-eglence-mekanlarini-kapatiyor", "title": "G\u00fcney Kore e\u011flence mekanlar\u0131n\u0131 kapat\u0131yor", "top_image": "https://icdn.ensonhaber.com/resimler/diger/kok/2020/05/10/kore_9206.jpg", "meta_img": "https://icdn.ensonhaber.com/resimler/diger/kok/2020/05/10/kore_9206.jpg", "images": ["https://icdn.ensonhaber.com/cdn/desktop/img/logo.png", "https://certify.alexametrics.com/atrk.gif?account=DIQbh1acOh00yC", "https://icdn.ensonhaber.com/resimler/diger/kok/2020/05/10/kore_9206.jpg", "https://mc.yandex.ru/watch/24056266", "https://icdn.ensonhaber.com/cdn/desktop/img/newsv-placeholder.gif", "https://icdn.ensonhaber.com/cdn/desktop/img/cattop-placeholder.gif", "https://icdn.ensonhaber.com/cdn/desktop/img/header-cat-placeholder.gif", "https://icdn.ensonhaber.com/cdn/mobil/assets/img/weather/01-s.png"], "movies": [], "text": "G.Kore'nin ba\u015fkenti Seul'da ge\u00e7en hafta gece kul\u00fcplerine giden ve koronavir\u00fcs testi pozitif \u00e7\u0131kan ki\u015fiyle ba\u011flant\u0131l\u0131 vaka say\u0131lar\u0131n\u0131n artmas\u0131 \u00fczerine gece kul\u00fcplerinin kapat\u0131lmas\u0131na karar verildi.\n\nYonhap ajans\u0131n\u0131n haberine g\u00f6re, Seul Belediye Ba\u015fkan\u0131 Park Won-soon bas\u0131n toplant\u0131s\u0131nda, ba\u015fkentte kul\u00fcp ve bar gibi e\u011flence mekanlar\u0131n\u0131n m\u00fc\u015fteri a\u011f\u0131rlamas\u0131n\u0131n yasakland\u0131\u011f\u0131n\u0131 s\u00f6yledi.\n\nYASA\u011eA UYMAYANA SERT CEZALAR GELECEK\n\nPark, ikinci bir emre kadar s\u00fcrecek yasa\u011f\u0131 ihlal eden i\u015fletmelerin sert cezalarla kar\u015f\u0131la\u015faca\u011f\u0131n\u0131 ifade etti.\n\nUmursamazl\u0131\u011f\u0131n vaka say\u0131lar\u0131nda patlamaya neden olabilece\u011fine dikkati \u00e7eken Park, i\u015f yerlerine ve halka karantina \u00f6nlemlerine uymalar\u0131 \u00e7a\u011fr\u0131s\u0131 yapt\u0131.\n\nG\u00fcney Kore Hastal\u0131k \u00d6nleme ve Kontrol Merkezleri, ge\u00e7en hafta 5 gece kul\u00fcb\u00fc ve bara giden koronavir\u00fcs testi pozitif \u00e7\u0131kan ki\u015fiyle ba\u011flant\u0131l\u0131 27 vaka tespit edildi\u011fini a\u00e7\u0131klad\u0131.\n\n\u00dclkede koronavir\u00fcs vaka say\u0131s\u0131 10 bin 840'a ula\u015f\u0131rken, vir\u00fcs nedeniyle 256 ki\u015fi hayat\u0131n\u0131 kaybetti.\n\nD\u00fcn 5 g\u00fcn\u00fcn ard\u0131ndan ilk kez g\u00fcnl\u00fck koronavir\u00fcs vaka say\u0131s\u0131nda 10'un \u00fczerine \u00e7\u0131k\u0131lm\u0131\u015ft\u0131.\n\nGECE KUL\u00dcB\u00dcNE G\u0130DEN HASTA, YEN\u0130 VAKALARA SEBEP OLDU\n\nG\u00fcney Kore Hastal\u0131k \u00d6nleme ve Kontrol Merkezlerinden d\u00fcn yap\u0131lan a\u00e7\u0131klamada, \u00f6nceki gece itibar\u0131yla \u00fclkede 12 yeni koronavir\u00fcs vakas\u0131n\u0131n tespit edildi\u011fi duyurulmu\u015ftu.\n\nAncak G\u00fcney Kore Sa\u011fl\u0131k Bakan\u0131 Yard\u0131mc\u0131s\u0131 Kim Gang-lip, bu a\u00e7\u0131klamay\u0131 izleyen saatlerde 13 vakaya daha rastlad\u0131\u011f\u0131n\u0131 a\u00e7\u0131klam\u0131\u015ft\u0131.\n\nKim, 13 vakan\u0131n hepsinin, ge\u00e7en hafta Seul'da gece kul\u00fcplerine giden ve vir\u00fcs testi \u00e7ar\u015famba g\u00fcn\u00fc pozitif \u00e7\u0131kan 29 ya\u015f\u0131ndaki bir hastayla ba\u011flant\u0131s\u0131 bulundu\u011funu belirtmi\u015fti.\n\nYAKLA\u015eIK 1500 K\u0130\u015e\u0130 Z\u0130YARET ETT\u0130\n\nG\u00fcney Kore Sa\u011fl\u0131k Bakan\u0131 Yard\u0131mc\u0131s\u0131, bu hastan\u0131n temas etti\u011fi ki\u015filerin izinin s\u00fcr\u00fcld\u00fc\u011f\u00fcn\u00fc ve gelecek g\u00fcnlerde enfekte ki\u015fi say\u0131s\u0131n\u0131n artmas\u0131n\u0131n y\u00fcksek olas\u0131l\u0131k oldu\u011funu s\u00f6ylemi\u015fti.\n\nHastan\u0131n, ge\u00e7en hafta sonu gitti\u011fi gece kul\u00fcplerini yakla\u015f\u0131k 1500 ki\u015finin ziyaret etti\u011fi kaydedildi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "G.Kore'nin ba\u015fkenti Seul'da ge\u00e7en hafta gece kul\u00fcplerine giden ve koronavir\u00fcs testi pozitif \u00e7\u0131kan ki\u015fiyle ba\u011flant\u0131l\u0131 vaka say\u0131lar\u0131n\u0131n artmas\u0131 \u00fczerine gece kul\u00fcplerinin kapat\u0131lmas\u0131na karar verildi.", "meta_lang": "tr", "meta_favicon": "/favicon.ico", "meta_data": {"description": "G.Kore'nin ba\u015fkenti Seul'da ge\u00e7en hafta gece kul\u00fcplerine giden ve koronavir\u00fcs testi pozitif \u00e7\u0131kan ki\u015fiyle ba\u011flant\u0131l\u0131 vaka say\u0131lar\u0131n\u0131n artmas\u0131 \u00fczerine gece kul\u00fcplerinin kapat\u0131lmas\u0131na karar verildi.", "google-site-verification": "E4Bhz8xBIW0xFnIzpYKVeEhzm0lmuhxKwhSiHgiKdso", "yandex-verification": "575e606f2d6e8937", "dailymotion-domain-verification": "dm2gkxk9bb4brhra7", "fb": {"pages": 192783116558, "admins": 651829200, "app_id": 1395396780711602}, "apple-itunes-app": "app-id=353599677", "enson_news_id": 660193, "og": {"site_name": "Ensonhaber", "type": "website", "title": "G\u00fcney Kore e\u011flence mekanlar\u0131n\u0131 kapat\u0131yor", "url": "https://www.ensonhaber.com/dunya/guney-kore-eglence-mekanlarini-kapatiyor", "description": "G.Kore'nin ba\u015fkenti Seul'da ge\u00e7en hafta gece kul\u00fcplerine giden ve koronavir\u00fcs testi pozitif \u00e7\u0131kan ki\u015fiyle ba\u011flant\u0131l\u0131 vaka say\u0131lar\u0131n\u0131n artmas\u0131 \u00fczerine gece kul\u00fcplerinin kapat\u0131lmas\u0131na karar verildi.", "image": "https://icdn.ensonhaber.com/resimler/diger/kok/2020/05/10/kore_9206.jpg"}, "twitter": {"card": "summary", "site": "@ensonhaber", "title": "G\u00fcney Kore e\u011flence mekanlar\u0131n\u0131 kapat\u0131yor", "description": "G.Kore'nin ba\u015fkenti Seul'da ge\u00e7en hafta gece kul\u00fcplerine giden ve koronavir\u00fcs testi pozitif \u00e7\u0131kan ki\u015fiyle ba\u011flant\u0131l\u0131 vaka say\u0131lar\u0131n\u0131n artmas\u0131 \u00fczerine gece kul\u00fcplerinin kapat\u0131lmas\u0131na karar verildi.", "creator": "@ensonhaber", "image": {"src": "https://icdn.ensonhaber.com/resimler/diger/kok/2020/05/10/kore_9206.jpg"}, "url": "https://www.ensonhaber.com/dunya/guney-kore-eglence-mekanlarini-kapatiyor", "domain": "ensonhaber.com"}}, "canonical_link": "https://www.ensonhaber.com/dunya/guney-kore-eglence-mekanlarini-kapatiyor"}