{"source_url": "https://www.wirtualnemedia.pl", "url": "https://www.wirtualnemedia.pl/artykul/netflx-podwyzki-zarzad-reed-hastings-zarobi-w-2020-roku-ponad-34-miliony-dolarow", "title": "Podwy\u017cka dla szefa serwisu Netflix. Reed Hastings zarobi w 2020 roku ponad 34 miliony dolar\u00f3w", "top_image": "https://static.wirtualnemedia.pl/media/top/ReedHastings2016-655.png", "meta_img": "https://static.wirtualnemedia.pl/media/top/ReedHastings2016-655.png", "images": ["https://www.wirtualnemedia.pl/new_wm_view/img/social/twitter-medium.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://www.wirtualnemedia.pl/new_wm_view/img/newsletter.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/ReedHastings2016-655.png", "https://static.wirtualnemedia.pl/media/top/300/wiedzminserial2019-geralt655.png", "https://static.wirtualnemedia.pl/media/top/300/finansepap655nowe.jpg", "https://static.wirtualnemedia.pl/media/top/300/ReedHastings2016-655.png", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/top/300/polskieradiomikrofon.jpg", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/100x80/Mjakmilosc042019-150.jpg", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/100x80/michalkolodziejczyk2019-150.png", "https://static.wirtualnemedia.pl/media/100x80/wiedzminserial2019-geralt150.png", "https://static.wirtualnemedia.pl/media/100x80/ReedHastings2016-150.png", "https://www.wirtualnemedia.pl/new_wm_view/img/social/mail-medium.png", "https://static.wirtualnemedia.pl/media/100x80/podsroku2019-ereklama_150x150.png", "https://static.wirtualnemedia.pl/media/100x80/nataliaoreiro-sylwester2020-150.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/top/300/miroslawblaszczyk-polsat655.png"], "movies": [], "text": "O podwy\u017ckach dla kluczowych menad\u017cer\u00f3w Netfliksa pisz\u0105 ameryka\u0144skie media, powo\u0142uj\u0105c si\u0119 na dokumenty ujawnione przez firm\u0119.\n\nWed\u0142ug \"Hollywood Reporter\" CEO serwisu Reed Hastings zarobi w 2020 roku \u0142\u0105cznie prawie 34,7 miliona dolar\u00f3w z czego pensja podstawowa to 650 tysi\u0119cy dolar\u00f3w, reszta to akcje koncernu. Tak\u0105 sam\u0105 kwot\u0119 ma zarobi\u0107 Ted Sarandos, numer dwa w strukturze firmy, odpowiedzialny za bibliotek\u0119 Netfliksa. W jego przypadku \u0142\u0105czne wynagrodzenie rozk\u0142ada si\u0119 inaczej - 20 mln dolar\u00f3w to pensja podstawowa, a 14,65 mln to akcje.\n\nRok wcze\u015bniej wynagrodzenie Reeda Hastingsa wynios\u0142o 31,5 mln dolar\u00f3w, dwa lata wcze\u015bniej 29,4 mln dolar\u00f3w.\n\nDyrektor finansowy serwisu Spencer Neumann ma otrzyma\u0107 w tym roku 12 milion\u00f3w dolar\u00f3w uposa\u017cenia (6,05 mln dolar\u00f3w pensji i 5,5 mln dolar\u00f3w w akcjach). Greg Peters, chief product officer, z pensji zarobi 12 milion\u00f3w dolar\u00f3w, a kolejne 6,9 mln z akcji Netfliksa.\n\nNetflix ma 158 mln subskrybent\u00f3w\n\nW III kwartale 2019 r. Netflix osi\u0105gn\u0105\u0142 wzrost przychod\u00f3w o ponad 31 procent, a zysk netto sp\u00f3\u0142ki wyni\u00f3s\u0142 665 mln dolar\u00f3w. W ci\u0105gu trzech miesi\u0119cy serwis odwr\u00f3ci\u0142 spadkowy trend dotycz\u0105cy u\u017cytkownik\u00f3w w USA, jednak w sumie osi\u0105gn\u0105\u0142 ni\u017csz\u0105 od zak\u0142adanej liczb\u0119 nowych subskrybent\u00f3w. Obecnie na ca\u0142ym \u015bwiecie z Netfliksa korzysta z g\u00f3r\u0105 158 mln abonent\u00f3w.\n\nPod koniec kwietnia firma poinformowa\u0142a, \u017ce zwi\u0119kszy swoje zad\u0142u\u017cenie o 2 mld z\u0142, a \u015brodki te zostan\u0105 przeznaczone na realizacj\u0119 nowych tre\u015bci i zakup licencji do zewn\u0119trznych produkcji.\n\nPlatforma nie ujawnia, ilu p\u0142ac\u0105cych u\u017cytkownik\u00f3w ma w Polsce. Z szacunk\u00f3w Amper Analysis wynika, \u017ce mo\u017ce ich by\u0107 800 tys.\n\nWed\u0142ug badania Gemius/PBI w pa\u017adzierniku 2019 r. platforma zanotowa\u0142a w Polsce 3,06 mln realnych u\u017cytkownik\u00f3w i odnotowa\u0142 37,05 mln ods\u0142on.", "keywords": [], "meta_keywords": ["wiadomo\u015bci gospodarcze", "inne", "ga\u0142\u0119zie gospodarki", "wirtualnemedia.pl"], "tags": ["Netflx", "Ted Sarandos", "Reed Hastings", "Wynagrodzenia"], "authors": [], "publish_date": null, "summary": "", "article_html": "", "meta_description": "Wiadomo\u015bci dotycz\u0105ce innych ga\u0142\u0119zi gospodarczych w WirtualneMedia.pl. Aktualno\u015bci", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Wiadomo\u015bci dotycz\u0105ce innych ga\u0142\u0119zi gospodarczych w WirtualneMedia.pl. Aktualno\u015bci", "keywords": "wiadomo\u015bci gospodarcze, inne, ga\u0142\u0119zie gospodarki, wirtualnemedia.pl", "og": {"image": "https://static.wirtualnemedia.pl/media/top/ReedHastings2016-655.png", "type": "article", "url": "https://www.wirtualnemedia.pl/artykul/netflx-podwyzki-zarzad-reed-hastings-zarobi-w-2020-roku-ponad-34-miliony-dolarow", "title": "Podwy\u017cka dla szefa serwisu Netflix. Reed Hastings zarobi w 2020 roku ponad 34 miliony dolar\u00f3w", "description": "CEO Netfliksa Reed Hastings otrzyma w tym roku 3,2 miliona dolar\u00f3w podwy\u017cki. Jego \u0142\u0105czne wynagrodzenie w 2020 roku wyniesie 34,7 mln dolar\u00f3w - tyle samo zarobi Ted Sarandos, szef platformy odpowiedzialny za tre\u015bci."}, "thumbnail": "https://static.wirtualnemedia.pl/media/top/ReedHastings2016-655.png", "fb": {"app_id": 374642499236485}}, "canonical_link": "https://www.wirtualnemedia.pl/artykul/netflx-podwyzki-zarzad-reed-hastings-zarobi-w-2020-roku-ponad-34-miliony-dolarow"}