{"source_url": "https://www.dunya.com", "url": "https://www.dunya.com/finans/haberler/30-yillik-abd-devlet-tahvili-getirisinde-rekor-dusus-haberi-463202", "title": "30 y\u0131ll\u0131k ABD devlet tahvili getirisinde rekor d\u00fc\u015f\u00fc\u015f", "top_image": "https://www.dunya.com/files/2020/2/21/463202/463202.jpg?v=1582307686", "meta_img": "https://www.dunya.com/files/2020/2/21/463202/463202.jpg?v=1582307686", "images": ["https://www.dunya.com/files/2020/2/21/463202/463202.jpg?v=1582307686", "https://i.dunya.com/2/336/185/files/2020/2/21/463130/463130.jpg?v=1582260584", "https://i.dunya.com/1/670/377/files/2020/2/21/463202/463202.jpg?v=1582307686", "https://i.dunya.com/2/336/185/files/2020/2/19/462941/462941.jpg?v=1582099134", "https://i.dunya.com/2/336/185/files/2020/2/19/462949/462949.jpg?v=1582101607", "https://s.dunya.com/assets/site/files/playstore.png", "https://s.dunya.com/gunun-birinci-sayfasi.jpg?v=22.02.2020.09", "https://s.dunya.com/assets/site/css/logo_xs.png", "https://s.dunya.com/assets/site/css/header_logo.svg", "https://cdn.flipboard.com/badges/flipboard_srsw.png", "https://s.dunya.com/assets/site/files/appstore.svg", "https://i.dunya.com/2/336/185/files/2020/2/19/462927/462927.jpg?v=1582088989"], "movies": [], "text": "21 \u015eubat 2020\n\nABD'de 30 y\u0131l vadeli devlet tahvili getirisi yakla\u015f\u0131k 8 baz puan azal\u0131\u015fla y\u00fczde 1,89'a indi ve t\u00fcm zamanlar\u0131n en d\u00fc\u015f\u00fck seviyesini kaydetti.\n\n\u00dclkede 30 y\u0131ll\u0131k devlet tahvili getirisi, koronavir\u00fcs salg\u0131n\u0131n k\u00fcresel ekonomiyi olumsuz etkileyece\u011fine y\u00f6nelik endi\u015felerle rekor seviyeye geriledi.\n\n30 y\u0131ll\u0131k devlet tahvili faizi, TS\u0130 17.45 sular\u0131nda yakla\u015f\u0131k 8 baz puan azalarak y\u00fczde 1,89'a d\u00fc\u015ft\u00fc. Bu de\u011ferle ABD'deki 30 y\u0131ll\u0131k devlet tahvili getirisi, tarihin en d\u00fc\u015f\u00fck seviyesini g\u00f6rd\u00fc.\n\nAnalistler, yat\u0131r\u0131mc\u0131lar i\u00e7in g\u00fcvenli liman olarak kabul edilen devlet tahvillerinin getirisindeki gerilemede, koronavir\u00fcs salg\u0131n\u0131 nedeniyle k\u00fcresel ekonomik b\u00fcy\u00fcmenin yava\u015flayaca\u011f\u0131na ili\u015fkin beklentilerin etkili oldu\u011funu belirtiyor.\n\n\u0130kinci el konut sat\u0131\u015flar\u0131 da ocakta geriledi\n\nABD'de ikinci el konut sat\u0131\u015flar\u0131 ocakta ayl\u0131k y\u00fczde 1,3 azalarak 5,46 milyona d\u00fc\u015ft\u00fc ve beklentilerin alt\u0131nda bir azal\u0131\u015f g\u00f6sterdi.\n\nNational Association of Realtors (NAR), ocak ay\u0131na ili\u015fkin ABD'deki ikinci el konut sat\u0131\u015f verilerini a\u00e7\u0131klad\u0131.\n\nBuna g\u00f6re, \u00fclkede ikinci el konut sat\u0131\u015flar\u0131 ocakta ayl\u0131k y\u00fczde 1,3 azalarak 5,46 milyona geriledi.\n\nPiyasalar\u0131n beklentisi ise sat\u0131\u015flar\u0131n y\u00fczde 1,8 azal\u0131\u015fla 5,43 milyona d\u00fc\u015fmesi y\u00f6n\u00fcndeydi.\n\n\u0130kinci el konut sat\u0131\u015flar\u0131, ocakta ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 9,6 art\u0131\u015f kaydetti.\n\nOrtalama ev fiyatlar\u0131 ocakta y\u0131ll\u0131k bazda y\u00fczde 6,8 artarak 266 bin 300 dolar seviyesinde ger\u00e7ekle\u015fti.\n\nRaporda de\u011ferlendirmelerine yer verilen NAR Ba\u015fekonomisti Lawrence Yun, konut ba\u015flang\u0131\u00e7lar\u0131na ili\u015fkin trendin y\u00fckseldi\u011fini ve istikrarl\u0131 bir geli\u015fme g\u00f6sterdi\u011fini s\u00f6yledi.\n\nYun, konut ba\u015flang\u0131\u00e7lar\u0131ndaki olumlu seyrin sat\u0131\u015flar\u0131 da art\u0131rd\u0131\u011f\u0131n\u0131 belirterek, konut sat\u0131\u015flar\u0131n\u0131n bu y\u0131l artaca\u011f\u0131 konusunda umutlu olduklar\u0131n\u0131 ifade etti.\n\nKaynak: AA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "ABD'de 30 y\u0131l vadeli devlet tahvili getirisi, koronavir\u00fcs salg\u0131n\u0131n\u0131n k\u00fcresel ekonomiyi olumsuz etkileyece\u011fine y\u00f6nelik endi\u015felerle t\u00fcm zamanlar\u0131n en d\u00fc\u015f\u00fck...", "meta_lang": "tr", "meta_favicon": "https://s.dunya.com/assets/site/icons/apple-icon-57x57.png", "meta_data": {"description": "ABD'de 30 y\u0131l vadeli devlet tahvili getirisi, koronavir\u00fcs salg\u0131n\u0131n\u0131n k\u00fcresel ekonomiyi olumsuz etkileyece\u011fine y\u00f6nelik endi\u015felerle t\u00fcm zamanlar\u0131n en d\u00fc\u015f\u00fck...", "viewport": "width=1050", "msapplication-TileColor": "#ffffff", "msapplication-TileImage": "https://s.dunya.com/assets/site/icons/ms-icon-144x144.png", "theme-color": "#ffffff", "DC.date.issued": "2020-02-21T20:03:00+0300", "Rating": "General", "title": "30 y\u0131ll\u0131k ABD devlet tahvili getirisinde rekor d\u00fc\u015f\u00fc\u015f", "og": {"title": "30 y\u0131ll\u0131k ABD devlet tahvili getirisinde rekor d\u00fc\u015f\u00fc\u015f", "type": "website", "url": "https://www.dunya.com/finans/haberler/30-yillik-abd-devlet-tahvili-getirisinde-rekor-dusus-haberi-463202", "description": "ABD'de 30 y\u0131l vadeli devlet tahvili getirisi, koronavir\u00fcs salg\u0131n\u0131n\u0131n k\u00fcresel ekonomiyi olumsuz etkileyece\u011fine y\u00f6nelik endi\u015felerle t\u00fcm zamanlar\u0131n en d\u00fc\u015f\u00fck seviyesini kaydetti.", "image": {"identifier": "https://www.dunya.com/files/2020/2/21/463202/463202.jpg?v=1582307686", "width": 693, "height": 407}, "site_name": "D\u00fcnya Gazetesi"}, "twitter": {"site": "@dunya", "creator": "@dunya", "card": "summary_large_image", "url": "https://www.dunya.com/finans/haberler/30-yillik-abd-devlet-tahvili-getirisinde-rekor-dusus-haberi-463202", "domain": "https://www.dunya.com/finans/haberler/30-yillik-abd-devlet-tahvili-getirisinde-rekor-dusus-haberi-463202", "title": "30 y\u0131ll\u0131k ABD devlet tahvili getirisinde rekor d\u00fc\u015f\u00fc\u015f", "image": "https://www.dunya.com/files/2020/2/21/463202/463202.jpg?v=1582307686", "description": "21.02.2020"}, "robots": "index, follow", "Mediapartners-Google": "index, follow", "google-site-verification": "h2znDuHyXGRO2Zq-DkRyh4JMLt9lMkjNY9HmN2jq9jc", "msvalidate.01": "44B11A49BB122FC729A16CEC959E4D49", "yandex-verification": "c0cd5724b8e04f7c", "pocket-site-verification": "fe3fb5c0111e56c92f135ff555a11e", "fb": {"pages": 118287164904009}}, "canonical_link": "https://www.dunya.com/finans/haberler/30-yillik-abd-devlet-tahvili-getirisinde-rekor-dusus-haberi-463202"}