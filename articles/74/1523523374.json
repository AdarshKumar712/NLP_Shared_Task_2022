{"source_url": "https://www.yeniasya.com.tr", "url": "https://www.yeniasya.com.tr/dunya/akdeniz-de-yeni-bir-operasyon-baslatacagiz_512784", "title": "''Akdeniz'de yeni bir operasyon ba\u015flataca\u011f\u0131z''", "top_image": "https://www.yeniasya.com.tr/Sites/YeniAsya/Upload/images/Content/2020/02/17/ab1234555.jpg", "meta_img": "https://www.yeniasya.com.tr/Sites/YeniAsya/Upload/images/Content/2020/02/17/ab1234555.jpg", "images": ["data:image/gif;base64,R0lGODlhAQABAIAAAP///////yH5BAEKAAEALAAAAAABAAEAAAICTAEAOw==", "https://www.yeniasya.com.tr/Sites/YeniAsya/Upload/images/Content/2020/02/17/ab1234555.jpg"], "movies": [], "text": "Avrupa Birli\u011fi (AB) D\u0131\u015f \u0130li\u015fkiler ve G\u00fcvenlik Politikalar\u0131 Y\u00fcksek Temsilcisi Josep Borrell, Libya'ya y\u00f6nelik silah ambargosunu uygulamak i\u00e7in Akdeniz'de yeni bir operasyon ba\u015flatacaklar\u0131n\u0131 duyurdu.\n\nBr\u00fcksel'de d\u00fczenlenen AB D\u0131\u015f \u0130li\u015fkiler Konseyinin ard\u0131ndan bas\u0131na a\u00e7\u0131klamalarda bulunan Borrell, d\u0131\u015fi\u015fleri bakanlar\u0131n\u0131n Libya konusunda \u00f6nemli bir siyasi anla\u015fmaya vard\u0131\u011f\u0131n\u0131 duyurdu.\n\nBorrell, uzun tart\u0131\u015fmalardan sonra al\u0131nan karar\u0131n AB'nin b\u00f6lgede daha fazla rol oynamas\u0131n\u0131n \u00f6n\u00fcn\u00fc a\u00e7aca\u011f\u0131n\u0131 belirterek \"Siyasi istek oldu\u011fu m\u00fcddet\u00e7e hi\u00e7bir \u015fey imkans\u0131z de\u011fildir. Bakanlarla yeni bir siyasi anla\u015fma \u00fczerinde mutab\u0131k kald\u0131k. Bu \u00e7er\u00e7evede Akdeniz'de yeni bir operasyon ba\u015flataca\u011f\u0131z.\" diye konu\u015ftu.\n\nAkdeniz'de insan ka\u00e7ak\u00e7\u0131l\u0131\u011f\u0131 ve yasa d\u0131\u015f\u0131 g\u00f6\u00e7le m\u00fccadele i\u00e7in 2015'te ba\u015flat\u0131lan \"Sophia Operasyonu\"nun 20 Mart'ta sonland\u0131r\u0131laca\u011f\u0131n\u0131 a\u00e7\u0131klayan Borrell, yeni operasyonun Birle\u015fmi\u015f Milletlerin (BM) Libya'ya y\u00f6nelik silah ambargosunu uygulamay\u0131 ama\u00e7lad\u0131\u011f\u0131n\u0131 ifade etti.\n\nBorrell, operasyonda hava, uydu ve deniz unsurlar\u0131n\u0131n yer alaca\u011f\u0131n\u0131 aktararak \"Sophia Operasyonu Libya k\u0131y\u0131lar\u0131n\u0131 koruyordu. Yeni operasyon daha \u00e7ok silahlar\u0131n geldi\u011fi do\u011fuya odaklanacak.\" dedi.", "keywords": [], "meta_keywords": [""], "tags": [], "authors": ["Ahmet Battal", "Risale-I Nur'Dan", "K\u00e2z\u0131m G\u00fcle\u00e7y\u00fcz", "S\u00fcleyman K\u00f6smene", "Faruk \u00c7akir", "K\u00fcbra \u00d6rnek Korkmaz", "\u0130brahim \u00d6zdabak"], "publish_date": null, "summary": "", "article_html": "", "meta_description": "Avrupa Birli\u011fi (AB) D\u0131\u015f \u0130li\u015fkiler ve G\u00fcvenlik Politikalar\u0131 Y\u00fcksek Temsilcisi Josep Borrell, Libya'ya y\u00f6nelik silah ambargosunu uygulamak i\u00e7in Akdeniz'de yeni bir operasyon ba\u015flatacaklar\u0131n\u0131 duyurdu.", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1, user-scalable=no", "title": "''Akdeniz'de yeni bir operasyon ba\u015flataca\u011f\u0131z''", "description": "Avrupa Birli\u011fi (AB) D\u0131\u015f \u0130li\u015fkiler ve G\u00fcvenlik Politikalar\u0131 Y\u00fcksek Temsilcisi Josep Borrell, Libya'ya y\u00f6nelik silah ambargosunu uygulamak i\u00e7in Akdeniz'de yeni bir operasyon ba\u015flatacaklar\u0131n\u0131 duyurdu.", "image": "https://www.yeniasya.com.tr/Sites/YeniAsya/Upload/images/Content/2020/02/17/ab1234555.jpg", "copyright": "Yeni Asya Medya Grup", "medium": "news", "distribution": "global", "rating": "general", "robots": "index, follow", "expires": "never", "okunet": 0, "twitter": {"card": "summary", "site": "@yeniasya", "image": "https://www.yeniasya.com.tr/Sites/YeniAsya/Upload/images/Content/2020/02/17/ab1234555.jpg", "title": "''Akdeniz'de yeni bir operasyon ba\u015flataca\u011f\u0131z''", "description": "Avrupa Birli\u011fi (AB) D\u0131\u015f \u0130li\u015fkiler ve G\u00fcvenlik Politikalar\u0131 Y\u00fcksek Temsilcisi Josep Borrell, Libya'ya y\u00f6nelik silah ambargosunu uygulamak i\u00e7in Akdeniz'de yeni bir operasyon ba\u015flatacaklar\u0131n\u0131 duyurdu.", "url": "https://www.yeniasya.com.tr/dunya/akdeniz-de-yeni-bir-operasyon-baslatacagiz_512784"}, "og": {"type": "article", "title": "''Akdeniz'de yeni bir operasyon ba\u015flataca\u011f\u0131z''", "description": "Avrupa Birli\u011fi (AB) D\u0131\u015f \u0130li\u015fkiler ve G\u00fcvenlik Politikalar\u0131 Y\u00fcksek Temsilcisi Josep Borrell, Libya'ya y\u00f6nelik silah ambargosunu uygulamak i\u00e7in Akdeniz'de yeni bir operasyon ba\u015flatacaklar\u0131n\u0131 duyurdu.", "image": "https://www.yeniasya.com.tr/Sites/YeniAsya/Upload/images/Content/2020/02/17/ab1234555.jpg", "site_name": "YEN\u0130 ASYA - Ger\u00e7ekten haber verir", "url": "https://www.yeniasya.com.tr/dunya/akdeniz-de-yeni-bir-operasyon-baslatacagiz_512784"}}, "canonical_link": "https://www.yeniasya.com.tr/dunya/akdeniz-de-yeni-bir-operasyon-baslatacagiz_512784"}