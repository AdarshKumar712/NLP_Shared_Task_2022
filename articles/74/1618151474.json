{"source_url": "https://www.polsatnews.pl", "url": "https://www.polsatnews.pl/wiadomosc/2020-05-27/dojda-nowe-mandaty-co-sie-zmieni/", "title": "Dojd\u0105 nowe mandaty. Co si\u0119 zmieni?", "top_image": "https://r.dcs.redcdn.pl/http/o2/redefine/cp/co/cowehpvyfzctd2bxjoqy94afkfb9vaff.jpg", "meta_img": "https://r.dcs.redcdn.pl/http/o2/redefine/cp/co/cowehpvyfzctd2bxjoqy94afkfb9vaff.jpg", "images": ["https://r.dcs.redcdn.pl/http/o2/redefine/cp/45/45p9hhzxjo2p9eijea1g894aqxw3f851.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/co/cowehpvyfzctd2bxjoqy94afkfb9vaff.jpg", "https://r.dcs.redcdn.pl/http/o2/redefine/cp/wx/wxifxo2rw51c4agbf9b2j8j7e3xbtu2q.jpg"], "movies": [], "text": "Ministerstwo Spraw Wewn\u0119trznych i Administracji z\u0142o\u017cy\u0142o wniosek o zamieszczenie nowych kar w taryfikatorze. Jedna z nich ma dotyczy\u0107 mandatu opiekun\u00f3w niebezpiecznych zwierz\u0105t. Grzywna b\u0119dzie grozi\u0107 r\u00f3wnie\u017c za \"naruszenie obowi\u0105zku utrzymania czysto\u015bci i porz\u0105dku\".\n\nMSWiA opublikowa\u0142o projekt zmian w rozporz\u0105dzeniu o mandatach karnych za niekt\u00f3re wykroczenia. Znalaz\u0142y si\u0119 w nim m.in. kary dla opiekun\u00f3w niebezpiecznych zwierz\u0105t oraz przewo\u017anik\u00f3w nieutrzymuj\u0105cych odpowiednich standard\u00f3w czysto\u015bci pojazd\u00f3w.\n\nProjekt ws. nowelizacji taryfikatora zosta\u0142 ju\u017c przekazany do konsultacji mi\u0119dzyresortowych. Wiadomo\u015b\u0107 o nowych mandatach jest szczeg\u00f3lnie wa\u017cna dla przewo\u017anik\u00f3w. Je\u015bli stan w pojazdach b\u0119dzie narusza\u0142 obowi\u0105zuj\u0105ce zasady sanitarne, firmy transportowe mog\u0105 zap\u0142aci\u0107 grzywn\u0119 w wysoko\u015bci do 100 z\u0142.\n\nWytyczne G\u0142\u00f3wnego Inspektoratu Sanitarnego m\u00f3wi\u0105 o tym, \u017ce kierowca nie mo\u017ce dopu\u015bci\u0107 do tego, by zosta\u0142 przekroczony limit miejsc dla pasa\u017cer\u00f3w.\n\nW pojazdach powinien by\u0107 tak\u017ce dost\u0119p do \u015brodk\u00f3w antybakteryjnych dla podr\u00f3\u017cuj\u0105cych. Dodatkowo przewo\u017anik powinien dezynfekowa\u0107 miejsca, kt\u00f3re s\u0105 cz\u0119sto dotykane przez pasa\u017cer\u00f3w, czyli pod\u0142okietniki, uchwyty oraz klamki.\n\nWa\u017cna informacja dla posiadaczy zwierz\u0105t\n\nNowe przepisy maj\u0105 dotyczy\u0107 r\u00f3wnie\u017c dotyczy\u0107 wszystkich zwierz\u0105t, kt\u00f3re s\u0105 niew\u0142a\u015bciwie trzymane i swoim zachowaniem stwarzaj\u0105 niebezpiecze\u0144stwo dla \u017cycia i zdrowia cz\u0142owieka. Bez wzgl\u0119du na to, czy znajduj\u0105 si\u0119 np. w wykazie ps\u00f3w gro\u017anych ras.\n\nZOBACZ: Powinni\u015bmy kara\u0107 bardzo dotkliwie za zn\u0119canie si\u0119 nad zwierz\u0119tami - Rozenek w \"Debacie Dnia\"\n\nSankcjonowanie w\u0142a\u015bcicieli za wykroczenia zwi\u0105zane z posiadaniem niebezpiecznych zwierz\u0105t zmieni\u0142a ju\u017c w 2018 r. nowelizacja ustawy o kodeksie wykrocze\u0144 oraz niekt\u00f3rych innych ustaw (Dz. U. poz. 2077). W art. 77 k.w. wprowadzi\u0142a typ podstawowy (par.1), czyli niezachowanie zwyk\u0142ych lub nakazanych \u015brodk\u00f3w ostro\u017cno\u015bci przy trzymaniu zwierz\u0119cia oraz kwalifikowany (par.2), polegaj\u0105cy na dopuszczeniu si\u0119 czynu z par.1 przy trzymaniu zwierz\u0119cia, kt\u00f3re swoim zachowaniem stwarza niebezpiecze\u0144stwo dla \u017cycia lub zdrowia cz\u0142owieka.\n\nZa z\u0142amanie zasad w kwestii niew\u0142a\u015bciwego trzymania zwierz\u0105t, ich opiekunowie b\u0119d\u0105 musieli zap\u0142aci\u0107 od 50 do 250 z\u0142otych kary. Dodatkowo, je\u015bli ich podopieczni b\u0119d\u0105 stanowi\u0107 niebezpiecze\u0144stwo dla zdrowia lub \u017cycia cz\u0142owieka, kwota mandatu mo\u017ce wzrosn\u0105\u0107 do 500 z\u0142. Policja mo\u017ce r\u00f3wnie\u017c skierowa\u0107 wniosek o ukaranie do s\u0105du, kt\u00f3ry mo\u017ce orzec ograniczenie wolno\u015bci, a tak\u017ce grzywn\u0119 do 5 tys. z\u0142 lub nagan\u0119.\n\nWIDEO - \"Szokuj\u0105ce s\u0142owa i rozpaczliwy gest \u0141ukaszenki\". Ociepa o rozmowach z Putinem Twoja przegl\u0105darka nie wspiera odtwarzacza wideo...\n\nms/zdr/ rmf24.pl, PAP", "keywords": [], "meta_keywords": [""], "tags": [], "authors": ["Polsat News", "Ms Zdr"], "publish_date": "Wed May 27 00:00:00 2020", "summary": "", "article_html": "", "meta_description": "Ministerstwo Spraw Wewn\u0119trznych i Administracji z\u0142o\u017cy\u0142o wniosek o zamieszczenie nowych kar w taryfikatorze. Jedna z nich ma dotyczy\u0107 mandatu opiekun\u00f3w niebezpiecznych zwierz\u0105t. Grzywna b\u0119dzie grozi\u0107 r\u00f3wnie\u017c za \"naruszenie obowi\u0105zku utrzymania czysto\u015bci i porz\u0105dku\".", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Ministerstwo Spraw Wewn\u0119trznych i Administracji z\u0142o\u017cy\u0142o wniosek o zamieszczenie nowych kar w taryfikatorze. Jedna z nich ma dotyczy\u0107 mandatu opiekun\u00f3w niebezpiecznych zwierz\u0105t. Grzywna b\u0119dzie grozi\u0107 r\u00f3wnie\u017c za \"naruszenie obowi\u0105zku utrzymania czysto\u015bci i porz\u0105dku\".", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-05-27/dojda-nowe-mandaty-co-sie-zmieni/", "title": "Dojd\u0105 nowe mandaty. Co si\u0119 zmieni? - Polsat News", "description": "Ministerstwo Spraw Wewn\u0119trznych i Administracji z\u0142o\u017cy\u0142o wniosek o zamieszczenie nowych kar w taryfikatorze. Jedna z nich ma dotyczy\u0107 mandatu opiekun\u00f3w niebezpiecznych zwierz\u0105t. Grzywna b\u0119dzie grozi\u0107 r\u00f3wnie\u017c za \"naruszenie obowi\u0105zku utrzymania czysto\u015bci i porz\u0105dku\".", "image": "https://r.dcs.redcdn.pl/http/o2/redefine/cp/co/cowehpvyfzctd2bxjoqy94afkfb9vaff.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-05-27/dojda-nowe-mandaty-co-sie-zmieni/"}