{"source_url": "https://web.archive.org", "url": "https://web.archive.org/web/20200211215614id_/https://www.sondakika.com/haber/haber-kadin-gures-milli-takimi-italya-ya-gitti-12903461/", "title": "Kad\u0131n G\u00fcre\u015f Milli Tak\u0131m\u0131 \u0130talya'ya gitti", "top_image": "https://foto.sondakika.com/haber/2020/02/10/kadin-gures-milli-takimi-italya-ya-gitti-12903461_local_sd.jpg", "meta_img": "https://foto.sondakika.com/haber/2020/02/10/kadin-gures-milli-takimi-italya-ya-gitti-12903461_local_sd.jpg", "images": ["https://mc.yandex.ru/watch/14078032", "https://foto.sondakika.com/haber/2020/02/11/genel-sekreter-yardimciligindan-istifa-eden-yesim-12907667_5660_170.jpg", "https://web.archive.org/static/images/Desktop_icon_2x_ios.png", "https://web.archive.org/static/reklam/advertisement.gif?ads=1", "http://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/images/Desktop_icon_2x_android.png", "https://web.archive.org/static/images/blank.gif", "https://web.archive.org/static/images/sosyal/icons/facebook.png", "https://web.archive.org/static/images/sosyal/icons/twitter.png", "https://foto.sondakika.com/haber/2020/02/11/koronavirusu-en-gec-2-saatte-tespit-eden-yerli-12908132_4797_170.jpg", "https://foto.sondakika.com/haber/2020/02/10/kadin-gures-milli-takimi-italya-ya-gitti-12903461_local_sd.jpg", "https://foto.sondakika.com/haber/2020/02/11/babasi-ve-amcasinin-oldurmek-icin-ormana-12907851_4540_170.jpg", "https://foto.sondakika.com/haber/2020/02/11/fifa-var-in-ofsayt-cizgisini-dogru-cizmesi-icin-12908067_5588_170.jpg", "https://web.archive.org/static/images/huawei-app-gallery-apk-download-link@2x.png", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "Avrupa G\u00fcre\u015f \u015eampiyonas\u0131'nda m\u00fccadele edecek Kad\u0131n Milli Tak\u0131m\u0131, \u0130talya'ya gitti.\n\nT\u00fcrkiye G\u00fcre\u015f Federasyonundan yap\u0131lan a\u00e7\u0131klamaya g\u00f6re, haz\u0131rl\u0131klar\u0131n\u0131 Edirne'deki T\u00fcrkiye Olimpiyat Haz\u0131rl\u0131k Merkezi'nde tamamlayan kad\u0131n g\u00fcre\u015f\u00e7iler, sabah saatlerinde \u0130stanbul'a ge\u00e7ti.\n\nAy-y\u0131ld\u0131zl\u0131 kafile, daha sonra \u0130stanbul Havaliman\u0131'ndan \u0130talya'n\u0131n ba\u015fkenti Roma'ya hareket etti.\n\nAvrupa G\u00fcre\u015f \u015eampiyonas\u0131'nda kad\u0131nlarda T\u00fcrkiye'yi Evin Demirhan (50 kilo), Zeynep Yetgil (53 kilo), Bediha G\u00fcn (55 kilo), Mehlika \u00d6zt\u00fcrk (57 kilo), Elif Yan\u0131k (59 kilo), Elif Jale Ye\u015fil\u0131rmak (62 kilo), Asl\u0131 Tu\u011fcu (65 kilo), Kadriye Aksoy (68 kilo), Merve Pul (72 kilo) ve Yasemin Adar (76 kilo) temsil edecek.\n\nA\u00e7\u0131klamada g\u00f6r\u00fc\u015flerine yer verilen Kad\u0131n G\u00fcre\u015f Milli Tak\u0131m\u0131 Teknik Direkt\u00f6r\u00fc Efrahim Kahraman, iyi bir haz\u0131rl\u0131k d\u00f6nemi ge\u00e7irdiklerini belirterek, \"Zorlu \u015fampiyonaya haz\u0131r\u0131z. Ya\u015far Do\u011fu Turnuvas\u0131'nda sakatlanan ve tedavisine devam edilen Buse Tosun d\u0131\u015f\u0131nda eksi\u011fimiz yok. O da in\u015fallah olimpiyat elemelerinde bizlerle olacak. Kad\u0131n Milli Tak\u0131m\u0131 olarak son y\u0131llarda ger\u00e7ekten \u00f6nemli ba\u015far\u0131lar\u0131n alt\u0131na imza att\u0131k. Roma'dan madalyalarla d\u00f6nmeyi ve tak\u0131m halinde ilk \u00fc\u00e7e girmeyi hedefliyoruz.\" ifadelerini kulland\u0131.\n\nAvrupa \u015eampiyonas\u0131'nda kad\u0131nlar kategorisinde m\u00fcsabakalar, 12 \u015eubat \u00c7ar\u015famba g\u00fcn\u00fc ba\u015flayacak.", "keywords": [], "meta_keywords": [""], "tags": [], "authors": [], "publish_date": "Mon Feb 10 12:34:03 2020", "summary": "", "article_html": "", "meta_description": "Avrupa G\u00fcre\u015f \u015eampiyonas\u0131\u2019nda m\u00fccadele edecek Kad\u0131n Milli Tak\u0131m\u0131, \u0130talya\u2019ya gitti.", "meta_lang": "tr", "meta_favicon": "/favicon.ico", "meta_data": {"description": "Avrupa G\u00fcre\u015f \u015eampiyonas\u0131\u2019nda m\u00fccadele edecek Kad\u0131n Milli Tak\u0131m\u0131, \u0130talya\u2019ya gitti.", "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "apple-mobile-web-app-capable": "yes", "robots": "index, follow", "og": {"article": {"section": "Sports", "published_time": "2020-02-10T12:34:03+03:00"}, "title": "Kad\u0131n G\u00fcre\u015f Milli Tak\u0131m\u0131 \u0130talya'ya gitti - Son Dakika Spor", "description": "Avrupa G\u00fcre\u015f \u015eampiyonas\u0131\u2019nda m\u00fccadele edecek Kad\u0131n Milli Tak\u0131m\u0131, \u0130talya\u2019ya gitti.", "type": "Article", "site_name": "Sondakika.com", "url": "https://www.sondakika.com/haber/haber-kadin-gures-milli-takimi-italya-ya-gitti-12903461/", "locale": "tr", "image": "https://foto.sondakika.com/haber/2020/02/10/kadin-gures-milli-takimi-italya-ya-gitti-12903461_local_sd.jpg"}, "msapplication-starturl": "https://www.sondakika.com", "article": {"modified": "2020-02-10T12:34:03+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-02-10T12:34:03+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-kadin-gures-milli-takimi-italya-ya-gitti-12903461/"}