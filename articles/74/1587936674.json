{"source_url": "https://pl.sputniknews.com", "url": "https://pl.sputniknews.com/polska/2020042412303379-czy-koperty-moga-zarazic-wyborcow-koronawirusem/", "title": "Czy koperty mog\u0105 zarazi\u0107 wyborc\u00f3w koronawirusem?", "top_image": "https://cdnpl2.img.sputniknews.com/images/1230/45/12304533.jpg", "meta_img": "https://cdnpl2.img.sputniknews.com/images/1230/45/12304533.jpg", "images": ["https://mc.yandex.ru/watch/28683981", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "https://cdnpl1.img.sputniknews.com/i/avatar-default.png", "https://cdnpl2.img.sputniknews.com/images/1230/45/12304533.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://pl.sputniknews.com/services/counter/?project=&obj_id=12303379&obj_type=article&action_type=&ts=1588113508", "https://mc.yandex.ru/watch/26863203", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E", "https://cdnpl1.img.sputniknews.com/img/1230/45/12304527_0:64:3215:1802_1000x541_80_0_0_b30c27338f003c17fd6a220dfa2b7261.jpg"], "movies": [], "text": "Wybory prezydenckie z g\u0142osowaniem korespondencyjnym s\u0105 wed\u0142ug partii rz\u0105dz\u0105cej jedynym bezpiecznym sposobem na wybranie g\u0142owy pa\u0144stwa w obliczu panuj\u0105cej epidemii koronawirusa. Opozycja ma inne zdanie i stanowczo sprzeciwia si\u0119 organizacji takich wybor\u00f3w, wskazuj\u0105c, \u017ce nios\u0105 one ryzyko dla obywateli. A co na to eksperci?\n\nKorespondencyjne g\u0142osowanie w wyborach prezydenckich budzi wiele emocji, opozycja zarzuca partii rz\u0105dz\u0105cej, \u017ce ta za wszelk\u0105 cen\u0119 d\u0105\u017cy do przeprowadzenia wybor\u00f3w, nie zwa\u017caj\u0105c na zagro\u017cenie, jakie \u201ewybory kopertowe\u201d mog\u0105 nie\u015b\u0107 dla g\u0142osuj\u0105cych obywateli.\n\nW zwi\u0105zku z potencjalnym zagro\u017ceniem, jakie mo\u017ce stanowi\u0107 przeprowadzenie wybor\u00f3w w czasie epidemii, prokuratura wszcz\u0119\u0142a nawet \u015bledztwo \u201ew sprawie sprowadzenia niebezpiecze\u0144stwa zagra\u017caj\u0105cego \u017cyciu i zdrowiu wielu os\u00f3b poprzez przedsi\u0119wzi\u0119cie dzia\u0142a\u0144 maj\u0105cych na celu przeprowadzenie wybor\u00f3w Prezydenta Rzeczpospolitej Polskiej w 2020 r. w okresie og\u0142oszonego na terytorium Rzeczpospolitej Polskiej rozporz\u0105dzenia Ministra Zdrowia z dnia 20 marca 2020 r. Dz.U poz. 491 stanu epidemii w zwi\u0105zku z zaka\u017ceniami wirusem SARS-CoV-2\u201d. \u015aledztwo zosta\u0142o wszcz\u0119te po zawiadomieniu z\u0142o\u017conym do prokuratury przez osob\u0119 fizyczn\u0105, ale jak podaje Onet, zosta\u0142o umorzone ju\u017c po trzech godzinach.\n\nKoperty z koronawirusem?\n\nW rozmowie na antenie RMF FM dr Pawe\u0142 Grzesiowski, immunolog i ekspert ds. zaka\u017ce\u0144, pytany o ryzyko zaka\u017cenia podczas g\u0142osowania korespondencyjnego powiedzia\u0142, \u017ce jest ono znikome.\n\nJestem dosy\u0107 ostro\u017cny i racjonalny i nie spodziewam si\u0119, \u017ce na papierze czy na kartonie prze\u017cyje wirus. Nawet gdyby jaka\u015b niewielka ilo\u015b\u0107 wirusa si\u0119 osta\u0142a, to nie b\u0119dzie to pow\u00f3d do zaka\u017cenia \u2013 m\u00f3wi\u0142 ekspert.\n\nDr Grzesiowski zwr\u00f3ci\u0142 tak\u017ce uwag\u0119, \u017ce obecnie wszyscy pracuj\u0105 w maskach, wi\u0119c tak\u017ce listonosze, pracuj\u0105cy przy wyborach, u\u017cywaliby maseczek i ryzyko przeniesienia wirusa na kopert\u0119 jest naprawd\u0119 niewielkie. Ma\u0142a jest tak\u017ce szansa na to, \u017ce wirus, nawet gdyby w jaki\u015b spos\u00f3b znalaz\u0142 si\u0119 na li\u015bcie, zarazi odbiorc\u0119.\n\n- Najpierw musia\u0142by kto\u015b na niego moim zdaniem \u015bwiadomie nakas\u0142a\u0107, nakicha\u0107, tego wirusa tam przenie\u015b\u0107, a dopiero potem w\u0142a\u015bnie odbiorca musia\u0142by go bardzo dok\u0142adnie obw\u0105chiwa\u0107 i wtedy m\u00f3g\u0142by si\u0119 zarazi\u0142 - oceni\u0142 dr Grzesiowski.\n\nWHO nie ma nic przeciwko wyborom?\n\nJak informuje Polskie Radio, podczas wczorajszej wideokonferencji prasowej ekspertka europejskiego oddzia\u0142u \u015awiatowej Organizacji Zdrowia (WHO) dr Catherine Smallwood by\u0142a pytana m. in. o bezpiecze\u0144stwo przeprowadzania wybor\u00f3w korespondencyjnych w czasie epidemii. Ekspertka odpowiedzia\u0142a, \u017ce ryzyko przenoszenia wirusa poprzez przesy\u0142ki pocztowe jest znikome.\n\nJak wiemy, ten wirus rozprzestrzenia si\u0119 mi\u0119dzy lud\u017ami przez kropelki oddechowe lub czasami przez kropelki oddechowe, kt\u00f3re s\u0105 w stanie skazi\u0107 powierzchnie. Ale opieraj\u0105c si\u0119 na tym, co wiemy, (nale\u017cy wnioskowa\u0107, \u017ce) ryzyko ska\u017cenia przesy\u0142ki komercyjnej albo listu jest stosunkowo niskie - oceni\u0142a dr Smallwood.\n\n- Po drugie, poniewa\u017c zwykle listy id\u0105 kilka dni, ryzyko, \u017ce wirus przez ten czas, w r\u00f3\u017cnych temperaturach, w systemie pocztowym pozostanie na powierzchni w formie aktywnej, jest r\u00f3wnie\u017c bardzo niskie, wi\u0119c og\u00f3lnie rzecz bior\u0105c oceniamy to ryzyko jako niskie - doda\u0142a ekspertka.\n\nOzonowanie kopert i opinia Polskiego Towarzystwa Epidemiolog\u00f3w i Lekarzy Chor\u00f3b Zakaz\u0301nych\n\nEksperci z Polskiego Towarzystwa Epidemiolog\u00f3w i Lekarzy Chor\u00f3b Zakaz\u0301nych wydaj\u0105 si\u0119 mie\u0107 nieco odmienne zdanie na temat bezpiecze\u0144stwa g\u0142osowania korespondencyjnego.\n\nEpidemiolodzy i lekarze chor\u00f3b zaka\u017anych w przygotowanej przez Zarza\u0328d G\u0142\u00f3wny Polskiego Towarzystwa Epidemiolog\u00f3w i Lekarzy Chor\u00f3b Zakaz\u0301nych opinii przestrzegaj\u0105, i\u017c przeprowadzenie wybor\u00f3w w przewidzianej przez PiS formie niesie ryzyko nasilenia rozprzestrzeniania sie\u0328 zaka\u017ce\u0144 koronawirusem. Specjali\u015bci z PTEiLChZ pisz\u0105 w opinii, \u017ce przeprowadzenie g\u0142osowania korespondencyjnego w warunkach epidemii koronawirusa mo\u017ce by\u0107 niebezpieczne dla os\u00f3b, uczestnicz\u0105cych w procesie wyborczym.\n\n\u2013 Ustawa nie przewiduje moz\u0307liwos\u0301ci organizacji pracy zdalnej. W przypadku gdy jedna z tych os\u00f3b be\u0328dzie zakaz\u0307ona SARS-CoV-2, istnieje bardzo du\u017ce ryzyko przeniesienia zakaz\u0307enia na pozosta\u0142e osoby. W przypadku wyniku dodatniego cz\u0142onek obwodowej komisji wyborczej powinien zostac\u0301 wykluczony z jej sk\u0142adu ze wzgle\u0328d\u00f3w epidemiologicznych, jednak art. 11 ustawy nie przewiduje takiego rozwi\u0105zania.\n\n(\u2026) Nie mo\u017cna wykluczy\u0107 ca\u0142kowicie ryzyka, \u017ce w\u015br\u00f3d cz\u0142onk\u00f3w obwodowej komisji wyborczej znajduj\u0105 sie\u0328 osoby zaka\u017cone. Jedyn\u0105 form\u0105 zabezpieczenia przy d\u0142ugotrwa\u0142ym przebywaniu w pomieszczeniu z osob\u0105 zakaz\u0307ona\u0328 jest zastosowanie procedur i \u015brodk\u00f3w ochrony osobistej jakie s\u0105 zalecane przez WHO, ECDC, MZ i GIS w oddzia\u0142ach zaka\u017anych przyjmuja\u0328cych osoby zaka\u017cone lub podejrzane o zaka\u017cenie SARS-CoV-2 \u2013 pisz\u0105 specjali\u015bci z PTEiLChZ.\n\nW odpowiedzi na liczne zarzuty, dotycz\u0105ce kwestii bezpiecze\u0144stwa, premier Mateusz Morawiecki zapewnia\u0142 podczas niedawnej sesji pyta\u0144 i odpowiedzi (Q&A) na Facebooku, \u017ce g\u0142osowanie korespondencyjne to najbezpieczniejszy spos\u00f3b przeprowadzenia wybor\u00f3w prezydenckich.\n\n\u201eBezpiecze\u0144stwo wybor\u00f3w korespondencyjnych jest do takiego stopnia wy\u015brubowane, \u017ce ja naprawd\u0119 uwa\u017cam, \u017ce to jest najbezpieczniejszy spos\u00f3b przeprowadzania wybor\u00f3w\u201d - m\u00f3wi\u0142 premier Morawiecki podczas wczorajszej sesji Q&A na Facebooku.\n\n\u201eDlatego dodatkowe ozonowanie kopert, dezynfekcja, pe\u0142na ochrona fizyczna os\u00f3b, kt\u00f3re b\u0119d\u0105 roznosi\u0142y koperty, a nast\u0119pnie oko\u0142o 30 tys. skrzynek, kt\u00f3re b\u0119d\u0105 pe\u0142ni\u0142y funkcje urn, b\u0119d\u0105 zbierane do komisji wyborczych i tam w warunkach w pe\u0142ni sanitarnych b\u0119d\u0105 one liczone\u201d - wyja\u015bni\u0142 premier.\n\nPremier podkre\u015bla\u0142 te\u017c, \u017ce wybory powinny si\u0119 odby\u0107 zgodnie z wynikaj\u0105cym z konstytucji terminem, dlatego wybory korespondencyjne to decyzja \u201enajm\u0105drzejsza z mo\u017cliwych\u201d.", "keywords": [], "meta_keywords": ["wybory prezydenckie 2020", "wybory 2020", "wybory kopertowe", "wybory korespondencyjne", "zara\u017cenie koronawirusem koperty", "zara\u017cenie wirusem przez koperty"], "tags": ["Polska", "epidemia", "Koronawirus Liczba zaka\u017conych: Liczba os\u00f3b, kt\u00f3re wyzdrowia\u0142y: Liczba ofiar \u015bmiertelnych:", "wybory prezydenckie", "koronawirus"], "authors": [], "publish_date": null, "summary": "", "article_html": "", "meta_description": "Wybory prezydenckie z g\u0142osowaniem korespondencyjnym s\u0105 wed\u0142ug partii rz\u0105dz\u0105cej jedynym bezpiecznym sposobem na wybranie g\u0142owy pa\u0144stwa w obliczu panuj\u0105cej epidemii...", "meta_lang": "pl", "meta_favicon": "https://cdnpl2.img.sputniknews.com/i/sputnik.png", "meta_data": {"description": "Wybory prezydenckie z g\u0142osowaniem korespondencyjnym s\u0105 wed\u0142ug partii rz\u0105dz\u0105cej jedynym bezpiecznym sposobem na wybranie g\u0142owy pa\u0144stwa w obliczu panuj\u0105cej epidemii...", "keywords": "wybory prezydenckie 2020, wybory 2020, wybory kopertowe, wybory korespondencyjne, zara\u017cenie koronawirusem koperty, zara\u017cenie wirusem przez koperty", "news_keywords": "wybory prezydenckie 2020, wybory 2020, wybory kopertowe, wybory korespondencyjne, zara\u017cenie koronawirusem koperty, zara\u017cenie wirusem przez koperty", "robots": "all", "format-detection": "telephone=no", "analytics": {"site_domain": "pl.sputniknews.com", "article_id": 12303379, "p_ts": 1587740340, "rubric": "polska", "tags": "wybory prezydenckie 2020, wybory 2020, wybory kopertowe, wybory korespondencyjne, zara\u017cenie koronawirusem koperty, zara\u017cenie wirusem przez koperty"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://pl.sputniknews.com/polska/2020042412303379-czy-koperty-moga-zarazic-wyborcow-koronawirusem/", "title": "Czy koperty mog\u0105 zarazi\u0107 wyborc\u00f3w koronawirusem?", "description": "Wybory prezydenckie z g\u0142osowaniem korespondencyjnym s\u0105 wed\u0142ug partii rz\u0105dz\u0105cej jedynym bezpiecznym sposobem na wybranie g\u0142owy pa\u0144stwa w obliczu panuj\u0105cej epidemii...", "image": "https://pl.sputniknews.com/sharing_snippet/12303379.png?1587740340"}, "fb": {"app_id": 102846830059534, "pages": 998778393644558}, "apple-itunes-app": "app-id=969452947, app-argument=com.sputniknews://article?issuer_id=36&issuer_article_id=12303379", "google-play-app": "app-id=com.sputniknews.sputnik", "og": {"title": "Czy koperty mog\u0105 zarazi\u0107 wyborc\u00f3w koronawirusem?", "url": "https://pl.sputniknews.com/polska/2020042412303379-czy-koperty-moga-zarazic-wyborcow-koronawirusem/", "type": "website", "description": "Wybory prezydenckie z g\u0142osowaniem korespondencyjnym s\u0105 wed\u0142ug partii rz\u0105dz\u0105cej jedynym bezpiecznym sposobem na wybranie g\u0142owy pa\u0144stwa w obliczu panuj\u0105cej epidemii...", "image": {"identifier": "https://cdnpl2.img.sputniknews.com/images/1230/45/12304533.jpg", "width": 700, "height": 440}}, "lastmod": "2020-04-24T17:28:49Z", "pubdate": "2020-04-24T16:59:00Z", "url_type": "usual"}, "canonical_link": "https://pl.sputniknews.com/polska/2020042412303379-czy-koperty-moga-zarazic-wyborcow-koronawirusem/"}