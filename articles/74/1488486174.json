{"source_url": "https://www.mynet.com", "url": "https://www.mynet.com/antalyada-26-bin-640-kutu-tibbi-urune-el-konuldu-110106351627", "title": "Antalya\u2019da 26 bin 640 kutu t\u0131bbi \u00fcr\u00fcne el konuldu", "top_image": "https://imgrosetta.mynet.com.tr/file/11664449/700x400.jpg", "meta_img": "https://imgrosetta.mynet.com.tr/file/11664449/700x400.jpg", "images": ["https://imgrosetta.mynet.com.tr/file/11665450/11665450-148x74.jpg", "https://imgrosetta.mynet.com.tr/file/11664449/700x400.jpg", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "https://img7.mynet.com/mynet-logo.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://imgrosetta.mynet.com.tr/file/11664448/148x74.jpg", "https://imgrosetta.mynet.com.tr/file/11664402/148x74.jpg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw=="], "movies": [], "text": "Antalya\u2019da bir ihbar\u0131 de\u011ferlendiren Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ekipleri, miad\u0131 ge\u00e7mi\u015f, \u0130la\u00e7 Takip Sisteminde bulunmayan ve etiket bilgileri silinmi\u015f olmak \u00fczere 26 bin 640 kutu veteriner t\u0131bbi \u00fcr\u00fcne el koydu.\n\nAntalya \u0130l Tar\u0131m ve Orman M\u00fcd\u00fcrl\u00fc\u011f\u00fc\u2019ne gelen ihbar \u00fczerine harekete ge\u00e7en Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ile Aksu \u0130l\u00e7e Tar\u0131m ve Orman M\u00fcd\u00fcrl\u00fc\u011f\u00fc ekipleri, Aksu il\u00e7esinde ka\u00e7ak bir depoda arama yapt\u0131. Aramada miad\u0131 ge\u00e7mi\u015f ve Tar\u0131m ve Orman Bakanl\u0131\u011f\u0131 \u0130la\u00e7 Takip Sisteminde klinik stoklar\u0131nda kay\u0131tl\u0131 olmayan \u00fcr\u00fcnler; etiket bilgileri de\u011fi\u015ftirilmi\u015f, silinmi\u015f, tahrip edilmi\u015f \u00fcr\u00fcnler; miad\u0131 ge\u00e7memi\u015f ancak klinik stoklar\u0131nda \u0130la\u00e7 Takip Sistemi \u00fczerinde g\u00f6r\u00fclmeyen t\u0131bbi \u00fcr\u00fcnler; klini\u011fin \u0130la\u00e7 Takip Sistemi \u00fczerindeki bitmi\u015f stoklar\u0131nda bulunan ve re\u00e7etesi kesilmi\u015f ancak sat\u0131\u015f\u0131 ger\u00e7ekle\u015fmemi\u015f \u00fcr\u00fcnler ile baz\u0131lar\u0131n\u0131n son kullanma tarihleri ge\u00e7mi\u015f ve baz\u0131lar\u0131n\u0131n ise son kullanma tarihleri yakla\u015fm\u0131\u015f t\u0131bbi \u00fcr\u00fcnler ile veteriner sa\u011fl\u0131k \u00fcr\u00fcnleri ve g\u0131da takviyeleri tespit edildi.\n\nTespit edilen \u00fcr\u00fcnler ile ilgili olarak miad\u0131 ge\u00e7en ve Tar\u0131m ve Orman Bakanl\u0131\u011f\u0131 \u0130la\u00e7 Takip Sisteminde kay\u0131tlar\u0131 olan ya da olmayan b\u00fct\u00fcn t\u0131bbi \u00fcr\u00fcnler ile etiketlerinde tahribat yap\u0131lan b\u00fct\u00fcn t\u0131bbi \u00fcr\u00fcnlere, masraflar\u0131 klinik sahibine ait olmak \u015fart\u0131yla imha edilmek \u00fczere el konuldu. Tespit edilen toplam t\u0131bbi \u00fcr\u00fcn\u00fcn yakla\u015f\u0131k 450 kalem oldu\u011fu, bunun i\u00e7inde 238 kalem t\u0131bbi \u00fcr\u00fcn\u00fcn miad\u0131n\u0131n ge\u00e7mi\u015f olarak bulundu\u011fu, 30 kalem t\u0131bbi \u00fcr\u00fcn\u00fcn \u0130la\u00e7 Takip Sisteminde bulunmad\u0131\u011f\u0131 ve 182 kalem de t\u0131bbi \u00fcr\u00fcn\u00fcn etiket bilgileri de\u011fi\u015ftirilmek \u00fczere tahrip edilmi\u015f ve silinmi\u015f oldu\u011fu tespit edildi. Toplam 26 bin 640 kutu \u00fcr\u00fcne el konuldu.\n\nAntalya \u0130l Tar\u0131m ve Orman M\u00fcd\u00fcr\u00fc Mustafa \u00d6zen, \u201cMevzuata ayk\u0131r\u0131 b\u00fct\u00fcn \u00fcr\u00fcnler taraf\u0131m\u0131zca tespit edilmi\u015f ve tutana\u011fa ba\u011flanarak kay\u0131t alt\u0131na al\u0131nm\u0131\u015f olup, el konulan \u00fcr\u00fcnler resmi ara\u00e7la Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc\u2019ne refakatimiz dahilinde getirilmi\u015ftir. \u015eikayete konu olan veteriner muayenehanesinde yap\u0131lan denetim neticesinde; s\u00f6z konusu klinikte tespit edilen sahte etiketler taraf\u0131m\u0131zca m\u00fch\u00fcrlenerek el konulmu\u015f olup birer \u00f6rnekleri Aksu \u0130l\u00e7e Emniyet M\u00fcd\u00fcrl\u00fc\u011f\u00fc taraf\u0131ndan tutulan tutanak kay\u0131tlar\u0131na ge\u00e7mi\u015ftir. \u0130\u015fletme hakk\u0131nda miad\u0131 ge\u00e7mi\u015f \u00fcr\u00fcn bulundurup satmaktan dolay\u0131 idari yapt\u0131r\u0131m uygulanacakt\u0131r. Ayr\u0131ca etiketlerde yap\u0131lan tahribatlar ve sahte etiketli \u00fcr\u00fcnlerin sat\u0131\u015flar\u0131n\u0131n yap\u0131lmas\u0131ndan dolay\u0131 Antalya Cumhuriyet Ba\u015fsavc\u0131l\u0131\u011f\u0131na su\u00e7 duyurusunda bulunularak adli s\u00fcre\u00e7 ba\u015flat\u0131lacak ve Antalya Veteriner Hekimler Odas\u0131na konunun iletilerek 6343 Say\u0131l\u0131 Kanun kapsam\u0131nda da incelenmesi ve de\u011ferlendirilmesi sonucundan M\u00fcd\u00fcrl\u00fc\u011f\u00fcm\u00fcze bilgi verilmesi istenecek olup b\u00fct\u00fcn kurumlarca yap\u0131lacak olan incelemeler M\u00fcd\u00fcrl\u00fc\u011f\u00fcm\u00fczce sonuna kadar takip edilecektir\u201d dedi.\n\n", "keywords": [], "meta_keywords": ["Antalya\u2019da", "26", "bin", "640", "kutu", "t\u0131bbi", "\u00fcr\u00fcne", "el", "konuldu"], "tags": [], "authors": ["G\u00fcncel Haberleri\u0307"], "publish_date": null, "summary": "", "article_html": "", "meta_description": "Antalya\u2019da bir ihbar\u0131 de\u011ferlendiren Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ekipleri, miad\u0131 ge\u00e7mi\u015f, \u0130la\u00e7 Takip Sisteminde bulunmayan ve etiket bilgileri silinmi\u015f olmak \u00fczere 26 bin 640 kutu veteriner t\u0131bbi \u00fcr\u00fcne el koydu.Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc\u2019ne gelen ihbar \u00fczerine harekete ge\u00e7en Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ile Aksu \u0130l\u00e7e Tar\u0131m ve Orman M\u00fcd\u00fcrl\u00fc\u011f\u00fc ekipleri, Aksu il\u00e7esinde ka\u00e7ak bir depoda arama yapt\u0131.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "Antalya\u2019da bir ihbar\u0131 de\u011ferlendiren Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ekipleri, miad\u0131 ge\u00e7mi\u015f, \u0130la\u00e7 Takip Sisteminde bulunmayan ve etiket bilgileri silinmi\u015f olmak \u00fczere 26 bin 640 kutu veteriner t\u0131bbi \u00fcr\u00fcne el koydu.Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc\u2019ne gelen ihbar \u00fczerine harekete ge\u00e7en Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ile Aksu \u0130l\u00e7e Tar\u0131m ve Orman M\u00fcd\u00fcrl\u00fc\u011f\u00fc ekipleri, Aksu il\u00e7esinde ka\u00e7ak bir depoda arama yapt\u0131.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "Antalya\u2019da, 26, bin, 640, kutu, t\u0131bbi, \u00fcr\u00fcne, el, konuldu", "news_keywords": "Antalya\u2019da, 26, bin, 640, kutu, t\u0131bbi, \u00fcr\u00fcne, el, konuldu, Antalya\u2019da 26 bin 640 kutu t\u0131bbi \u00fcr\u00fcne el konuldu", "og": {"site_name": "Mynet Haber", "locale": "tr", "url": "https://www.mynet.com/antalyada-26-bin-640-kutu-tibbi-urune-el-konuldu-110106351627", "type": "article", "title": "Antalya\u2019da 26 bin 640 kutu t\u0131bbi \u00fcr\u00fcne el konuldu", "description": "Antalya\u2019da bir ihbar\u0131 de\u011ferlendiren Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ekipleri, miad\u0131 ge\u00e7mi\u015f, \u0130la\u00e7 Takip Sisteminde bulunmayan ve etiket bilgileri silinmi\u015f olmak \u00fczere 26 bin 640 kutu veteriner t\u0131bbi \u00fcr\u00fcne el koydu.Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc\u2019ne gelen ihbar \u00fczerine harekete ge\u00e7en Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ile Aksu \u0130l\u00e7e Tar\u0131m ve Orman M\u00fcd\u00fcrl\u00fc\u011f\u00fc ekipleri, Aksu il\u00e7esinde ka\u00e7ak bir depoda arama yapt\u0131.", "image": "https://imgrosetta.mynet.com.tr/file/11664449/700x400.jpg"}, "twitter": {"card": "summary_large_image", "site": "@HaberMynet", "title": "Antalya\u2019da 26 bin 640 kutu t\u0131bbi \u00fcr\u00fcne el konuldu", "description": "Antalya\u2019da bir ihbar\u0131 de\u011ferlendiren Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ekipleri, miad\u0131 ge\u00e7mi\u015f, \u0130la\u00e7 Takip Sisteminde bulunmayan ve etiket bilgileri silinmi\u015f olmak \u00fczere 26 bin 640 kutu veteriner t\u0131bbi \u00fcr\u00fcne el koydu.Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc\u2019ne gelen ihbar \u00fczerine harekete ge\u00e7en Antalya \u0130l Tar\u0131m ve Orman M\u00fcd\u00fcrl\u00fc\u011f\u00fc ile Aksu \u0130l\u00e7e Tar\u0131m ve Orman M\u00fcd\u00fcrl\u00fc\u011f\u00fc ekipleri, Aksu il\u00e7esinde ka\u00e7ak bir depoda arama yapt\u0131.", "image": "https://imgrosetta.mynet.com.tr/file/11664449/700x400.jpg"}}, "canonical_link": "https://www.mynet.com/antalyada-26-bin-640-kutu-tibbi-urune-el-konuldu-110106351627"}