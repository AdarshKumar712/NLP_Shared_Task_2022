{"source_url": "https://wiadomosci.onet.pl", "url": "https://wiadomosci.onet.pl/kraj/koronawirus-w-polsce-nowe-dane-nt-akcji-lot-do-domu/9dy5pt7", "title": "Nowe dane na temat akcji \"LOT do domu\"", "top_image": "https://ocdn.eu/pulscms-transforms/1/durk9kuTURBXy9kNGM5ODU1Yy1jNzgwLTRjMzAtODRiNi0wMjZkMThhZWU0YjMuanBlZ5OVAwDMpc0Us80LpJMJpmM0MWQ2MgaTBc0COs0BLIGhMAE/przylot-boeinga-787-9-dreamliner-lot-u-powracajacego-z-sydney-na-warszawskie-lotnisko.jpg", "meta_img": "https://ocdn.eu/pulscms-transforms/1/durk9kuTURBXy9kNGM5ODU1Yy1jNzgwLTRjMzAtODRiNi0wMjZkMThhZWU0YjMuanBlZ5OVAwDMpc0Us80LpJMJpmM0MWQ2MgaTBc0COs0BLIGhMAE/przylot-boeinga-787-9-dreamliner-lot-u-powracajacego-z-sydney-na-warszawskie-lotnisko.jpg", "images": ["https://ocdn.eu/pulscms-transforms/1/s3Ak9kuTURBXy9kNGM5ODU1Yy1jNzgwLTRjMzAtODRiNi0wMjZkMThhZWU0YjMuanBlZ5OVAwDMpc0Us80LpJMFzQMUzQG8kwmmYzQxZDYyBoGhMAE/przylot-boeinga-787-9-dreamliner-lot-u-powracajacego-z-sydney-na-warszawskie-lotnisko.jpg", "https://ocdn.eu/weather/weather_state_icons/14.svg", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/durk9kuTURBXy9kNGM5ODU1Yy1jNzgwLTRjMzAtODRiNi0wMjZkMThhZWU0YjMuanBlZ5OVAwDMpc0Us80LpJMJpmM0MWQ2MgaTBc0COs0BLIGhMAE/przylot-boeinga-787-9-dreamliner-lot-u-powracajacego-z-sydney-na-warszawskie-lotnisko.jpg"], "movies": [], "text": "\"Od uruchomienia akcji \u00bbLOT do Domu\u00ab mijaj\u0105 dwa tygodnie. Od 15 marca pomogli\u015bmy powr\u00f3ci\u0107 do kraju prawie 42 tysi\u0105com os\u00f3b na pok\u0142adzie samolot\u00f3w PLL LOT\" - czytamy w komunikacie Biura Rzecznika Prasowego MSZ.\n\nJak poinformowano, zrealizowano po\u0142\u0105czenia m.in. z Dominikany, Indonezji, Tajlandii, Maroka, Sri Lanki, Wietnamu, Filipin, Republiki Po\u0142udniowej Afryki i Tanzanii oraz wielu pa\u0144stw europejskich.\n\n\"W ramach solidarno\u015bci unijnej pomogli\u015bmy w powrocie na Stary Kontynent prawie 700 obywatelom innych pa\u0144stw UE. Dzi\u0119ki akcji \u00bbLOT do Domu\u00ab sprowadzamy do Polski tak\u017ce artyku\u0142y medyczne do walki z COVID19 \u2013 kombinezony ochronne, testy medyczne, r\u0119kawiczki oraz inny asortyment na potrzeby instytucji krajowych\" - czytamy w komunikacie.\n\nPrzypomniano w nim, \u017ce w MSZ ca\u0142odobowo dzia\u0142a Zesp\u00f3\u0142 Zarz\u0105dzania Kryzysowego, a zagranic\u0105 polska s\u0142u\u017cba dyplomatyczna i konsularna pozostaje w pe\u0142nej, ca\u0142odobowej mobilizacji. \"Konsulowie wspieraj\u0105 Polak\u00f3w, wskazuj\u0105c mo\u017cliwo\u015bci wyjazdu z danego kraju, pomagaj\u0105c w znalezieniu alternatywnego miejsca noclegowego i informuj\u0105c o dost\u0119pie do s\u0142u\u017cby zdrowia\" - czytamy w komunikacie.\n\nZaznaczono, \u017ce w przypadku k\u0142opot\u00f3w z przed\u0142u\u017ceniem wizy, konsulowie staraj\u0105 si\u0119 udziela\u0107 pomocy w kontaktach z miejscowymi s\u0142u\u017cbami. \"Maj\u0105c na uwadze restrykcje wprowadzone w wielu pa\u0144stwach zwi\u0105zane z zakazem przemieszczania si\u0119 lub godzin\u0105 policyjn\u0105, konsulowie wspieraj\u0105 Polak\u00f3w w dotarciu do lotnisk, z kt\u00f3rych organizowane s\u0105 loty repatriacyjne do Polski lub innych miast europejskich\" - zaznaczono w komunikacie.\n\n(dp)", "keywords": [], "meta_keywords": [""], "tags": [], "authors": [], "publish_date": "Sun Mar 29 17:42:09 2020", "summary": "", "article_html": "", "meta_description": "Od uruchomienia 15 marca b.r. akcji \"LOT do Domu\" do kraju w jej ramach na pok\u0142adzie samolot\u00f3w PLL LOT wr\u00f3ci\u0142o prawie 42 tys. os\u00f3b - poinformowa\u0142o w komunikacie Biuro Rzecznika Prasowego Ministerstwo Spraw Zagranicznych.", "meta_lang": "pl", "meta_favicon": "", "meta_data": {"DC.Identifier": "b653f70a-c0ef-457f-9c82-02e0730087fb", "pkg-uuid": "b653f70a-c0ef-457f-9c82-02e0730087fb", "detailType": "article", "serviceUuid": "b177a2c9-166f-4113-9b28-185bbe554807", "description": "Od uruchomienia 15 marca b.r. akcji \"LOT do Domu\" do kraju w jej ramach na pok\u0142adzie samolot\u00f3w PLL LOT wr\u00f3ci\u0142o prawie 42 tys. os\u00f3b - poinformowa\u0142o w komunikacie Biuro Rzecznika Prasowego Ministerstwo Spraw Zagranicznych.", "og": {"title": "Nowe dane na temat akcji \"LOT do domu\"", "description": "Od uruchomienia 15 marca b.r. akcji \"LOT do Domu\" do kraju w jej ramach na pok\u0142adzie samolot\u00f3w PLL LOT wr\u00f3ci\u0142o prawie 42 tys. os\u00f3b - poinformowa\u0142o w komunikacie Biuro Rzecznika Prasowego Ministerstwo Spraw Zagranicznych.", "image": {"identifier": "https://ocdn.eu/pulscms-transforms/1/durk9kuTURBXy9kNGM5ODU1Yy1jNzgwLTRjMzAtODRiNi0wMjZkMThhZWU0YjMuanBlZ5OVAwDMpc0Us80LpJMJpmM0MWQ2MgaTBc0COs0BLIGhMAE/przylot-boeinga-787-9-dreamliner-lot-u-powracajacego-z-sydney-na-warszawskie-lotnisko.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-03-29 17:42:09+0200"}, "fb": {"pages": 185265414715}, "twitter": {"card": "summary_large_image", "description": "Od uruchomienia 15 marca b.r. akcji \"LOT do Domu\" do kraju w jej ramach na pok\u0142adzie samolot\u00f3w PLL LOT wr\u00f3ci\u0142o prawie 42 tys. os\u00f3b - poinformowa\u0142o w komunikacie Biuro Rzecznika Prasowego Ministerstwo Spraw Zagranicznych.", "title": "Nowe dane na temat akcji \"LOT do domu\"", "site": "OnetWiadomosci", "image": "https://ocdn.eu/pulscms-transforms/1/FOHktkuTURBXy9kNGM5ODU1Yy1jNzgwLTRjMzAtODRiNi0wMjZkMThhZWU0YjMuanBlZ5KVAwDMpc0Us80LpJMFzQSwzQJY"}}, "canonical_link": "https://wiadomosci.onet.pl/kraj/koronawirus-w-polsce-nowe-dane-nt-akcji-lot-do-domu/9dy5pt7"}