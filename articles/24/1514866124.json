{"source_url": "https://www.haberturk.com", "url": "https://www.haberturk.com/ak-parti-den-ilker-basbug-aciklamasi-2576134", "title": "Son dakika haberleri: AK Parti'den \u0130lker Ba\u015fbu\u011f'a su\u00e7 duyurusu!", "top_image": "https://im.haberturk.com/2020/02/07/ver1581083664/2576134_1200x627.jpg", "meta_img": "https://im.haberturk.com/2020/02/07/ver1581083664/2576134_1200x627.jpg", "images": ["https://im.haberturk.com/2020/02/06/ver1580988407/2574709_140x140.jpg", "https://im.haberturk.com/2020/02/05/ver1580906546/haberler_2573597_140x140.jpg", "https://im.haberturk.com/assets/images/v4/canli-yayin-logo.svg", "https://im.haberturk.com/assets/images/auth-popup/facebook.svg", "https://im.haberturk.com/yazarlar/HTGazete/fatih-altayli-1001-200x200.jpg?v=1568103647", "https://im.haberturk.com/assets/images/brand/htkulup-white-new.svg", "https://im.haberturk.com/assets/images/v4/detailpage/social/detail-page-social-subscribe-light-1-desktop.svg", "https://im.haberturk.com/2020/02/07/ver1581040574/2575651_100x100.jpg", "https://im.haberturk.com/2020/02/07/ver1581083664/2576134_810x458.jpg", "https://im.haberturk.com/assets/images/v4/detailpage/social/detail-page-whatsapp-banner-light-desktop.svg", "https://im.haberturk.com/assets/images/auth-popup/close-black.svg", "https://im.haberturk.com/assets/images/v3/transparent.gif", "https://im.haberturk.com/assets/images/brand/ciner-logo.svg", "https://im.haberturk.com/assets/images/v3/logo/haberturk-white.svg", "https://im.haberturk.com/2020/02/07/ver1581083664/2576134_1200x627.jpg", "https://im.haberturk.com/assets/images/auth-popup/twitter.svg", "https://im.haberturk.com/2020/02/06/ver1580996843/2575022_140x140.jpg", "https://im.haberturk.com/assets/images/auth-popup/close-white.svg"], "movies": [], "text": "HABERTURK.COM\n\nAK Parti'de eski Genelkurmay Ba\u015fkan\u0131 Emekli Org. \u0130lker Ba\u015fbu\u011f'un a\u00e7\u0131klamalar\u0131 sonras\u0131 toplant\u0131 yap\u0131ld\u0131. Toplant\u0131 sonras\u0131 a\u00e7\u0131klama yapan Mustafa Elita\u015f, \"Bir taraftan eski Genelkurmay Ba\u015fkan\u0131'n\u0131n bizi FET\u00d6'n\u00fcn siyasi aya\u011f\u0131 diye nitelemesi ve di\u011fer taraftan Dursun \u00c7i\u00e7ek'in s\u00f6zleri hakk\u0131nda dilek\u00e7emizi haz\u0131rlad\u0131k. Avukatlar\u0131m\u0131z bug\u00fcn cumhuriyet savc\u0131l\u0131\u011f\u0131na ba\u015fvuracakt\u0131r\" dedi.\n\nAK Parti avukatlar\u0131, eski Genelkurmay Ba\u015fkan\u0131 \u0130lker Ba\u015fbu\u011f hakk\u0131ndaki su\u00e7 duyurusu dilek\u00e7esini Ankara Cumhuriyet Ba\u015fsavc\u0131l\u0131\u011f\u0131'na verdi.\n\nDilek\u00e7ede Ba\u015fbu\u011f'a askerlere sivil yarg\u0131 yolunu a\u00e7an d\u00fczenlemeye ili\u015fkin s\u00f6zleri nedeniyle \"hakaret\" su\u00e7lamalar\u0131 y\u00f6neltildi. Dursun \u00c7i\u00e7ek'e ise iftira su\u00e7lamas\u0131 y\u00f6neltildi.\n\nSu\u00e7 duyurusu dilek\u00e7esinde, s\u00f6z konusu teklifin imzac\u0131lar\u0131 aras\u0131nda Mustafa Elita\u015f ve Bekir Bozda\u011f dahil, 6 isim m\u00fc\u015fteki olarak yer ald\u0131.\n\nAK Parti Genel Merkezi \u00f6n\u00fcnde a\u00e7\u0131klama yapan Elita\u015f, dilek\u00e7enin bug\u00fcn verilece\u011fini a\u00e7\u0131klad\u0131. Elita\u015f, \"Bir taraftan eski Genelkurmay Ba\u015fkan\u0131'n\u0131n bizi FET\u00d6'n\u00fcn siyasi aya\u011f\u0131 diye nitelemesi ve di\u011fer taraftan Dursun \u00c7i\u00e7ek'in s\u00f6zleri hakk\u0131nda dilek\u00e7emizi haz\u0131rlad\u0131k. Avukatlar\u0131m\u0131z bug\u00fcn cumhuriyet savc\u0131l\u0131\u011f\u0131na ba\u015fvuracakt\u0131r. \u0130ftira ve hakaret su\u00e7undan olacak diye biliyorum. Mustafa Elita\u015f, Bekir Bozda\u011f, Ahmet Ayd\u0131n olmak \u00fczere 6 ki\u015fi olarak su\u00e7 duyurusu olacak\" ifadelerini kulland\u0131.\n\nElita\u015f s\u00f6zlerini \u015f\u00f6yle s\u00fcrd\u00fcrd\u00fc:\n\n\"Parlamentoya vesayet koyma heveslilerinin gayretidir. CHP destekledim, desteklemedim diyor ama bir konu komisyonda konu\u015fulur ve en sonunda TBMM'de konu\u015fulur. TBMM'de evet oyu verildikten sonra o \u00f6nerge TBMM'nin olmu\u015ftur. \u015eu anda parlamenter olan arkada\u015flar\u0131m\u0131z\u0131n bu i\u015fi \u00e7ok iyi d\u00fc\u015f\u00fcnmesi gerekir. T\u00fcrkiye parlamentolar\u0131n kapat\u0131ld\u0131\u011f\u0131, feshedildi\u011fi, bombaland\u0131\u011f\u0131 nadir \u00fclkelerden biridir. Parlamentoyu susturmak, itibars\u0131zla\u015ft\u0131rmak i\u00e7in bir hareket oldu\u011funu arkada\u015flar\u0131m\u0131z\u0131n g\u00f6rmesi gerekir. 1960'tan beri ya\u015fanan budur. 12 Eyl\u00fcl budur, 28 \u015eubat budur... Darbe ile CHP iktidar\u0131n\u0131n e\u015f de\u011fer oldu\u011funu hat\u0131rlatan g\u00fcnlere gitmi\u015f olur. Ge\u00e7mi\u015fte CHP Genel Merkezi'ni uyaranlar, \u015fimdi de CHP Genel Merkezi'ni aram\u0131\u015ft\u0131r.\"\n\n\u00d6ZG\u00dcR \u00d6ZEL'DEN YANIT\n\nCHP Grup Ba\u015fkanvekili \u00d6zg\u00fcr \u00d6zel, FET\u00d6'n\u00fcn siyasi aya\u011f\u0131 hakk\u0131nda bas\u0131n toplant\u0131s\u0131 d\u00fczenledi. \u00d6zel, \"O imzaya sahip \u00e7\u0131k\u0131yorsan\u0131z, FET\u00d6 kumpas\u0131na sahip \u00e7\u0131k\u0131yorsunuz. FET\u00d6 o imzay\u0131 asker ki\u015fileri sivil mahkemelerde yarg\u0131lay\u0131n, Ergenekon ve Balyoz'un i\u00e7ine g\u00f6revdekileri de katay\u0131m diye yapt\u0131. FET\u00d6 ile m\u00fccadele diyorsunuz ama FET\u00d6, kendisiyle m\u00fccadele edenleri temizledi\" dedi.\n\nCHP'li \u00d6zg\u00fcr \u00d6zel, Meclis'te bas\u0131n toplant\u0131s\u0131 d\u00fczenleyerek AK Parti'nin \u0130lker Ba\u015fbu\u011f hakk\u0131nda su\u00e7 duyurusunda bulunmas\u0131 ve FET\u00d6'n\u00fcn siyasi aya\u011f\u0131 hakk\u0131nda a\u00e7\u0131klamalar yapt\u0131. \u00d6zel \u015funlar\u0131 s\u00f6yledi:\n\n\"\u00d6nerge alt\u0131nda imzas\u0131 olanlar, '\u0130mzam\u0131n arkas\u0131nday\u0131m' diyor. Att\u0131\u011f\u0131 imzan\u0131n manas\u0131n\u0131 tart\u0131\u015faca\u011f\u0131z. Elita\u015f, 'CHP'nin haberi vard\u0131' diyor. Ben CHP taraf\u0131ndan olan herkesle g\u00f6r\u00fc\u015ft\u00fcm. Video kay\u0131tlar\u0131n\u0131 inceledik, ar\u015fiv taramas\u0131 yapt\u0131k. Durumumuzu, pozisyonumuzu tarif edebilecek durumday\u0131z. FET\u00d6'n\u00fcn haber ajans\u0131 diye kapat\u0131lan Cihan Haber Ajans\u0131'nda t\u00fcm haberler var.\n\nElimizde 7 Ocak 2009 tarihli bir kanun tasar\u0131s\u0131 var. Alt\u0131nda Recep Tayyip Erdo\u011fan'\u0131n imzas\u0131 var. Son sayfas\u0131nda b\u00fct\u00fcn bakanlar\u0131n imzas\u0131 var. Bu kanun teklifi kamuoyuna ve siyasi muhataplar\u0131na 'AB yasalar\u0131yla uyumdur' diye al\u0131yor. B\u00f6yle bir ziyaret yap\u0131yorlar.\n\nKanun 250'nci maddedeki uyu\u015fturucuya, mal varl\u0131\u011f\u0131n\u0131 aklamay\u0131 da ekleyelim diyor. Meclis raconunda buna \"iz madde\" deniliyor. Recep Tayyip Erdo\u011fan verdi\u011fi \u00f6nergeyle 250'nci maddeyi tepsiye koyuyor. Genel Kurul'a geliyor. Bu plan\u0131 kuranlar d\u0131\u015f\u0131nda herkes san\u0131yor ki uyu\u015fturucu ile m\u00fccadelede hamle yap\u0131yoruz san\u0131yor. Biz b\u00fct\u00fcn AB yasalar\u0131na evet oyu vermi\u015fiz.\n\nAncak bu madde g\u00f6r\u00fc\u015f\u00fcl\u00fcrken 00,50'de Meclis kapan\u0131yor, 00.59'da Meclis a\u00e7\u0131l\u0131yor ve \u00f6neri geliyor. O s\u0131rada Ahmet Zeki \u00dc\u00e7ok I\u015f\u0131k Evleri Operasyonu yap\u0131yor. Bu yasayla bu imkan elinden al\u0131n\u0131yor. Masada her \u015fey yap\u0131labilir maddeye \u00f6nerge veriliyor. Burada yap\u0131lan de\u011fi\u015fiklikle \u0130lker Ba\u015fbu\u011f, 68 amiral ve general ile 125 albay yarg\u0131lan\u0131yor. Bu 125 albay yerine FET\u00d6'c\u00fcler yerle\u015fiyor.\n\nCHP'nin Meclis kay\u0131tlar\u0131ndan da bakt\u0131\u011f\u0131n\u0131zda bu 7'nci maddesine deste\u011fi olmad\u0131\u011f\u0131 gibi yap\u0131lan i\u015fin bir iz madde konulup, \"hali dahil\"i, \"halinde\"ye \u00e7eviriyorlar. Verilen bilgi, al\u0131nan destek, yap\u0131lan operasyon bamba\u015fka. Meselenin \u00f6z\u00fc, kendisi bu. Anayasa Mahkemesi'ne gitmemiz de bu.\n\nO imzaya sahip \u00e7\u0131k\u0131yorsan\u0131z, FET\u00d6 kumpas\u0131na sahip \u00e7\u0131k\u0131yorsunuz. FET\u00d6 o imzay\u0131 asker ki\u015fileri sivil mahkemelerde yarg\u0131lay\u0131n, Ergenekon ve Balyoz'un i\u00e7ine g\u00f6revdekileri de katay\u0131m diye yapt\u0131. FET\u00d6 ile m\u00fccadele diyorsunuz ama FET\u00d6, kendisiyle m\u00fccadele edenleri temizledi.\"", "keywords": [], "meta_keywords": [""], "tags": [], "authors": ["Isvalid", "Yazarlar", "Data", "Name", "Mail", "Title", "Di\u0307\u011fer Yazarlar"], "publish_date": "Fri Feb  7 16:54:24 2020", "summary": "", "article_html": "", "meta_description": "AK Parti'de, eski Genelkurmay Ba\u015fkan\u0131 Emekli Orgeneral \u0130lker Ba\u015fbu\u011f'un a\u00e7\u0131klamalar\u0131 sonras\u0131, yap\u0131lan toplant\u0131 sona erdi. A\u00e7\u0131klama yapan AK Partili Mustafa Elita\u015f, \u0130lker Ba\u015fbu\u011f ve Dursun \u00c7i\u00e7ek hakk\u0131nda su\u00e7 duyurusunda bulunacaklar\u0131n\u0131 s\u00f6yleyerek, \"Bug\u00fcn dilek\u00e7emizi verece\u011fiz\" dedi. CHP Grup Ba\u015fkanvekili \u00d6zg\u00fcr \u00d6zel de Elita\u015f'\u0131n a\u00e7\u0131klamalar\u0131n\u0131n ard\u0131ndan bas\u0131n toplant\u0131s\u0131 d\u00fczenleyerek iddialara yan\u0131t verdi. \u00d6zel, \"O imzaya sahip \u00e7\u0131k\u0131yorsan\u0131z, FET\u00d6 kumpas\u0131na sahip \u00e7\u0131k\u0131yorsunuz. FET\u00d6 o imzay\u0131 asker ki\u015fileri sivil mahkemelerde yarg\u0131lay\u0131n, Ergenekon ve Balyoz'un i\u00e7ine g\u00f6revdekileri de katay\u0131m diye yapt\u0131. FET\u00d6 ile m\u00fccadele diyorsunuz ama FET\u00d6,...", "meta_lang": "tr", "meta_favicon": "/favicon.ico", "meta_data": {"viewport": "width=device-width, initial-scale=1, user-scalable=no", "description": "AK Parti'de, eski Genelkurmay Ba\u015fkan\u0131 Emekli Orgeneral \u0130lker Ba\u015fbu\u011f'un a\u00e7\u0131klamalar\u0131 sonras\u0131, yap\u0131lan toplant\u0131 sona erdi. A\u00e7\u0131klama yapan AK Partili Mustafa Elita\u015f, \u0130lker Ba\u015fbu\u011f ve Dursun \u00c7i\u00e7ek hakk\u0131nda su\u00e7 duyurusunda bulunacaklar\u0131n\u0131 s\u00f6yleyerek, \"Bug\u00fcn dilek\u00e7emizi verece\u011fiz\" dedi. CHP Grup Ba\u015fkanvekili \u00d6zg\u00fcr \u00d6zel de Elita\u015f'\u0131n a\u00e7\u0131klamalar\u0131n\u0131n ard\u0131ndan bas\u0131n toplant\u0131s\u0131 d\u00fczenleyerek iddialara yan\u0131t verdi. \u00d6zel, \"O imzaya sahip \u00e7\u0131k\u0131yorsan\u0131z, FET\u00d6 kumpas\u0131na sahip \u00e7\u0131k\u0131yorsunuz. FET\u00d6 o imzay\u0131 asker ki\u015fileri sivil mahkemelerde yarg\u0131lay\u0131n, Ergenekon ve Balyoz'un i\u00e7ine g\u00f6revdekileri de katay\u0131m diye yapt\u0131. FET\u00d6 ile m\u00fccadele diyorsunuz ama FET\u00d6,...", "news_keywords": "Son dakika haberler, son dakika haberi , AK Parti \u0130lker Ba\u015fbu\u011f,", "fb": {"app_id": 165954270092871, "admins": 537270901, "page_id": 161827680527303, "pages": 161827680527303}, "og": {"site_name": "www.haberturk.com", "title": "AK Parti su\u00e7 duyurusunda bulundu!", "description": "Haberin detaylar\u0131 i\u00e7in t\u0131klay\u0131n\u0131z", "image": "https://im.haberturk.com/2020/02/07/ver1581083664/2576134_1200x627.jpg", "url": "https://www.haberturk.com/ak-parti-den-ilker-basbug-aciklamasi-2576134", "type": "article", "article": {"tag": "Son dakika haberleri: AK Parti'den \u0130lker Ba\u015fbu\u011f'a su\u00e7 duyurusu!", "published_time": "2020-02-07T16:54:24+03:00", "section": "gundem", "author": "Habert\u00fcrk"}, "locale": "tr_TR"}, "eng": {"Id": 110, "categoryName": "gundem"}, "twitter": {"card": "summary_large_image", "site": "@haberturk", "creator": "@haberturk", "url": "https://www.haberturk.com/ak-parti-den-ilker-basbug-aciklamasi-2576134", "title": "AK Parti su\u00e7 duyurusunda bulundu!", "description": "Haberin detaylar\u0131 i\u00e7in t\u0131klay\u0131n\u0131z", "image": {"src": "https://im.haberturk.com/2020/02/07/ver1581083664/2576134_600x314.jpg"}, "domain": "haberturk.com"}, "thumbnail_height": 100, "thumbnail_width": 100, "medium": "news", "google-site-verification": "akWhafZMP9ir7pT_Tm4W2Q7lnQd5NfkN8SUlEEugDdQ"}, "canonical_link": "https://www.haberturk.com/ak-parti-den-ilker-basbug-aciklamasi-2576134"}