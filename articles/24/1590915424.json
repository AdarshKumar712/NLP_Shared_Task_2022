{"source_url": "https://www.haberler.com", "url": "https://www.haberler.com/kovid-19-dan-dolayi-la-liga-kuluplerinde-hayatta-13168342-haberi/", "title": "Kovid-19'dan dolay\u0131 La Liga kul\u00fcplerinde hayatta kalma m\u00fccadelesi", "top_image": "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg", "meta_img": "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg", "images": ["https://www.haberler.com/static/reklam/advertisement.gif?ads=1", "https://www.haberler.com/static/img/tasarim/logo-spor.svg", "https://www.haberler.com/static/img/tasarim/bosluk.gif", "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Kovid-19'dan dolay\u0131 La Liga kul\u00fcplerinde hayatta kalma m\u00fccadelesi Yeni tip koronavir\u00fcs (Kovid-19) salg\u0131n\u0131n\u0131n ekonomideki etkilerinden ciddi zarar g\u00f6ren \u0130spanya 1. Futbol Ligi (La Liga) kul\u00fcplerinden baz\u0131lar\u0131n\u0131n bu krizin sonunda ayakta kalamayaca\u011f\u0131 tart\u0131\u015f\u0131l\u0131yor.\n\nYeni tip koronavir\u00fcs (Kovid-19) salg\u0131n\u0131n\u0131n ekonomideki etkilerinden ciddi zarar g\u00f6ren \u0130spanya 1. Futbol Ligi (La Liga) kul\u00fcplerinden baz\u0131lar\u0131n\u0131n bu krizin sonunda ayakta kalamayaca\u011f\u0131 tart\u0131\u015f\u0131l\u0131yor.\n\nKovid-19'dan dolay\u0131 son olarak 8 Mart'ta 27. haftas\u0131 oynanan ve sonras\u0131nda s\u00fcresiz ertelenen La Liga'da kalan 11 ma\u00e7\u0131n ne zaman ve hangi ko\u015fullarda oynanca\u011f\u0131 hen\u00fcz bilinmiyor.\n\n\u0130spanyol bas\u0131n\u0131, en iyi ihtimalde ma\u00e7lar\u0131n seyircisiz oynanaca\u011f\u0131n\u0131 ancak bunun maliyetinin de \u00e7ok y\u00fcksek olaca\u011f\u0131n\u0131 vurgulayan haberler vermeye ba\u015flad\u0131.\n\nCadena ser radyosu, La Liga'n\u0131n ekonomik durumuna ili\u015fkin verdi\u011fi haberde, aral\u0131k ay\u0131na kadar ma\u00e7lar\u0131n seyircisiz oynanmas\u0131 halinde Barcelona ve Real Madrid'in 300-400 milyon avroluk gelir kayb\u0131n\u0131n olaca\u011f\u0131n\u0131 belirtti.\n\n\u0130spanya'n\u0131n bu iki b\u00fcy\u00fck kul\u00fcb\u00fcn\u00fcn aral\u0131k ay\u0131na kadar sadece ma\u00e7 bileti gelirlerinden 50'\u015fer milyon avrodan fazla kay\u0131plar\u0131n\u0131n olaca\u011f\u0131 kaydedildi.\n\nSalg\u0131ndan dolay\u0131 La Liga'da sezonun tamamlanamamas\u0131 ve gelecek sezonun tamam\u0131n\u0131n seyircisiz oynanmas\u0131 halinde ise \u0130spanyol futbolunun gelirinde 1 milyar 900 milyon avroluk kay\u0131p beklendi\u011fi bilgisi payla\u015f\u0131ld\u0131.\n\nHaberde, baz\u0131 La Liga kul\u00fcplerinin bu kay\u0131plar\u0131n olmas\u0131 halinde ayakta kalamayabilece\u011fi vurguland\u0131.\n\nDi\u011fer yandan \u00fcnl\u00fc \u0130talyan teknik direkt\u00f6r Fabio Capello da Kovid-19'un her sekt\u00f6rde olaca\u011f\u0131 gibi futbolda da \"bir devrime neden olaca\u011f\u0131n\u0131\" s\u00f6yledi.\n\nLa Gazzetta dello Sport'a hafta sonu bir deme\u00e7 veren Capello, \"Bu krizden da\u011f\u0131lm\u0131\u015f olarak \u00e7\u0131kmayacak tek \u0130spanyol kul\u00fcb\u00fc Real Madrid olacakt\u0131r.\" dedi.\n\n74 ya\u015f\u0131ndaki Capello, \"Futbol piyasas\u0131nda devrim olacak. Transferlerde sa\u00e7ma rakamlara \u00e7\u0131k\u0131lm\u0131\u015ft\u0131. Daha mant\u0131kl\u0131 rakamlar\u0131n oldu\u011fu bir seviyeye inece\u011fiz. Sistemi d\u00fczeltmek i\u00e7in ak\u0131ll\u0131 y\u00f6neticilere ihtiya\u00e7 var. Egoizm, \u00f6l\u00fcmc\u00fcl olabilir.\" yorumunda bulunmu\u015ftu.\n\n\u0130spanyol futbolu antrenmanlar\u0131n ba\u015flamas\u0131n\u0131 tart\u0131\u015f\u0131yor\n\nBu arada 14 Mart'tan bu yana antrenmanlar\u0131n durduruldu\u011fu La Liga'da futbolcular\u0131n yeniden tak\u0131mla birlikte haz\u0131rl\u0131klara ba\u015flamas\u0131ndaki belirsizlik de devam ediyor.\n\nBu konuda kul\u00fcpler, La Liga kurumu ve \u0130spanya Futbol Federasyonu'nun farkl\u0131 g\u00f6r\u00fc\u015fleri olurken, son karar\u0131 Sa\u011fl\u0131k Bakanl\u0131\u011f\u0131'n\u0131n ve Spor Bakanl\u0131\u011f\u0131'na ba\u011fl\u0131 Spor Y\u00fcksek Konseyi'nin verece\u011fi bildirildi.\n\n\u0130lk a\u015famada futbolcular\u0131n, teknik heyetin ve di\u011fer kul\u00fcp \u00e7al\u0131\u015fanlar\u0131n\u0131n tamam\u0131n\u0131n Kovid-19 testinden ge\u00e7irilmesi, ard\u0131ndan may\u0131s ay\u0131nda ilk, k\u00fc\u00e7\u00fck gruplar halinde sonras\u0131nda da tak\u0131m olarak antrenmanlara ba\u015flan\u0131lmas\u0131 \u00f6ng\u00f6r\u00fcl\u00fcyor.\n\nLa Liga kurumu yetkilileri, salg\u0131nla m\u00fccadelede iyiye do\u011fru gidi\u015fat olmas\u0131 halinde 6 Haziran'da liglerin ba\u015flat\u0131lmas\u0131n\u0131 ve ma\u00e7lar\u0131n seyircisiz oynat\u0131lmas\u0131n\u0131 planl\u0131yor.\n\nKaynak: AA", "keywords": [], "meta_keywords": ["Real Madrid", "\u0130spanya", "La Liga", "Futbol", "Spor"], "tags": [], "authors": [], "publish_date": null, "summary": "", "article_html": "", "meta_description": "Yeni tip koronavir\u00fcs (Kovid-19) salg\u0131n\u0131n\u0131n ekonomideki etkilerinden ciddi zarar g\u00f6ren \u0130spanya 1. Futbol Ligi (La Liga) kul\u00fcplerinden baz\u0131lar\u0131n\u0131n bu krizin sonunda ayakta kalamayaca\u011f\u0131 tart\u0131\u015f\u0131l\u0131yor.", "meta_lang": "tr", "meta_favicon": "/touch-icon-iphone.png", "meta_data": {"description": "Yeni tip koronavir\u00fcs (Kovid-19) salg\u0131n\u0131n\u0131n ekonomideki etkilerinden ciddi zarar g\u00f6ren \u0130spanya 1. Futbol Ligi (La Liga) kul\u00fcplerinden baz\u0131lar\u0131n\u0131n bu krizin sonunda ayakta kalamayaca\u011f\u0131 tart\u0131\u015f\u0131l\u0131yor.", "keywords": "Real Madrid, \u0130spanya, La Liga, Futbol, Spor", "image": "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg", "medium": "news", "dateCreated": "2020-04-28T11:30:16+03:00", "dateUpdated": "2020-04-28T11:30:16+03:00", "msapplication-starturl": "https://www.haberler.com", "article": {"id": 13168342, "author": "Haberler.com", "section": {"identifier": "spor", "type": "Detail Page", "list": "spor"}, "tag": "Real Madrid, \u0130spanya, La Liga, Futbol, Spor"}, "og": {"url": "https://www.haberler.com/kovid-19-dan-dolayi-la-liga-kuluplerinde-hayatta-13168342-haberi/", "site_name": "Haberler.com", "locale": "tr_TR", "type": "article", "title": "Kovid-19'dan dolay\u0131 La Liga kul\u00fcplerinde hayatta kalma m\u00fccadelesi", "description": "Yeni tip koronavir\u00fcs (Kovid-19) salg\u0131n\u0131n\u0131n ekonomideki etkilerinden ciddi zarar g\u00f6ren \u0130spanya 1. Futbol Ligi (La Liga) kul\u00fcplerinden baz\u0131lar\u0131n\u0131n bu krizin sonunda ayakta kalamayaca\u011f\u0131 tart\u0131\u015f\u0131l\u0131yor.", "image": {"identifier": "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg", "secure_url": "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/kovid-19-dan-dolayi-la-liga-kuluplerinde-hayatta-13168342-haberi/", "card": "summary_large_image", "site": "Haberler", "title": "Kovid-19'dan dolay\u0131 La Liga kul\u00fcplerinde hayatta kalma m\u00fccadelesi", "description": "Yeni tip koronavir\u00fcs (Kovid-19) salg\u0131n\u0131n\u0131n ekonomideki etkilerinden ciddi zarar g\u00f6ren \u0130spanya 1. Futbol Ligi (La Liga) kul\u00fcplerinden baz\u0131lar\u0131n\u0131n bu krizin sonunda ayakta kalamayaca\u011f\u0131 tart\u0131\u015f\u0131l\u0131yor.", "image": "https://foto.haberler.com/haber/2020/04/28/kovid-19-dan-dolayi-la-liga-kuluplerinde-haya-13168342_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/kovid-19-dan-dolayi-la-liga-kuluplerinde-hayatta-13168342-haberi/"}