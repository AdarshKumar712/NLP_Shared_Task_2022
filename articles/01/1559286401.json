{"source_url": "https://www.haberler.com", "url": "https://www.haberler.com/icisleri-bakanligindan-belediye-ve-il-genel-13054531-haberi/", "title": "\u0130\u00e7i\u015fleri Bakanl\u0131\u011f\u0131'ndan yeni genelge: Belediye ve il genel meclisi toplant\u0131lar\u0131 ertelendi", "top_image": "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg", "meta_img": "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "\u0130\u00e7i\u015fleri Bakanl\u0131\u011f\u0131'ndan yeni genelge: Belediye ve il genel meclisi toplant\u0131lar\u0131 ertelendi \u0130\u00e7i\u015fleri Bakanl\u0131\u011f\u0131 taraf\u0131ndan yeni tip koronavir\u00fcs salg\u0131n\u0131yla m\u00fccadele kapsam\u0131nda 81 valili\u011fe yeni bir genelge g\u00f6nderildi. Genelgede; b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin nisan, may\u0131s ve haziran ay\u0131 toplant\u0131lar\u0131n\u0131n ertelenece\u011fi bilgisi yer ald\u0131.\n\n\u0130\u00e7i\u015fleri Bakanl\u0131\u011f\u0131'n\u0131n koronavir\u00fcs salg\u0131n\u0131na kar\u015f\u0131 ald\u0131\u011f\u0131 \u00f6nlemlere bir yenisi daha eklendi. 81 valilikle payla\u015f\u0131lan genelgeye g\u00f6re b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin toplant\u0131lar\u0131n\u0131n \u00f6n\u00fcm\u00fczdeki \u00fc\u00e7 ayl\u0131k s\u00fcre boyunca ertelenmesine karar verildi.\n\n'AMA\u00c7, VATANDA\u015eLARIN SA\u011eLI\u011eINI KORUMAK'\n\nBakanl\u0131k taraf\u0131ndan yap\u0131lan a\u00e7\u0131klamaya g\u00f6re, koronavir\u00fcs salg\u0131n\u0131nda vir\u00fcs\u00fcn bula\u015f\u0131c\u0131l\u0131\u011f\u0131n\u0131n h\u0131zl\u0131 olmas\u0131 nedeniyle vatanda\u015flar\u0131n toplu bulundu\u011fu yerlerle ilgili \u00f6nlemler al\u0131nmaya devam ediliyor. 81 ile g\u00f6nderilen genelgede, salg\u0131n\u0131n bir an \u00f6nce engellenmesi, vatanda\u015flar\u0131n sa\u011fl\u0131k g\u00fcvenli\u011finin korunmas\u0131 amac\u0131yla b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin \u00e7al\u0131\u015fmalar\u0131na y\u00f6nelik tedbirler al\u0131nmas\u0131n\u0131n gerekli g\u00f6r\u00fcld\u00fc\u011f\u00fcne i\u015faret edildi. Buna g\u00f6re, valilik ve kaymakaml\u0131klarca 1593 say\u0131l\u0131 Umumi H\u0131fz\u0131ss\u0131hha Kanunu'nun 27 ve 72. maddeleri h\u00fckm\u00fc uyar\u0131nca, b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin nisan, may\u0131s ve haziran ay\u0131 toplant\u0131lar\u0131n\u0131n ertelenmesi sa\u011flanacak.\n\nZORUNLU TOPLANTILARDA TEDB\u0130RLER ALINACAK\n\nBu s\u00fcre\u00e7te mahalli idarelerin g\u00f6revlerinin aksamamas\u0131 i\u00e7in meclisin toplanmas\u0131n\u0131n \u00e7ok zorunlu oldu\u011fu hallerde, gerekli sa\u011fl\u0131k tedbirleri al\u0131narak, ilgili mevzuat \u00e7er\u00e7evesinde ola\u011fan\u00fcst\u00fc toplant\u0131 yap\u0131lmas\u0131na izin verilecek. Bakanl\u0131k, s\u00f6z konusu tedbirlere ili\u015fkin vali ve kaymakamlar taraf\u0131ndan 1593 say\u0131l\u0131 Umumi H\u0131fz\u0131ss\u0131hha Kanunu h\u00fck\u00fcmleri \u00e7er\u00e7evesinde gerekli kararlar\u0131n al\u0131nmas\u0131n\u0131, mahalli idarelerin konuya ili\u015fkin bilgilendirilmesini ve uygulamada herhangi aksakl\u0131\u011fa meydan verilmemesini istedi.\n\nKaynak: AA", "keywords": [], "meta_keywords": ["\u0130\u00e7i\u015fleri Bakanl\u0131\u011f\u0131", "Koronavir\u00fcs"], "tags": [], "authors": [], "publish_date": null, "summary": "", "article_html": "", "meta_description": "\u0130\u00e7i\u015fleri Bakanl\u0131\u011f\u0131 taraf\u0131ndan yeni tip koronavir\u00fcs salg\u0131n\u0131yla m\u00fccadele kapsam\u0131nda 81 valili\u011fe yeni bir genelge g\u00f6nderildi. Genelgede; b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin nisan, may\u0131s ve haziran ay\u0131 toplant\u0131lar\u0131n\u0131n ertelenece\u011fi bilgisi yer ald\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130\u00e7i\u015fleri Bakanl\u0131\u011f\u0131 taraf\u0131ndan yeni tip koronavir\u00fcs salg\u0131n\u0131yla m\u00fccadele kapsam\u0131nda 81 valili\u011fe yeni bir genelge g\u00f6nderildi. Genelgede; b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin nisan, may\u0131s ve haziran ay\u0131 toplant\u0131lar\u0131n\u0131n ertelenece\u011fi bilgisi yer ald\u0131.", "keywords": "\u0130\u00e7i\u015fleri Bakanl\u0131\u011f\u0131, Koronavir\u00fcs", "image": "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg", "robots": "index, follow", "medium": "news", "dateCreated": "2020-03-26T09:38:10+03:00", "dateUpdated": "2020-03-26T10:11:26+03:00", "msapplication-starturl": "https://www.haberler.com", "article": {"id": 13054531, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130\u00e7i\u015fleri Bakanl\u0131\u011f\u0131, Koronavir\u00fcs"}, "og": {"url": "https://www.haberler.com/icisleri-bakanligindan-belediye-ve-il-genel-13054531-haberi/", "site_name": "Haberler.com", "locale": "tr_TR", "type": "article", "title": "\u0130\u00e7i\u015fleri Bakanl\u0131\u011f\u0131'ndan yeni genelge: Belediye ve il genel meclisi toplant\u0131lar\u0131 ertelendi", "description": "\u0130\u00e7i\u015fleri Bakanl\u0131\u011f\u0131 taraf\u0131ndan yeni tip koronavir\u00fcs salg\u0131n\u0131yla m\u00fccadele kapsam\u0131nda 81 valili\u011fe yeni bir genelge g\u00f6nderildi. Genelgede; b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin nisan, may\u0131s ve haziran ay\u0131 toplant\u0131lar\u0131n\u0131n ertelenece\u011fi bilgisi yer ald\u0131.", "image": {"identifier": "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg", "secure_url": "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg", "width": 640, "height": 359}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/icisleri-bakanligindan-belediye-ve-il-genel-13054531-haberi/", "card": "summary_large_image", "site": "Haberler", "title": "\u0130\u00e7i\u015fleri Bakanl\u0131\u011f\u0131'ndan yeni genelge: Belediye ve il genel meclisi toplant\u0131lar\u0131 ertelendi", "description": "\u0130\u00e7i\u015fleri Bakanl\u0131\u011f\u0131 taraf\u0131ndan yeni tip koronavir\u00fcs salg\u0131n\u0131yla m\u00fccadele kapsam\u0131nda 81 valili\u011fe yeni bir genelge g\u00f6nderildi. Genelgede; b\u00fcy\u00fck\u015fehir, il, il\u00e7e, belde belediyeleri ve mahalli idare birlikleri meclisleri ile il genel meclislerinin nisan, may\u0131s ve haziran ay\u0131 toplant\u0131lar\u0131n\u0131n ertelenece\u011fi bilgisi yer ald\u0131.", "image": "https://foto.haberler.com/haber/2020/03/26/icisleri-bakanligindan-belediye-ve-il-genel-13054531_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/icisleri-bakanligindan-belediye-ve-il-genel-13054531-haberi/"}