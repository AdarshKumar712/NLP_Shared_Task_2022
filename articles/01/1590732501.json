{"source_url": "https://web.archive.org", "url": "https://web.archive.org/web/20200602015731id_/https://www.sondakika.com/haber/haber-hafter-milisleri-msallata-kentine-65-i-askin-roket-13167601/", "title": "Hafter milisleri Msallata kentine 65'i a\u015fk\u0131n roket f\u0131rlatt\u0131", "top_image": "https://foto.sondakika.com/haber/2020/04/28/hafter-milisleri-msallata-kentine-65-i-askin-13167601_local_sd.jpg", "meta_img": "https://foto.sondakika.com/haber/2020/04/28/hafter-milisleri-msallata-kentine-65-i-askin-13167601_local_sd.jpg", "images": ["https://www.sondakika.com/static/images/huawei-app-gallery-apk-download-link@2x.png", "https://www.sondakika.com/static/images/Desktop_icon_2x_android.png", "https://foto.sondakika.com/haber/2020/06/02/son-dakika-siirt-pervari-de-zirhli-arac-ucuruma-13281515_3676_170.jpg", "https://www.sondakika.com/static/images/Logo2x.png", "https://www.sondakika.com/static/images/Desktop_icon_2x_ios.png", "https://www.sondakika.com/static/reklam/advertisement.gif?ads=1", "https://foto.sondakika.com/haber/2020/06/02/abd-de-sular-durulmuyor-en-buyuk-iki-eyalette-13281512_7570_170.jpg", "https://foto.sondakika.com/haber/2020/06/01/bakan-normallesme-surecinde-maske-kullanimi-13281482_1357_170.jpg", "https://www.sondakika.com/static/images/blank.gif", "https://www.facebook.com/tr?id=239345563797881&ev=PageView&noscript=1", "https://foto.sondakika.com/haber/2020/06/01/yunan-kaleci-sifakis-ten-transfer-itirafi-13281487_8449_170.jpg", "https://mc.yandex.ru/watch/14078032", "https://foto.sondakika.com/haber/2020/04/28/hafter-milisleri-msallata-kentine-65-i-askin-13167601_local_sd.jpg"], "movies": [], "text": "Libya'n\u0131n do\u011fusundaki gayrime\u015fru silahl\u0131 g\u00fc\u00e7lerin lideri Halife Hafter'e ba\u011fl\u0131 milisler, ba\u015fkent Trablus'un 130 kilometre do\u011fusundaki Msallata kentine 65'ten fazla roket f\u0131rlatt\u0131.\n\nBirle\u015fmi\u015f Milletler (BM) taraf\u0131ndan tan\u0131nan Ulusal Mutabakat H\u00fck\u00fcmeti'ne (UMH) ba\u011fl\u0131 \u00d6fke Volkan\u0131 Operasyonu Bas\u0131n Merkezi'nden yap\u0131lan yaz\u0131l\u0131 a\u00e7\u0131klamaya g\u00f6re, Hafter milisleri ba\u015fkentin do\u011fusunda yer alan Msallata kentinde sivillerin ya\u015fad\u0131\u011f\u0131 alanlara roketli sald\u0131r\u0131da bulundu.\n\nKente 65'ten fazla roketin d\u00fc\u015ft\u00fc\u011f\u00fc belirtilen a\u00e7\u0131klamada, ilk belirlemelere g\u00f6re sald\u0131r\u0131 sonucu baz\u0131 sivillerin yaraland\u0131\u011f\u0131 ve kentte ciddi oranda maddi hasar meydana geldi\u011fi kaydedildi.\n\nHafter milislerinin d\u00fcn ba\u015fkentin 65 kilometre do\u011fusunda yer alan Garabulli kentine d\u00fczenledikleri roketli sald\u0131r\u0131 sonucu bir anne ve o\u011flu hayat\u0131n\u0131 kaybetmi\u015f, 3 ki\u015fi de yaralanm\u0131\u015ft\u0131.\n\nKendisini \"devlet ba\u015fkan\u0131\" ilan etmi\u015fti\n\nHalife Hafter d\u00fcn ak\u015fam yay\u0131mlad\u0131\u011f\u0131 g\u00f6r\u00fcnt\u00fcl\u00fc mesajda, BM'nin garant\u00f6r\u00fc oldu\u011fu \"Suheyrat Anla\u015fmas\u0131'n\u0131n h\u00fckm\u00fcn\u00fc yitirdi\u011fini ve kendisine ba\u011fl\u0131 silahl\u0131 grubun t\u00fcm \u00fclkeyi kontrol\u00fc alt\u0131na alaca\u011f\u0131n\u0131\" iddia etmi\u015fti.\n\n\"\u00dclkenin ba\u015f\u0131na ge\u00e7mesi konusunda halk\u0131n kendisine verdi\u011fi yetkiyi kulland\u0131\u011f\u0131n\u0131\" \u00f6ne s\u00fcren Hafter, kendisini tek tarafl\u0131 olarak \"devlet ba\u015fkan\u0131\" ilan etmi\u015fti.", "keywords": [], "meta_keywords": [""], "tags": [], "authors": [], "publish_date": "Tue Apr 28 06:10:03 2020", "summary": "", "article_html": "", "meta_description": "Libya\u2019n\u0131n do\u011fusundaki gayrime\u015fru silahl\u0131 g\u00fc\u00e7lerin lideri Halife Hafter\u2019e ba\u011fl\u0131 milisler, ba\u015fkent Trablus\u2019un 130 kilometre do\u011fusundaki Msallata kentine 65\u2019ten fazla roket f\u0131rlatt\u0131.", "meta_lang": "tr", "meta_favicon": "/favicon.ico", "meta_data": {"description": "Libya\u2019n\u0131n do\u011fusundaki gayrime\u015fru silahl\u0131 g\u00fc\u00e7lerin lideri Halife Hafter\u2019e ba\u011fl\u0131 milisler, ba\u015fkent Trablus\u2019un 130 kilometre do\u011fusundaki Msallata kentine 65\u2019ten fazla roket f\u0131rlatt\u0131.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-04-28T06:10:03+03:00"}, "title": "Hafter milisleri Msallata kentine 65'i a\u015fk\u0131n roket f\u0131rlatt\u0131 - Son Dakika", "description": "Libya\u2019n\u0131n do\u011fusundaki gayrime\u015fru silahl\u0131 g\u00fc\u00e7lerin lideri Halife Hafter\u2019e ba\u011fl\u0131 milisler, ba\u015fkent Trablus\u2019un 130 kilometre do\u011fusundaki Msallata kentine 65\u2019ten fazla roket f\u0131rlatt\u0131.", "type": "Article", "site_name": "Sondakika.com", "url": "https://www.sondakika.com/haber/haber-hafter-milisleri-msallata-kentine-65-i-askin-roket-13167601/", "locale": "tr", "image": "https://foto.sondakika.com/haber/2020/04/28/hafter-milisleri-msallata-kentine-65-i-askin-13167601_local_sd.jpg"}, "msapplication-starturl": "https://www.sondakika.com", "article": {"modified": "2020-04-28T06:10:03+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-04-28T06:10:03+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-hafter-milisleri-msallata-kentine-65-i-askin-roket-13167601/"}