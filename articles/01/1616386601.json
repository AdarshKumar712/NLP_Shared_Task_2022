{"source_url": "https://dziennikbaltycki.pl", "url": "https://dziennikbaltycki.pl/siemirowice-pobite-blizniaczki-matka-i-jej-partner-w-areszcie-usilowanie-zabojstwa-nie-przyznaja-sie-do-winy/ar/c1-14990277", "title": "Siemirowice: Pobite bli\u017aniaczki, matka i jej partner w areszcie. \"Usi\u0142owanie zab\u00f3jstwa\", nie przyznaj\u0105 si\u0119 do winy", "top_image": "https://d-art.ppstatic.pl/kadry/k/r/1/a4/16/5ecbf4a886686_o_original.jpg", "meta_img": "https://d-art.ppstatic.pl/kadry/k/r/1/a4/16/5ecbf4a886686_o_original.jpg", "images": ["https://s-nsk.ppstatic.pl/assets/nsk/v1.74.3/images/_sites/logo/svg/polskapress.svg", "https://s-nsk.ppstatic.pl/assets/nsk/v1.74.3/images/_sites/logo/svg/gratka.svg", "data:image/png;base64,iVBORw0KGgoAAAANSUhEUgAAAAEAAAABAQMAAAAl21bKAAAAA1BMVEUAAACnej3aAAAAAXRSTlMAQObYZgAAAApJREFUCNdjYAAAAAIAAeIhvDMAAAAASUVORK5CYII=", "https://s-nsk.ppstatic.pl/assets/nsk/v1.74.3/images/_sites/logo/svg/sportowy24.svg", "https://d-art.ppstatic.pl/kadry/k/r/1/a4/16/5ecbf4a886686_o_original.jpg", "https://s-nsk.ppstatic.pl/assets/nsk/v1.74.3/images/_sites/logo/svg/stronakobiet.svg", "https://s-nsk.ppstatic.pl/assets/nsk/v1.74.3/images/_sites/logo/svg/strefaagro.svg", "https://d-pa.ppstatic.pl/frames/pa-def/b4/6a/1_561253821_small.jpg", "https://s-nsk.ppstatic.pl/assets/nsk/v1.74.3/images/_sites/logo/svg/telemagazyn.svg", "https://s-nsk.ppstatic.pl/assets/nsk/v1.74.3/images/_sites/logo/svg/strefabiznesu.svg", "https://s-nsk.ppstatic.pl/assets/nsk/v1.74.3/images/_sites/logo/svg/gol24.svg", "https://s-nsk.ppstatic.pl/assets/nsk/v1.74.3/images/_sites/logo/svg/motofakty.svg"], "movies": [], "text": "Mia\u0142y by\u0107 bite, szarpane, popychane. Dla jednej z 5-letnich bli\u017aniaczek zn\u0119canie si\u0119 konkubenta jej matki mog\u0142o sko\u0144czy\u0107 si\u0119 tragicznie. W niedziel\u0119 (24.05) S\u0105d Rejonowy w L\u0119borku przychyli\u0142 si\u0119 do wniosku prokuratora i zastosowa\u0142 wobec 24-letniej Klaudii K. i jej trzy lata starszego konkubenta Daniela P. tymczasowe aresztowanie. M\u0119\u017cczyzna us\u0142ysza\u0142 zarzut usi\u0142owania zab\u00f3jstwa, grozi mu nawet do\u017cywocie.\n\nTo by\u0142 pi\u0105tek, 22 maja. Osiedle kilkunastu blok\u00f3w \u201ewojskowych\u201d. W jednym z nich na parterze mieszka matka, jej dwie c\u00f3rki bli\u017aniaczki Maja i Pola, starszy od nich syn, wszyscy z poprzedniego zwi\u0105zku Klaudii K. oraz najm\u0142odszy w tym gronie, dwuletni ch\u0142opczyk. 27-letni Daniel P. matki mia\u0142 popycha\u0107, szarpa\u0107 oraz bi\u0107 po g\u0142owie i ciele obie dziewczynki. Nieoficjalnie, obra\u017cenia jednej z bli\u017aniaczek wskazuj\u0105, \u017ce to zn\u0119canie mog\u0142o trwa\u0107 przez d\u0142u\u017cszy czas. Istnieje hipoteza, \u017ce sprawa zn\u0119cania si\u0119 nad dzie\u0107mi ujrza\u0142aby wcze\u015bniej \u015bwiat\u0142o dzienne, gdyby nie epidemia koronawirusa i zamkni\u0119cie rodziny w domu. A tak sko\u0144czy\u0142o si\u0119 w ostatni pi\u0105tek. To dziadek dzieci mia\u0142 wezwa\u0107 pogotowie, a po tym, jak lekarz w szpitalu w L\u0119borku zobaczy\u0142, w jakim stanie jest Maja, zosta\u0142a przewieziona do Oddzia\u0142u Chirurgii i Urologii Dzieci i M\u0142odzie\u017cy GUMed w Szpitalu im. Kopernika w Gda\u0144sku.\n\n- Nie udziel\u0119 informacji o stanie zdrowia. To jest obj\u0119te tajemnic\u0105 zawodow\u0105 - zastrzega Marta Frankowska, dyrektor SPS ZOZ w L\u0119borku. - Po wst\u0119pnej diagnostyce dziecko zosta\u0142o zaopatrzone w naszym szpitalu, \u017ceby by\u0142o bezpieczne podczas przewiezienia do o\u015brodka specjalistycznego.\n\n- Biologiczny ojciec dziewczynki nie wyrazi\u0142 zgody, by lekarze informowali media o jej stanie - m\u00f3wi Katarzyna Bro\u017cek, rzeczniczka sp\u00f3\u0142ki Copernicus. Karetka ze szpitala w L\u0119borku zosta\u0142a wys\u0142ana tak\u017ce po drug\u0105 z bli\u017aniaczek, bo ona tak\u017ce mia\u0142a obra\u017cenia cia\u0142a. Nad ni\u0105 r\u00f3wnie\u017c mia\u0142 zn\u0119ca\u0107 si\u0119 konkubent jej matki. Z kolei policj\u0119 zawiadomi\u0142 zaniepokojony lekarz. - Funkcjonariusze niezw\u0142ocznie ustalili, gdzie znajduje si\u0119 matka dziewczynek i jej partner i zatrzymali oboje. Jak ustalili policjanci, obra\u017cenia cia\u0142a mia\u0142a tak\u017ce druga z si\u00f3str bli\u017aniaczek - m\u00f3wi sier\u017c. sztab. Marta B\u0105ciaszek z Komendy Powiatowej Policji w L\u0119borku.\n\nDzie\u0144 p\u00f3\u017aniej matka i jej konkubent zostali przes\u0142uchani w Prokuraturze Rejonowej w L\u0119borku. - Danielowi P. zosta\u0142 postawiony zarzut zn\u0119cania w zwi\u0105zku z usi\u0142owaniem zab\u00f3jstwa i spowodowania obra\u017ce\u0144 cia\u0142a, kt\u00f3re mog\u0142y spowodowa\u0107 realn\u0105 gro\u017ab\u0119 dla utraty \u017cycia - powiedzia\u0142 prokurator Patryk Wegner, szef Prokuratury Rejonowej w L\u0119borku.\n\nM\u0119\u017cczyzna nie przyzna\u0142 si\u0119 do winy i odm\u00f3wi\u0142 sk\u0142adania wyja\u015bnie\u0144. Podobnie 24-letnia Klaudia K., matka 5-letnich dziewczynek. - Zosta\u0142 jej przedstawiony zarzut zn\u0119cania w ten spos\u00f3b, \u017ce nie reagowa\u0142a na sytuacj\u0119, w kt\u00f3rej partner zn\u0119ca\u0142 si\u0119 nad dziewczynkami - informuje prokurator Wegner. - Ponadto narazi\u0142a je na bezpo\u015brednie niebezpiecze\u0144stwo utraty \u017cycia albo ci\u0119\u017ckiego uszczerbku na zdrowiu, r\u00f3wnie\u017c w ten sam spos\u00f3b nie reaguj\u0105c na poczynania partnera. W niedziel\u0119 oboje podejrzani zostali aresztowani tymczasowo na 3 miesi\u0105ce. M\u0119\u017cczy\u017anie za usi\u0142owanie zab\u00f3jstwa grozi nawet do\u017cywocie. Matka dziewczynek mo\u017ce sp\u0119dzi\u0107 za kratami do 8 lat.\n\nCzytaj tak\u017ce Dzieci\u0119ca pornografia w sieci! Policja z Kielc w akcji\n\nPomoc spo\u0142eczna nie mia\u0142a \u017cadnych sygna\u0142\u00f3w. S\u0105siedzi nic nie wiedzieli, nic nie s\u0142yszeli... Przy takich zdarzeniach cz\u0119sto pada pytanie, gdzie by\u0142y s\u0142u\u017cby, dlaczego nie reagowa\u0142y. W o\u015brodku pomocy Spo\u0142ecznej zajmowano si\u0119 spraw\u0105 tej rodziny, ale dotyczy\u0142o to ograniczania kontakt\u00f3w ojcu biologicznemu z dzie\u0107mi przez ich matk\u0119.\n\n- Nigdy do nas \u017cadne sygna\u0142y nie wp\u0142yn\u0119\u0142y ani ze strony \u015brodowiska, ani ojciec nigdy nie zg\u0142asza\u0142, \u017ceby mia\u0142 jakie\u015b podejrzenie, \u017ce dzieciom dzieje si\u0119 krzywda w postaci przemocy fizycznej, czy psychicznej - m\u00f3wi Ewa Maszota, kierownik Gminnego O\u015brodka Pomocy Spo\u0142ecznej w Cewicach. - Gdyby jakiekolwiek sygna\u0142y, czy od \u015brodowiska, czy od rodziny wp\u0142yn\u0119\u0142y do nas odno\u015bnie stosowania przemocy, to na pewno by\u0142yby stosowane inne dzia\u0142ania.\n\nA wi\u0119c jedyny problem w przypadku tej rodziny, kt\u00f3rym zajmowa\u0142 si\u0119 OPS, dotyczy\u0142 ograniczania kontakt\u00f3w ojcu biologicznemu z dzie\u0107mi przez ich matk\u0119. - To by\u0142o konflikt mi\u0119dzy rodzicami - m\u00f3wi kierownik GOPS. - W zwi\u0105zku z tym, \u017ce w gr\u0119 wchodzi\u0142o dobro ma\u0142oletnich, to z\u0142o\u017cyli\u015bmy wniosek do s\u0105du rodzinnego w L\u0119borku o wgl\u0105d w sytuacj\u0119 rodziny. Z naszej strony to, co mogli\u015bmy na tamten czas, to zrobili\u015bmy, ale nie mieli\u015bmy \u017cadnych informacji odno\u015bnie stosowania przemocy, a tym bardziej w gr\u0119 nie wchodzi\u0142y \u017cadne informacje odno\u015bnie konkubenta. Nigdy \u017cadne sygna\u0142y do nas nie dotar\u0142y.\n\nKiedy zosta\u0142 z\u0142o\u017cony ten wniosek o mo\u017cliwo\u015b\u0107 wgl\u0105du? - W grudniu 2019 r. dostali\u015bmy informacj\u0119 od ojca, a w styczniu br. z\u0142o\u017cyli\u015bmy informacj\u0119 do s\u0105du. Informacja dotyczy\u0142a zg\u0142oszenia ojca, \u017ce matka robi\u0142a niekt\u00f3re rzeczy celowo. Jak m\u00f3wi\u0119, to by\u0142 konflikt mi\u0119dzy rodzicami. Pr\u00f3bowa\u0142a na nim wymusi\u0107 pewne rzeczy. Ale to by\u0142o bardziej, \u017ce ogranicza mu kontakty. Razem maj\u0105 tr\u00f3jk\u0119 dzieci. Podj\u0119te przez nas dzia\u0142ania by\u0142y adekwatne do posiadanej na tamten czas wiedzy na temat tej rodziny. Ojciec te\u017c zg\u0142osi\u0142 do s\u0105du ograniczanie mu kontakt\u00f3w. Z\u0142o\u017cy\u0142 wniosek o ustanowienie widze\u0144. Na tamten czas \u017cadne inne sygna\u0142y do nas nie dociera\u0142y. Dramat, jaki mia\u0142 rozegra\u0107 si\u0119 w czterech \u015bcianach mieszkania na parterze budynku wielorodzinnego zszokowa\u0142 s\u0105siad\u00f3w rodziny. - Widywa\u0142am t\u0119 rodzin\u0119, ale naprawd\u0119 nic nie wskazywa\u0142o, \u017ceby cokolwiek mog\u0142o si\u0119 tam dzia\u0107. Wychodzili ca\u0142\u0105 rodzin\u0105 na spacery, z dzie\u0107mi, z psem. Nie by\u0142o s\u0142ycha\u0107, \u017ceby by\u0142y jakie\u015b p\u0142acze, awantury, cokolwiek. Po prostu nic. Czasami to chyba my zachowujemy si\u0119 g\u0142o\u015bniej ni\u017c s\u0105siedzi. Jak z m\u0119\u017cem rozmawia\u0142am, to jeste\u015bmy bardzo zdziwieni. W \u017cyciu nie podejrzewaliby\u015bmy o co\u015b takiego s\u0105siad\u00f3w, a gdyby cokolwiek by\u0142o s\u0142ycha\u0107, to na pewno interweniowaliby\u015bmy, bo te\u017c mamy dw\u00f3jk\u0119 swoich dzieci i cz\u0142owiek jest wyczulony na takie rzeczy. A my s\u0142yszeli\u015bmy tylko czasami to male\u0144stwo, jak p\u0142aka\u0142o, kiedy chcia\u0142o zje\u015b\u0107. I to wszystko. Ta matka nie da\u0142a po sobie pozna\u0107, \u017ce co\u015b by\u0142o nie tak. Nasz dzieci nie bawi\u0142y si\u0119 z tymi dzie\u0107mi, nie mieli\u015bmy kontaktu. Ci pa\u0144stwo mieszkaj\u0105 tutaj mo\u017ce z rok czasu, ale raczej nie pr\u00f3bowali, \u017ceby dzieci bawi\u0142y si\u0119 razem. Moja c\u00f3rka ma ju\u017c sta\u0142o grono kole\u017canek i koleg\u00f3w. Z reszt\u0105 wychodzi z nami na podw\u00f3rko, bo nigdy nic nie wiadomo. Te dzieci chyba nie mia\u0142y z nikim kontaktu, bo ich nigdy samych nie widzia\u0142am na podw\u00f3rku.\n\nCzytaj tak\u017ce 39-latek podejrzany o pedofili\u0119 zatrzymany w Gda\u0144sku\n\n- Oni tu mieszkaj\u0105 dosy\u0107 kr\u00f3tko. Jak wychodzili z psem, to tylko \u201edzie\u0144 dobry\u201d i nic wi\u0119cej. Jestem w domu od \u015bwi\u0105t i nic si\u0119 nie dzia\u0142o. P\u0142aka\u0142o jedynie to ma\u0142e dziecko. Z tego, co wiem, to inni s\u0105siedzi te\u017c nie s\u0142yszeli \u017cadnych ha\u0142as\u00f3w. Jeste\u015bmy w szoku, \u017ce sta\u0142o si\u0119 takie co\u015b.\n\n- Mnie interesuje, co robili s\u0105siedzi? My z \u017con\u0105 w bloku obok na takie sytuacje reagowali\u015bmy, a by\u0142y bijatyki. Je\u017celi cz\u0142owiek nie reaguje, to nie dziwmy si\u0119, \u017ce potem s\u0105 takie sytuacje i cierpi\u0105 dzieci. To jest usi\u0142owanie morderstwa. Tak ja to rozumiem. Nie wiem, nie podoba\u0142a mu si\u0119, z innego zwi\u0105zku, z innym tat\u0105? To trzeba by\u0142o nie pcha\u0107 si\u0119 do tej rodziny, je\u017celi nie rozumie si\u0119, jak\u0105 warto\u015bci\u0105 jest dziecko w rodzinie. Dzieci b\u0119d\u0105 potrzebowa\u0142y specjalisty Skrzywdzone dzieci, jak ju\u017c wr\u00f3c\u0105 do zdrowia fizycznego, b\u0119d\u0105 potrzebowa\u0142y specjalistycznej pomocy. - Zbrodnie na dzieciach ludzie ukrywaj\u0105, tuszuj\u0105 je w r\u00f3\u017cny spos\u00f3b - m\u00f3wi Krzysztof Sarza\u0142a z Fundacji Dzieci Niczyje. - Okres epidemii koronawirusa i samoizolacja rodzin sprawia, \u017ce problem si\u0119 jeszcze nasila. Ludzie zamykaj\u0105 si\u0119 w domach i nie ujawniaj\u0105, co si\u0119 dzieje. Sk\u0105d bierze si\u0119 okrucie\u0144stwo wobec dzieci? Wiele jest t\u0142umacze\u0144 tego zjawiska,ale to nie wyja\u015bnia sk\u0105d u ludzi bierze si\u0119 przyzwolenie na takie traktowanie ma\u0142ego, bezradnego cz\u0142owieka, kt\u00f3re poprzez do\u015bwiadczenie przemocy we wczesnym okresie \u017cycia tak naprawd\u0119 zosta\u0142 skrzywdzone na wiele kolejnych lat. Dlatego - z perspektywy kilkudziesi\u0119ciu lat pracy i do\u015bwiadcze\u0144 - nie jestem zwolennikiem psychoedukacji, program\u00f3w terapii dla sprawc\u00f3w, ale jestem za bezwzgl\u0119dnym karaniem , konsekwentnym i skutecznym. Jedynie taka kara mo\u017ce odstrasza\u0107 potencjalnych sprawc\u00f3w. - Jedynie przy konsekwentnym wysi\u0142ku wszystkich doros\u0142ych mo\u017cna sprawi\u0107, \u017ce - cho\u0107 dziecko nie zapomni, \u017ce by\u0142o katowane - b\u0119dzie si\u0119 mog\u0142o z tym upora\u0107 emocjonalnie. Je\u015bli taka pomoc ze strony naszej fundacji oka\u017ce si\u0119 potrzebna, b\u0119dziemy do dyspozycji. Mo\u017cemy tak\u017ce podpowiedzie\u0107, jak powinno si\u0119 teraz post\u0119powa\u0107 i rozmawia\u0107 z tymi pi\u0119ciolatkami.\n\nZnamy nowy termin wybor\u00f3w prezydenckich", "keywords": [], "meta_keywords": [""], "tags": ["siemirowice 5-latka ...", "bite dzieci siemirow...", "5 latka siemirowice", "pobili dziecko siemi...", "siemirowice", "zn\u0119cali si\u0119 siemirow..."], "authors": ["Marcin Kapela", "Fot. Marcin Kapela Kpp L\u0119bork"], "publish_date": "Mon May 25 18:59:00 2020", "summary": "", "article_html": "", "meta_description": "Mia\u0142y by\u0107 bite, szarpane, popychane. Dla jednej z 5-letnich bli\u017aniaczek zn\u0119canie si\u0119 konkubenta jej matki mog\u0142o sko\u0144czy\u0107 si\u0119 tragicznie. W niedziel\u0119 (24.05) S\u0105d Rejonowy w L\u0119borku przychyli\u0142 si\u0119 do wniosku prokuratora i zastosowa\u0142 wobec 24-letniej Klaudii K. i jej trzy lata starszego konkubenta Daniela P. tymczasowe aresztowanie. M\u0119\u017cczyzna us\u0142ysza\u0142 zarzut usi\u0142owania zab\u00f3jstwa, grozi mu nawet do\u017cywocie.", "meta_lang": "pl", "meta_favicon": "https://s-nsk.ppstatic.pl/assets/nsk/v1.74.3/images/_sites/favicon/png/180/dziennikbaltycki.png", "meta_data": {"viewport": "width=device-width, initial-scale=1.0", "google-site-verification": "WcL3xqX8SIWy2nLyCBjViAbQOyDm0EDhn6HBSGWEHv0", "site.name": "Dziennik Ba\u0142tycki", "fb": {"pages": 297399737777}, "description": "Mia\u0142y by\u0107 bite, szarpane, popychane. Dla jednej z 5-letnich bli\u017aniaczek zn\u0119canie si\u0119 konkubenta jej matki mog\u0142o sko\u0144czy\u0107 si\u0119 tragicznie. W niedziel\u0119 (24.05) S\u0105d Rejonowy w L\u0119borku przychyli\u0142 si\u0119 do wniosku prokuratora i zastosowa\u0142 wobec 24-letniej Klaudii K. i jej trzy lata starszego konkubenta Daniela P. tymczasowe aresztowanie. M\u0119\u017cczyzna us\u0142ysza\u0142 zarzut usi\u0142owania zab\u00f3jstwa, grozi mu nawet do\u017cywocie.", "robots": "max-snippet:-1, max-image-preview:large, max-video-preview:-1", "thumbnail": "https://d-art.ppstatic.pl/kadry/k/r/1/a4/16/5ecbf4a886686_o_small.jpg", "og": {"title": "Siemirowice: Pobite bli\u017aniaczki, matka i jej partner w areszcie. \"Usi\u0142owanie zab\u00f3jstwa\", nie przyznaj\u0105 si\u0119 do winy", "description": "&nbsp;", "type": "article", "locale": "pl_PL", "site_name": "Dziennik Ba\u0142tycki", "image": {"identifier": "https://d-art.ppstatic.pl/kadry/k/r/1/a4/16/5ecbf4a886686_o_original.jpg", "height": 1125, "width": 1500, "type": "image/jpeg"}, "url": "https://dziennikbaltycki.pl/siemirowice-pobite-blizniaczki-matka-i-jej-partner-w-areszcie-usilowanie-zabojstwa-nie-przyznaja-sie-do-winy/ar/c1-14990277"}, "twitter": {"description": "&nbsp;", "card": "summary_large_image", "title": "Siemirowice: Pobite bli\u017aniaczki, matka i jej partner w areszcie. \"Usi\u0142owanie zab\u00f3jstwa\", nie przyznaj\u0105 si\u0119 do winy", "image": "https://d-art.ppstatic.pl/kadry/k/r/1/a4/16/5ecbf4a886686_o_full.jpg"}, "article": {"published_time": "2020-05-25T18:59:00.000000+02:00", "modified_time": "2020-05-26T07:41:13.000000+02:00", "publisher": "https://www.facebook.com/dziennikbaltycki/", "author": "Marcin Kapela", "tag": "bite dzieci siemirowice"}, "msapplication-TileColor": "#265aff", "theme-color": "#265aff"}, "canonical_link": "https://dziennikbaltycki.pl/siemirowice-pobite-blizniaczki-matka-i-jej-partner-w-areszcie-usilowanie-zabojstwa-nie-przyznaja-sie-do-winy/ar/c1-14990277"}