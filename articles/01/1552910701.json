{"source_url": "https://kobieta.wp.pl", "url": "https://kobieta.wp.pl/koronawirus-w-polsce-czasowe-obnizenie-pensji-dotknie-wielu-polakow-w-dobie-kryzysu-6490577142270081a", "title": "Koronawirus w Polsce. Czasowe obni\u017cenie pensji dotknie wielu Polak\u00f3w w dobie kryzysu", "top_image": "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHpKYXV3S3YSZEp-dW4dYB0lEyMjbwkiRWRNdnd2TXtSbUljdnhAeVNmSnh0bhQhGDQNJyEiEidEPwopZjw=", "meta_img": "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHpKYXV3S3YSZEp-dW4dYB0lEyMjbwkiRWRNdnd2TXtSbUljdnhAeVNmSnh0bhQhGDQNJyEiEidEPwopZjw=", "images": ["https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXFxAXtaeh5gMzEQIw17CiJrc0h-WWNPe314T2NbZkh2dHdAel16ESEmKBw6C3sKICNjBA==", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXFxAXtaeh5gMzEQIw17CiJrcE16W2NJend4SmNbZk52c3dBeFxmVSUrIxArHnsKICNjBA==", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXB0AXpfeh5gMzEQIw17CiJrc0h-WWNPe314T2NbZkh2dHdAel16ESEmKBw6C3sKICNjBA==", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXFxAXtaeh5gMzEQIw17CiJrcEl8XGBMd3Z3QGNcYUh5c3hIf156ESEmKBw6C3gJNCEnHCNEJRQpZjw=", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXFxAXtaeh5gMzEQIw17CiJrcE5-WmVPf3V5S2NeZ019dndNe1N6ESEmKBw6C3sKICNjBA==", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHpKYXV3S3YSZEp-dW4dYB0lEyMjbwkiRWRNdnd2TXtSbUljdnhAeVNmSnh0bhQhGDQNJyEiEidEPwopZjw=", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXB0AXpfeh5gMzEQIw17CiJrcE5-WmVPf3V5S2NeZ019dndNe1N6ESEmKBw6C3sKICNjBA==", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXB0AXpfeh5gMzEQIw17CiJrcE92U2dOf3NxS2NHZE52d3NOdl1jQmEvLhsnDyEbYDQvHmwX", "https://kobieta.wp.pl/NDAyNjUzYSUgGzhZegFsMGNDbA46WGJmNFt0SHoIfnN2QH1eZU19cG4KJgUiVCktJ0Y9GCNHJSsjECseNFwvJzUQIQRoED0rJx9oGjlHPiUqFmgcaE9gcGME", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXB0AXpfeh5gMzEQIw17CiJrcE16W2NJend4SmNbZk52c3dBeFxmVSUrIxArHnsKICNjBA==", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXFxAXtaeh5gMzEQIw17CiJrcE92U2dOf3NxS2NHZE52d3NOdl1jQmEvLhsnDyEbYDQvHmwX", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXB0AXpfeh5gMzEQIw17CiJrcEl8XGBMd3Z3QGNcYUh5c3hIf156ESEmKBw6C3gJNCEnHCNEJRQpZjw=", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXF3AXpfehNgMzFXPgZ6G2Etbgo6DXoKJSJuGylEJRQpZjw=", "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXJ1TTZZbExhIG8OPgM4HWA0LVZ_XW1JeXB0QXZZeEh3fXZAfVpjSmEpLgsvHTwfLS8oVyQaMlgz"], "movies": [], "text": "Ze wzgl\u0119du na przymusowy pobyt w domu z powodu szalej\u0105cego koronawirusa, wiele os\u00f3b boryka si\u0119 z problemami finansowymi. Rz\u0105d zamierza zniwelowa\u0107 kryzys, aby ratowa\u0107 miejsca pracy w firmach, kt\u00f3re zostan\u0105 najbardziej dotkni\u0119te przestojem. Na czym ma polega\u0107 pakiet pomocowy?\n\nTarcza antykryzysowa i obni\u017cka pensji\n\nZe wzgl\u0119du na przest\u00f3j w polskiej gospodarce, rz\u0105d postanowi\u0142 wprowadzi\u0107 tzw. tarcz\u0119 antykryzysow\u0105. Premier Mateusz Morawiecki o\u015bwiadczy\u0142, \u017ce wszystkie zastosowane rozwi\u0105zania b\u0119d\u0105 kosztowa\u0107 212 mld z\u0142otych \u2013 to po\u0142owa tegorocznego bud\u017cetu. Wed\u0142ug nowego systemu wyp\u0142at wynagrodze\u0144, zostanie wprowadzony model 40-40-20. Oznacza to, \u017ce pracownik, pracodawca oraz pa\u0144stwo bior\u0105 udzia\u0142 w obronie miejsc pracy. Jednak wspomniany model nie obejmuje wszystkich polskich pracownik\u00f3w. O co chodzi w tym modelu wyp\u0142at? Pracodawca wyp\u0142aca swojemu pracownikowi przynajmniej 40% nale\u017cnej pensji, drugie 40% do\u0142o\u017cy pa\u0144stwo za po\u015brednictwem Funduszu Gwarantowanych \u015awiadcze\u0144 Pracowniczych. W zwi\u0105zku z tym pracownicy b\u0119d\u0105 mieli obni\u017con\u0105 wyp\u0142at\u0119 o brakuj\u0105ce 20%. Dotyczy to g\u0142\u00f3wnie tych os\u00f3b, kt\u00f3re nie mog\u0105 pracowa\u0107 z powodu zastoju w firmie.\n\nTarcza antykryzysowa i ulgi dla przedsi\u0119biorc\u00f3w\n\nRz\u0105d podj\u0105\u0142 decyzj\u0119 tak\u017ce o wdro\u017ceniu szeregu innych dzia\u0142a\u0144, kt\u00f3re wespr\u0105 osoby maj\u0105ce w\u0142asne przedsi\u0119biorstwa oraz prowadz\u0105ce biznesy. Na razie ani premier ani prezydent nie opowiadali o szczeg\u00f3\u0142ach zwi\u0105zanych z rzekomymi dzia\u0142aniami w ramach tarczy antykryzysowej, ale z og\u00f3lnych informacji wynika, \u017ce b\u0119dzie mo\u017cliwo\u015b\u0107 odroczenia p\u0142atno\u015bci ZUS, mo\u017cliwo\u015b\u0107 odroczenia p\u0142atno\u015bci za media, stworzenia systemu po\u017cyczek z bardzo niskim oprocentowaniem, itp.\n\nZobacz tak\u017ce: Koronawirus. Tarcza antykryzysowa. \"To nie jest zamkni\u0119ty projekt\"\n\nDodatkowe fundusze na szpitale\n\nPremier Mateusz Morawiecki zapowiedzia\u0142, \u017ce zostan\u0105 przekazane \u015brodki w kwocie 7,5 mld z\u0142otych na ochron\u0119 zdrowia, m.in. na jednoimienne szpitale zaka\u017ane, sprz\u0119ty ochronne oraz aparatur\u0119 medyczn\u0105 niezb\u0119dn\u0105 w walce z koronawirusem. Gospodark\u0119 maj\u0105 r\u00f3wnie\u017c uchroni\u0107 inwestycje publiczne o warto\u015bci si\u0119gaj\u0105cej ponad 30 mld z\u0142otych. Mimo pocz\u0105tkowych obaw Polak\u00f3w, premier zapewni\u0142 tak\u017ce o ci\u0105g\u0142o\u015bci funkcjonowania systemu bankowego oraz o bezpiecze\u0144stwie z\u0142o\u017conych depozyt\u00f3w. W ci\u0105gu kolejnych dni zostan\u0105 wprowadzone dzia\u0142ania, kt\u00f3re pozwol\u0105 bankom na lepsze funkcjonowanie w obliczu pandemii koronawirusa.", "keywords": [], "meta_keywords": ["tarcza antykryzysowa", "koronawirus w Polsce"], "tags": ["Mateusz Morawiecki", "tarcza antykryzysowa", "koronawirus w Polsce"], "authors": ["Joanna Kobyla\u0144ska"], "publish_date": "Thu Mar 19 12:00:00 2020", "summary": "", "article_html": "", "meta_description": "Ze wzgl\u0119du na przymusowy pobyt w domu z powodu szalej\u0105cego koronawirusa, wiele os\u00f3b boryka si\u0119 z problemami finansowymi. Rz\u0105d zamierza zniwelowa\u0107 kryzys, aby ratowa\u0107 miejsca pracy w firmach, kt\u00f3re zostan\u0105", "meta_lang": "pl", "meta_favicon": "https://kobieta.wp.pl/NDAyNjUzYSUgGzhZegFsG2NDbDUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJhE1CiURGx4mETUKJREbHiYRNQolERseJmxGdw9sfmNWPR40DicnbkpgUntIfX1uT3xbMR4sIXgbKw5mGXpycRh5DmJKLyZ5S30OMR55JSdXJwk6WDM=", "meta_data": {"gaf": "eftjizgj", "og": {"site_name": "kobieta.wp.pl", "locale": "pl_PL", "url": "https://kobieta.wp.pl/koronawirus-w-polsce-czasowe-obnizenie-pensji-dotknie-wielu-polakow-w-dobie-kryzysu-6490577142270081a", "type": "article", "title": "Koronawirus w Polsce. Czasowe obni\u017cenie pensji dotknie wielu Polak\u00f3w w dobie kryzysu", "description": "Ze wzgl\u0119du na przymusowy pobyt w domu z powodu szalej\u0105cego koronawirusa, wiele os\u00f3b boryka si\u0119 z problemami finansowymi. Rz\u0105d zamierza zniwelowa\u0107 kryzys, aby ratowa\u0107 miejsca pracy w firmach, kt\u00f3re zostan\u0105", "image": "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHpKYXV3S3YSZEp-dW4dYB0lEyMjbwkiRWRNdnd2TXtSbUljdnhAeVNmSnh0bhQhGDQNJyEiEidEPwopZjw="}, "fb": {"app_id": 227957087405158, "pages": 133002276750780}, "twitter": {"site": "@wirtualnapolska", "domain": "kobieta.wp.pl", "card": "summary_large_image", "url": "https://kobieta.wp.pl/koronawirus-w-polsce-czasowe-obnizenie-pensji-dotknie-wielu-polakow-w-dobie-kryzysu-6490577142270081a", "description": "Ze wzgl\u0119du na przymusowy pobyt w domu z powodu szalej\u0105cego koronawirusa, wiele os\u00f3b boryka si\u0119 z problemami finansowymi. Rz\u0105d zamierza zniwelowa\u0107 kryzys, aby ratowa\u0107 miejsca pracy w firmach, kt\u00f3re zostan\u0105", "image": "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHpKYXV3S3YSZEp-dW4dYB0lEyMjbwkiRWRNdnd2TXtSbUljdnhAeVNmSnh0bhQhGDQNJyEiEidEPwopZjw="}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "tarcza antykryzysowa, koronawirus w Polsce", "article": {"publisher": "https://www.facebook.com/kobietawppl", "published_time": "2020-03-19T12:00:00.000Z", "modified_time": "2020-03-19T11:53:46.000Z"}, "artice": {"tag": "tarcza antykryzysowa, koronawirus w Polsce"}, "news_keywords": "tarcza antykryzysowa, koronawirus w Polsce", "author": "Joanna Kobyla\u0144ska", "description": "Ze wzgl\u0119du na przymusowy pobyt w domu z powodu szalej\u0105cego koronawirusa, wiele os\u00f3b boryka si\u0119 z problemami finansowymi. Rz\u0105d zamierza zniwelowa\u0107 kryzys, aby ratowa\u0107 miejsca pracy w firmach, kt\u00f3re zostan\u0105", "msapplication-TileImage": "https://v.wpimg.pl/NDAyNjUzYSUgGzhZegFsMGNDbAM8WGJmNFt0SHo1YXV1TTZbYU5hIG8OPgM4HWA0LVZ_XWZOe3NwQXtHZEp8fHhJeVJtSmEiIA8nCToUY3V4SzZbbEhgNC8ebBc=", "theme-color": "#ba6d78"}, "canonical_link": "https://kobieta.wp.pl/koronawirus-w-polsce-czasowe-obnizenie-pensji-dotknie-wielu-polakow-w-dobie-kryzysu-6490577142270081a"}