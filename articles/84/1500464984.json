{"source_url": "https://www.mynet.com", "url": "https://www.mynet.com/yarida-biraktigi-hukuk-fakultesini-bitirip-63-yasinda-avukat-oldu-110106405102", "title": "Yar\u0131da b\u0131rakt\u0131\u011f\u0131 hukuk fak\u00fcltesini bitirip, 63 ya\u015f\u0131nda avukat oldu", "top_image": "https://imgrosetta.mynet.com.tr/file/11725600/700x400.jpg", "meta_img": "https://imgrosetta.mynet.com.tr/file/11725600/700x400.jpg", "images": ["https://imgrosetta.mynet.com.tr/file/11725600/700x400.jpg", "data:image/gif;base64,R0lGODlhAQABAIABAM7Ozv///yH5BAEKAAEALAAAAAABAAEAAAICRAEAOw==", "https://img7.mynet.com/mynet-logo.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw=="], "movies": [], "text": "Sedat \u0130SKENDERO\u011eLU/D\u00d6RTYOL,(Hatay), (DHA)- HATAY'da ya\u015fayan Hasan Akkoyun (63), 1975 y\u0131l\u0131nda kazand\u0131\u011f\u0131 hukuk fak\u00fcltesini yar\u0131da b\u0131rakmas\u0131n\u0131nn ard\u0131ndan \u00f6\u011frenci aff\u0131yla \u00fcniversiteye geri d\u00f6nd\u00fc. Akkoyun mezuniyetinin ard\u0131ndan D\u00f6rtyol Adliyesi'nde d\u00fczenlenen t\u00f6rende yemin edip, ruhsatnamesini alarak avukatl\u0131\u011fa ad\u0131m att\u0131.\n\nD\u00f6rtyol il\u00e7esinde ya\u015fayan 2 \u00e7ocuk babas\u0131 Hasan Akkoyun, 1975 y\u0131l\u0131nda Ankara \u00dcniversitesi Hukuk Fak\u00fcltesi'ni kazand\u0131. O d\u00f6nem siyasi olaylar nedeniyle devam zorunlulu\u011fu olan derslerine kat\u0131lamayan Akkoyun, 2 y\u0131l boyunca okula gitmeyince kayd\u0131 silindi. Kentte uzun y\u0131llar \u00e7i\u00e7ek\u00e7ilik yap\u0131p, z\u00fcccaciye d\u00fckkan\u0131 i\u015fleten Akkoyun, fak\u00fclteye \u00f6\u011frenci aff\u0131yla yeniden d\u00f6nd\u00fc. 2017-2018 e\u011fitim \u00f6\u011fretim y\u0131l\u0131nda Ankara \u00dcniversitesi Hukuk Fak\u00fcltesi'nden mezun olan Akkoyun, avukatl\u0131k staj\u0131n\u0131 da \u0130skenderun Adliyesi Adli B\u00f6l\u00fcm\u00fc'nde ve D\u00f6rtyol il\u00e7esinde Hatay Barosu avukatlar\u0131ndan Emre Ar\u0131k'\u0131n ofisinde tamamlad\u0131. Akkoyun, D\u00f6rtyol Adliyesi'nde d\u00fczenlenen t\u00f6renle yeminini ederek, ruhsatnamesini ald\u0131 ve c\u00fcbbesini giydi. Akkoyun, \"1975 y\u0131l\u0131nda Ankara \u00dcniversitesi Hukuk Fak\u00fcltesi'ni Hatay ikincisi olarak kazanarak girdim. 2017-2018 e\u011fitim \u00f6\u011fretim y\u0131l\u0131nda Ankara \u00dcniversitesi Hukuk Fak\u00fcltesi'nden mezun oldum. Bug\u00fcn de avukatl\u0131k belgemi alman\u0131n heyecan\u0131n\u0131 ya\u015f\u0131yorum\" dedi.\n\n'ARAMIZA KATILACAK'\n\nHatay Barosu Ba\u015fkan\u0131 Avukat Ekrem D\u00f6nmez, Akkoyun'un kendinden ya\u015f\u00e7a k\u00fc\u00e7\u00fck avukat adaylar\u0131yla yapt\u0131\u011f\u0131 staj\u0131n\u0131 hi\u00e7 aksatmad\u0131\u011f\u0131na de\u011finerek, \"T\u00fcrkiye'de 135 bin meslekta\u015f\u0131m\u0131z\u0131n b\u00fcy\u00fck bir \u00e7o\u011funlu\u011fu gen\u00e7lerden olu\u015fuyor. Her arkada\u015f\u0131m\u0131za stajlar\u0131 s\u0131ras\u0131nda avukatl\u0131k ruhunu, mesle\u011finin kurallar\u0131n\u0131, daha iyi avukatl\u0131\u011f\u0131n nas\u0131l yap\u0131ld\u0131\u011f\u0131n\u0131 \u00f6\u011fretmeye ve anlatmaya \u00e7aba g\u00f6steriyoruz\" diye konu\u015ftu.\n\nHatay Baro Ba\u015fkan\u0131 Avukat Ekrem D\u00f6nmez, Hasan Akkoyun'a avukatl\u0131k yeminini ettirerek avukatl\u0131k ruhsatnamesini takdim etti. Akkoyun'un c\u00fcbbesini ise avukatlar Emre Ar\u0131k, Abdullah Ar\u0131can ve Mustafa Erdem birlikte giydirdi.\n\nFOTO\u011eRAFLI\n\n", "keywords": [], "meta_keywords": ["Yar\u0131da", "b\u0131rakt\u0131\u011f\u0131", "hukuk", "fak\u00fcltesini", "bitirip", "63", "ya\u015f\u0131nda", "avukat", "oldu"], "tags": [], "authors": ["G\u00fcncel Haberleri\u0307"], "publish_date": null, "summary": "", "article_html": "", "meta_description": "HATAY'da ya\u015fayan Hasan Akkoyun (63),\u00a01975 y\u0131l\u0131nda\u00a0kazand\u0131\u011f\u0131 hukuk fak\u00fcltesini yar\u0131da b\u0131rakmas\u0131n\u0131nn ard\u0131ndan \u00f6\u011frenci aff\u0131yla \u00fcniversiteye geri d\u00f6nd\u00fc.\u00a0Akkoyun mezuniyetinin ard\u0131ndan D\u00f6rtyol Adliyesi'nde\u00a0d\u00fczenlenen t\u00f6rende yemin edip, ruhsatnamesini alarak avukatl\u0131\u011fa ad\u0131m att\u0131.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"fb": {"pages": "143217525724589,109532732434779", "app_id": 141232139244860}, "description": "HATAY'da ya\u015fayan Hasan Akkoyun (63),\u00a01975 y\u0131l\u0131nda\u00a0kazand\u0131\u011f\u0131 hukuk fak\u00fcltesini yar\u0131da b\u0131rakmas\u0131n\u0131nn ard\u0131ndan \u00f6\u011frenci aff\u0131yla \u00fcniversiteye geri d\u00f6nd\u00fc.\u00a0Akkoyun mezuniyetinin ard\u0131ndan D\u00f6rtyol Adliyesi'nde\u00a0d\u00fczenlenen t\u00f6rende yemin edip, ruhsatnamesini alarak avukatl\u0131\u011fa ad\u0131m att\u0131.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "keywords": "Yar\u0131da, b\u0131rakt\u0131\u011f\u0131, hukuk, fak\u00fcltesini, bitirip, 63, ya\u015f\u0131nda, avukat, oldu", "news_keywords": "Yar\u0131da, b\u0131rakt\u0131\u011f\u0131, hukuk, fak\u00fcltesini, bitirip, 63, ya\u015f\u0131nda, avukat, oldu, Yar\u0131da b\u0131rakt\u0131\u011f\u0131 hukuk fak\u00fcltesini bitirip, 63 ya\u015f\u0131nda avukat oldu", "og": {"site_name": "Mynet Haber", "locale": "tr", "url": "https://www.mynet.com/yarida-biraktigi-hukuk-fakultesini-bitirip-63-yasinda-avukat-oldu-110106405102", "type": "article", "title": "Yar\u0131da b\u0131rakt\u0131\u011f\u0131 hukuk fak\u00fcltesini bitirip, 63 ya\u015f\u0131nda avukat oldu", "description": "HATAY'da ya\u015fayan Hasan Akkoyun (63),\u00a01975 y\u0131l\u0131nda\u00a0kazand\u0131\u011f\u0131 hukuk fak\u00fcltesini yar\u0131da b\u0131rakmas\u0131n\u0131nn ard\u0131ndan \u00f6\u011frenci aff\u0131yla \u00fcniversiteye geri d\u00f6nd\u00fc.\u00a0Akkoyun mezuniyetinin ard\u0131ndan D\u00f6rtyol Adliyesi'nde\u00a0d\u00fczenlenen t\u00f6rende yemin edip, ruhsatnamesini alarak avukatl\u0131\u011fa ad\u0131m att\u0131.", "image": "https://imgrosetta.mynet.com.tr/file/11725600/700x400.jpg"}, "twitter": {"card": "summary_large_image", "site": "@HaberMynet", "title": "Yar\u0131da b\u0131rakt\u0131\u011f\u0131 hukuk fak\u00fcltesini bitirip, 63 ya\u015f\u0131nda avukat oldu", "description": "HATAY'da ya\u015fayan Hasan Akkoyun (63),\u00a01975 y\u0131l\u0131nda\u00a0kazand\u0131\u011f\u0131 hukuk fak\u00fcltesini yar\u0131da b\u0131rakmas\u0131n\u0131nn ard\u0131ndan \u00f6\u011frenci aff\u0131yla \u00fcniversiteye geri d\u00f6nd\u00fc.\u00a0Akkoyun mezuniyetinin ard\u0131ndan D\u00f6rtyol Adliyesi'nde\u00a0d\u00fczenlenen t\u00f6rende yemin edip, ruhsatnamesini alarak avukatl\u0131\u011fa ad\u0131m att\u0131.", "image": "https://imgrosetta.mynet.com.tr/file/11725600/700x400.jpg"}}, "canonical_link": "https://www.mynet.com/yarida-biraktigi-hukuk-fakultesini-bitirip-63-yasinda-avukat-oldu-110106405102"}