{"source_url": "https://www.kocaeligazetesi.com.tr", "url": "https://www.kocaeligazetesi.com.tr/makale/4693070/mustafa-kupcu/bayramin-anlami", "title": "Bayram\u0131n anlam\u0131...", "top_image": "https://www.kocaeligazetesi.com.tr/users/1364/profile.jpg", "meta_img": "https://www.kocaeligazetesi.com.tr/users/1364/profile.jpg", "images": ["https://file.daktilo.com/themes/enerjik/assets/img/bos.png", "https://file.daktilo.com/themes/enerjik/assets/img/mask-yazar.1590048023.png", "https://static.daktilo.com/sites/77/uploads/2020/05/15/large/5e0f9309-07b5-4f0d-ac4b-94824fac0634.jpg", "https://certify.alexametrics.com/atrk.gif?account=M6Agu1Y1Mn20Io", "https://static.daktilo.com/sites/77/uploads/2020/05/15/large/2d3a9e98-bcc5-47a2-9ba6-117f2c079723.jpg", "https://www.kocaeligazetesi.com.tr/users/1364/profile.jpg", "https://www.kocaeligazetesi.com.tr/users/1364/avatar.jpg?r=268606c4e25c91ac82bd486e66413a12"], "movies": [], "text": "\u0130ki dini bayram\u0131m\u0131zdan ilki olan Ramazan Bayram\u0131\u2019n\u0131 kutluyoruz.\n\n\u00d6ncelikle, \u201cOru\u00e7 tutma\u201d ibadetini d\u00fc\u015f\u00fcnelim;\n\nOru\u00e7 tutma, insan\u0131n \u201cnefsine hakim olma s\u0131nav\u0131\u201d de\u011fil mi?\n\nEvet, \u00f6yle.\n\nPeki, \u201cnefsine hakim olma\u201d yaln\u0131zca yeme-i\u00e7me \u00fczerine bir ibadet midir?\n\n\u0130nsan, susuz ve beslenmeden ya\u015fayabilir mi?\n\nElbette ya\u015fayamaz.\n\nPeki, biz insanlar su kaynaklar\u0131m\u0131za, verimli tar\u0131m alanlar\u0131m\u0131za, sa\u011fl\u0131kl\u0131 nefes almam\u0131z\u0131 sa\u011flayan ormanlar\u0131m\u0131za kar\u015f\u0131 da \u201cNEFS\u0130M\u0130ZE HAK\u0130M OLAB\u0130L\u0130YOR MUYUZ?\u201d\n\nOrmanlar\u0131m\u0131z\u0131 yak\u0131yor, alt\u0131n ya da di\u011fer madenleri elde etmek i\u00e7in talan ediyoruz!\n\nDenizleri, nehirleri, g\u00f6lleri hoyrat\u00e7a kirletiyoruz.\n\nKentlerdeki ye\u015fil alanlar\u0131 ki\u015fisel zenginliklerimiz i\u00e7in yok ediyor, insan karde\u015flerimizi egzoz gazlar\u0131 ile zehirliyoruz.\n\nBa\u015f\u0131m\u0131za gelen \u201cV\u0130R\u00dcS\u201d belas\u0131n\u0131n as\u0131l nedeni insan\u0131n bu hoyratl\u0131\u011f\u0131, a\u00e7g\u00f6zl\u00fcl\u00fc\u011f\u00fc y\u00fcz\u00fcnden yok edilen do\u011fal kaynaklar de\u011fil mi?\n\nTemiz bir ortamda vir\u00fcs ya\u015fayabilir mi?\n\n\u015eimdi, \u201cki\u015fisel \u00e7\u0131karlar\u0131m\u0131z i\u00e7in\u201d do\u011faya ve insana kar\u015f\u0131 onca hoyratl\u0131\u011f\u0131 yapt\u0131ktan sonra, bir ay oru\u00e7 tutmak, bu b\u00fcy\u00fck g\u00fcnahlar\u0131m\u0131z\u0131 affettirir mi?\n\nBu soruya her insan, kendi vicdan\u0131 ile yan\u0131t vermelidir!\n\nDini bayramlar, aile i\u00e7inde, akrabalar ve kom\u015fular aras\u0131nda s\u0131cak ili\u015fkilerin kurulmas\u0131, varsa k\u0131rg\u0131nl\u0131klar\u0131n unutulmas\u0131 i\u00e7in de vesiledir.\n\nOysa, vir\u00fcs y\u00fcz\u00fcnden bu g\u00fczel ileti\u015fimi ya\u015fayam\u0131yoruz.\n\nBayram namaz\u0131nda inan\u00e7 karde\u015flerimizle, bayram ziyaretlerinde e\u015f-dost-kom\u015fu ve akrabalarla bir araya gelemiyor, candan g\u00f6n\u00fclden kucakla\u015fam\u0131yoruz.\n\n\u0130\u015fte, bu nedenle her insan, d\u00fc\u015f\u00fcnmeli, kendi \u201cV\u0130CDAN MAHKEMES\u0130\u201d ile kendini yarg\u0131lamal\u0131d\u0131r!\n\n\u201cBen, insana ve do\u011faya kar\u015f\u0131 ne g\u00fcnahlar i\u015fledim?\u201d diye!\n\nBu vicdan mahkemesini, \u00f6ncelikle siyaset\u00e7ilerimiz ve \u00f6zellikle de siyasi iktidar mensuplar\u0131 yapmal\u0131d\u0131r!\n\n- G\u00fczelim da\u011flara, ormanlara, tar\u0131m alanlar\u0131na nas\u0131l k\u0131yd\u0131n\u0131z?\n\n- Fabrikalar\u0131n denizleri, g\u00f6lleri ve akarsular\u0131 \u201cat\u0131k havuzu\u201d gibi kullanmalar\u0131na nas\u0131l seyirci kald\u0131n\u0131z?\n\n- \u015eehirlerimize nas\u0131l ihanet ettiniz?\n\n- Tar\u0131m topraklar\u0131n\u0131n yok edilmesine neden g\u00f6z yumdunuz?\n\n- Adaletsiz ekonomik d\u00fczen nedeniyle YOKSULLA\u015eAN insan karde\u015flerimizin \u201csa\u011fl\u0131kl\u0131 ve dengeli bir \u00e7evrede ya\u015fama hakk\u0131n\u0131\u201d nas\u0131l yok ettiniz?\n\nDini bayramlar, insan\u0131n ve toplumun \u201cV\u0130CDANI \u0130LE HESAPLA\u015eMASI\u201d olmal\u0131d\u0131r.\n\nVe, bu hesapla\u015fmada kendi g\u00fcnahlar\u0131n\u0131 g\u00f6rebilenlerin \u201cT\u00d6VBE\u201d etmesi, ayn\u0131 g\u00fcnahlar\u0131 i\u015flemekten kendini al\u0131koymas\u0131 gerek.\n\n\u0130nsan haklar\u0131na sayg\u0131l\u0131, ger\u00e7ekten demokrasinin t\u00fcm kurum ve kurallar\u0131yla ya\u015fanabildi\u011fi;\n\ninsanlar\u0131n siyasi g\u00f6r\u00fc\u015f, etnik-dini-mezhepsel farkl\u0131l\u0131klar\u0131 nedeniyle ayr\u0131ma u\u011framad\u0131\u011f\u0131, \u201cD\u00dc\u015eMAN\u201d gibi g\u00f6r\u00fclmedi\u011fi,\n\ndo\u011fan\u0131n vah\u015fice yok edilmedi\u011fi,\n\nbir \u00fclke ve d\u00fcnyada insanca ve karde\u015f\u00e7e ya\u015fayabilmek dile\u011fi ile, \u201cger\u00e7ekten inanc\u0131n\u0131n de\u011ferleri ile ya\u015fayan\u201d t\u00fcm okurlar\u0131n bayram\u0131n\u0131 kutlar\u0131m\u2026", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u0130ki dini bayram\u0131m\u0131zdan ilki olan  Ramazan Bayram\u0131\u2019n\u0131 kutluyoruz.\n\u00d6ncelikle,\u00a0 \u201cOru\u00e7 tutma\u201d ibadetini d\u00fc\u015f\u00fcnelim;\nOru\u00e7 tutma, insan\u0131n \u201cnefsine hakim olm...", "meta_lang": "tr", "meta_favicon": "https://static.daktilo.com/sites/77/uploads/2018/04/09/favicon.ico", "meta_data": {"viewport": "width=device-width,initial-scale=1,maximum-scale=1", "description": "\u0130ki dini bayram\u0131m\u0131zdan ilki olan  Ramazan Bayram\u0131\u2019n\u0131 kutluyoruz.\n\u00d6ncelikle,\u00a0 \u201cOru\u00e7 tutma\u201d ibadetini d\u00fc\u015f\u00fcnelim;\nOru\u00e7 tutma, insan\u0131n \u201cnefsine hakim olm...", "apple-mobile-web-app-status-bar-style": "rgb(237, 28, 36)", "msapplication-navbutton-color": "rgb(237, 28, 36)", "theme-color": "rgb(237, 28, 36)", "google-site-verification": "9_bZo_WI7_2WkRqka5Ts1XSZ4OWZzJ3lctkVBUrP5w8", "yandex-verification": "6e02c452c44ee14b", "msvalidate.01": "67AA483CB54C83F65650079934433B1F", "fb": {"app_id": 150744515544988}, "og": {"site_name": "Kocaeli Gazetesi #EvdeKal", "title": "Bayram\u0131n anlam\u0131...", "type": "article", "url": "https://www.kocaeligazetesi.com.tr/makale/4693070/mustafa-kupcu/bayramin-anlami", "image": {"identifier": "https://www.kocaeligazetesi.com.tr/users/1364/profile.jpg", "width": 200, "height": 260, "alt": "Mustafa Mustafa"}}, "twitter": {"card": "summary", "site": "@Kocaeligzt", "title": "Bayram\u0131n anlam\u0131...", "image": "https://www.kocaeligazetesi.com.tr/users/1364/profile.jpg"}}, "canonical_link": "https://www.kocaeligazetesi.com.tr/makale/4693070/mustafa-kupcu/bayramin-anlami"}