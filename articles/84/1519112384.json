{"source_url": "https://www.yenialanya.com", "url": "https://www.yenialanya.com/guncel/pistten-cikan-ucagin-kara-kutulari-almanya-da-cozumlenecek-h399620.html", "title": "Pistten \u00e7\u0131kan u\u00e7a\u011f\u0131n kara kutular\u0131 Almanya'da \u00e7\u00f6z\u00fcmlenecek", "top_image": "https://www.yenialanya.com/images/resize/100/600x315/haberler/2020/02/pistten_cikan_ucagin_kara_kutulari_almanya_da_cozumlenecek_h399620_4accc.jpg", "meta_img": "https://www.yenialanya.com/images/resize/100/600x315/haberler/2020/02/pistten_cikan_ucagin_kara_kutulari_almanya_da_cozumlenecek_h399620_4accc.jpg", "images": ["https://www.facebook.com/tr?id=282112732282425&ev=PageView\n\n\n\n&noscript=1", "https://www.yenialanya.com/thumb.php?src=https://www.yenialanya.com/images/banner/whatsapp-haber-ihbar-hatti_1.png&w=300&h=125&q=80", "https://www.yenialanya.com/images/banner/Alanya_Logo_51._YYl_son.jpeg", "https://www.yenialanya.com/images/banner/OBA-1221.gif", "https://www.yenialanya.com/thumb.php?src=https://www.yenialanya.com/images/banner/VIP_FABRIK_WEB.jpg&w=120&h=450&q=80", "https://www.yenialanya.com/thumb.php?src=https://www.yenialanya.com/images/banner/bizimtransfer-com_1.jpg&w=625&h=102&q=80", "https://www.yenialanya.com/thumb.php?src=https://www.yenialanya.com/images/banner/web-pro-tasarim.jpg&w=300&h=300&q=80", "https://www.yenialanya.com/images/banner/kaleici1.jpg", "https://www.yenialanya.com/thumb.php?src=https://www.yenialanya.com/images/banner/gunsu.jpg&w=120&h=450&q=80", "https://mc.yandex.ru/watch/18692905", "https://www.yenialanya.com/images/resize/100/600x315/haberler/2020/02/pistten_cikan_ucagin_kara_kutulari_almanya_da_cozumlenecek_h399620_4accc.jpg", "https://www.yenialanya.com/images/banner/625x120.jpg", "https://www.yenialanya.com/thumb.php?src=https://www.yenialanya.com/images/banner/lonicera.jpg&w=120&h=452&q=80", "https://www.yenialanya.com/images/banner/site_reklam.jpg", "https://www.yenialanya.com/_themes/hs-elegant/images/space.png", "https://www.yenialanya.com/thumb.php?src=https://www.yenialanya.com/images/banner/modern_banner_alanya.jpg&w=300&h=250&q=80"], "movies": [], "text": "PC2193 say\u0131l\u0131 \u0130zmir-\u0130stanbul seferini yapan Pegasus Havayollar\u0131na ait Boeing 737-800 tipi yolcu u\u00e7a\u011f\u0131 5 \u015eubat ak\u015fam saatlerinde pistten \u00e7\u0131karak 3 par\u00e7aya b\u00f6l\u00fcnm\u00fc\u015ft\u00fc.\n\nAA muhabirinin edindi\u011fi bilgiye g\u00f6re, Ula\u015ft\u0131rma ve Altyap\u0131 Bakanl\u0131\u011f\u0131 Ula\u015f\u0131m Emniyeti \u0130nceleme Merkezi (UE\u0130M) uzmanlar\u0131, ABD sivil havac\u0131l\u0131k otoritesi ve Boeing'den yetkililerin yer ald\u0131\u011f\u0131 komisyon, kaza sonras\u0131 u\u00e7a\u011f\u0131n kara kutular\u0131n\u0131n Almanya veya Fransa'da \u00e7\u00f6z\u00fcmlenmesi i\u00e7in bu \u00fclkelerin Kaza Ara\u015ft\u0131rma Kurulu yetkililerine yaz\u0131yla ba\u015fvuruda bulundu.\n\nAlman Kaza Ara\u015ft\u0131rma Kurulundan gelen cevap \u00fczerine komisyon \u00fcyelerinden olu\u015fan bir ekibin kara kutular\u0131 Almanya'da inceletmesine karar verildi.\n\nKazan\u0131n olu\u015f nedenini belirleyecek kara kutular\u0131n \u00e7\u00f6z\u00fcmlenmesi \u00e7al\u0131\u015fmalar\u0131, Alman Kaza Ara\u015ft\u0131rma Kurulu taraf\u0131ndan yar\u0131n Hannover'de ba\u015flayacak. S\u00f6z konusu \u00e7al\u0131\u015fman\u0131n bir hafta i\u00e7inde tamamlanmas\u0131 \u00f6ng\u00f6r\u00fcl\u00fcyor.\n\nUE\u0130M uzmanlar\u0131 ve ABD'li heyetin \u00e7al\u0131\u015fmalar\u0131 \u0131\u015f\u0131\u011f\u0131nda kazaya ili\u015fkin \u00f6n raporun da yakla\u015f\u0131k 1 ay i\u00e7inde haz\u0131rlanmas\u0131 bekleniyor.\n\n\u0130zmir-\u0130stanbul seferini yapan Pegasus Havayollar\u0131na ait yolcu u\u00e7a\u011f\u0131 5 \u015eubat'ta saat 18.19'da Sabiha G\u00f6k\u00e7en Havaliman\u0131'na ini\u015f yapt\u0131ktan sonra pistten \u00e7\u0131km\u0131\u015f, kazada 3 ki\u015fi hayat\u0131n\u0131 kaybetmi\u015fti.\n\n\u00c7ok say\u0131da ki\u015finin yaraland\u0131\u011f\u0131 Boeing 737-800 tipi u\u00e7akta 177 yolcu ve 6 ki\u015filik m\u00fcrettebat bulunuyordu. Olayla ilgili t\u00fcm detaylar\u0131n ayd\u0131nlat\u0131labilmesi i\u00e7in kara kutular\u0131n \u00e7\u00f6z\u00fcm\u00fcyle \u00e7\u0131kacak bilgilerin b\u00fcy\u00fck \u00f6nem ta\u015f\u0131d\u0131\u011f\u0131 belirtiliyor.", "keywords": [], "meta_keywords": [""], "tags": [], "authors": ["Yeni Alanya Gazetesi. Alanyanin Haber Si\u0307tesi\u0307", "Di\u0307m Medya", "Alanya News."], "publish_date": null, "summary": "", "article_html": "", "meta_description": "\u0130stanbul Sabiha G\u00f6k\u00e7en Havaliman\u0131'na ini\u015finin ard\u0131ndan pistten \u00e7\u0131karak kaza yapan u\u00e7a\u011f\u0131n 'kara kutusu' niteli\u011findeki CDR ve FDR'ler Almanya'da \u00e7\u00f6z\u00fcmlenecek. Alman Kaza Ara\u015ft\u0131rma Kurulunca yap\u0131lacak \u00e7\u00f6z\u00fcmlemenin 1 hafta i\u00e7inde tamamlanmas\u0131 bekleniyor", "meta_lang": "tr", "meta_favicon": "https://www.yenialanya.com/images/banner/favicon.ico", "meta_data": {"description": "\u0130stanbul Sabiha G\u00f6k\u00e7en Havaliman\u0131'na ini\u015finin ard\u0131ndan pistten \u00e7\u0131karak kaza yapan u\u00e7a\u011f\u0131n 'kara kutusu' niteli\u011findeki CDR ve FDR'ler Almanya'da \u00e7\u00f6z\u00fcmlenecek. Alman Kaza Ara\u015ft\u0131rma Kurulunca yap\u0131lacak \u00e7\u00f6z\u00fcmlemenin 1 hafta i\u00e7inde tamamlanmas\u0131 bekleniyor", "author": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "developer": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "designer": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "Yeni Alanya Gazetesi. ALANYANIN HABER S\u0130TES\u0130, D\u0130M MEDYA, ALANYA NEWS.", "title": "Pistten \u00e7\u0131kan u\u00e7a\u011f\u0131n kara kutular\u0131 Almanya'da \u00e7\u00f6z\u00fcmlenecek", "description": "\u0130stanbul Sabiha G\u00f6k\u00e7en Havaliman\u0131'na ini\u015finin ard\u0131ndan pistten \u00e7\u0131karak kaza yapan u\u00e7a\u011f\u0131n 'kara kutusu' niteli\u011findeki CDR ve FDR'ler Almanya'da \u00e7\u00f6z\u00fcmlenecek. Alman Kaza Ara\u015ft\u0131rma Kurulunca yap\u0131lacak \u00e7\u00f6z\u00fcmlemenin 1 hafta i\u00e7inde tamamlanmas\u0131 bekleniyor", "image": {"identifier": "https://www.yenialanya.com/images/resize/100/600x315/haberler/2020/02/pistten_cikan_ucagin_kara_kutulari_almanya_da_cozumlenecek_h399620_4accc.jpg", "type": "image/jpeg", "width": 548, "height": 332}, "type": "article", "url": "https://www.yenialanya.com/guncel/pistten-cikan-ucagin-kara-kutulari-almanya-da-cozumlenecek-h399620.html"}, "twitter": {"card": "summary_large_image", "url": "http://www.yenialanya.com/guncel/pistten-cikan-ucagin-kara-kutulari-almanya-da-cozumlenecek-h399620.html", "domain": "https://www.yenialanya.com/", "site": "yenialanya", "title": "Pistten \u00e7\u0131kan u\u00e7a\u011f\u0131n kara kutular\u0131 Almanya'da \u00e7\u00f6z\u00fcmlenecek", "description": "\u0130stanbul Sabiha G\u00f6k\u00e7en Havaliman\u0131'na ini\u015finin ard\u0131ndan pistten \u00e7\u0131karak kaza yapan u\u00e7a\u011f\u0131n \"kara kutusu\" niteli\u011findeki CDR ve FDR'ler Almanya'da \u00e7\u00f6z\u00fcmlenecek. Alman Kaza Ara\u015ft\u0131rma Kurulunca yap\u0131lacak \u00e7\u00f6z\u00fcmlemenin 1 hafta i\u00e7inde tamamlanmas\u0131 bekleniyor", "image": {"src": "https://www.yenialanya.com/images/haberler/2020/02/pistten_cikan_ucagin_kara_kutulari_almanya_da_cozumlenecek_h399620_4accc.jpg"}}, "dc.language": "tr", "dc.source": "https://www.yenialanya.com/", "dc.title": "Pistten \u00e7\u0131kan u\u00e7a\u011f\u0131n kara kutular\u0131 Almanya'da \u00e7\u00f6z\u00fcmlenecek", "dc.description": "\u0130stanbul Sabiha G\u00f6k\u00e7en Havaliman\u0131'na ini\u015finin ard\u0131ndan pistten \u00e7\u0131karak kaza yapan u\u00e7a\u011f\u0131n 'kara kutusu' niteli\u011findeki CDR ve FDR'ler Almanya'da \u00e7\u00f6z\u00fcmlenecek. Alman Kaza Ara\u015ft\u0131rma Kurulunca yap\u0131lacak \u00e7\u00f6z\u00fcmlemenin 1 hafta i\u00e7inde tamamlanmas\u0131 bekleniyor", "fb": {"pages": 201227749894443}}, "canonical_link": "https://www.yenialanya.com/guncel/pistten-cikan-ucagin-kara-kutulari-almanya-da-cozumlenecek-h399620.html"}