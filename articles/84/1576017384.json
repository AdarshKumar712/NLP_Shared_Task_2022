{"source_url": "https://web.archive.org", "url": "https://web.archive.org/web/20220303051009id_/https://www.haberler.com/kendisini-hizir-olarak-tanitip-mahallelinin-bakkal-13114265-haberi/", "title": "Kendisini 'H\u0131z\u0131r' olarak tan\u0131t\u0131p, mahallelinin bakkal borcunu \u00f6dedi", "top_image": "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "meta_img": "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "https://www.haberler.com/mstatic/assets/img/haberler-logo.png"], "movies": [], "text": "AMASYA'da kendisini 'H\u0131z\u0131r' olarak tan\u0131tan ve kimli\u011finin ortaya \u00e7\u0131kmas\u0131n\u0131 istemeyen hay\u0131rsever bir vatanda\u015f, kentte girdi\u011fi 2 bakkaldaki veresiye defterinde yer alan 12 bin 600 liral\u0131k bor\u00e7lar\u0131 \u00f6dedi, ihtiyac\u0131 olan ailelere de 60 koli g\u0131da yard\u0131m\u0131nda bulundu.\n\nKentte, merkeze ba\u011fl\u0131 \u015eehir\u00fcst\u00fc Mahallesi Halkal\u0131 Sokak'ta dar gelirli ailelerin ya\u015fad\u0131\u011f\u0131 b\u00f6lgeye giden ve kendisini 'H\u0131z\u0131r' olarak tan\u0131t\u0131p, kimli\u011finin ortaya \u00e7\u0131kmas\u0131n\u0131 istemeyen hay\u0131rsever bir vatanda\u015f, mahalle halk\u0131n\u0131n 2 bakkala olan t\u00fcm veresiye bor\u00e7lar\u0131n\u0131 \u00f6deyip, kapatmak istedi. \u015eehir\u00fcst\u00fc Mahalle Muhtar\u0131 Yasin Kantarc\u0131 ve bakkal sahipleri ile defterdeki bor\u00e7lar\u0131 hesaplayan hay\u0131rsever, 12 bin 600 liral\u0131k bor\u00e7 i\u00e7in \u00f6deme yapt\u0131. Ayn\u0131 hay\u0131rsever, ihtiyac\u0131 olan ailelere de 60 koli g\u0131da yard\u0131m\u0131nda bulunarak, mahalleden ayr\u0131ld\u0131. Mahalle Muhtar\u0131 Kantarc\u0131, daha sonra megafonla mahalle halk\u0131na 't\u00fcm bor\u00e7lar\u0131n\u0131z bir hay\u0131rsever taraf\u0131ndan \u00f6dendi', anonsu yaparak bakkal bor\u00e7lar\u0131n\u0131n \u00f6dendi\u011fini duyurdu. Muhtar Kantarc\u0131, ayr\u0131ca mahallenin giri\u015fine, 2 bakkala olan bor\u00e7lar\u0131n t\u00fcm\u00fcn\u00fcn kapat\u0131ld\u0131\u011f\u0131na dair uyar\u0131 afi\u015fi de ast\u0131rd\u0131. Bunun \u00fczerine mahalle halk\u0131, balkonlar\u0131ndan alk\u0131\u015fta bulundu.\n\n\u015eehir\u00fcst\u00fc Mahalle Muhtar\u0131 Yasin Kantarc\u0131 da, hay\u0131rsevere ki\u015fiye te\u015fekk\u00fcr ederek \"Muhtarl\u0131\u011f\u0131m\u0131za bir vatanda\u015f\u0131m\u0131z geldi. Ben mahallelinin bakkallara olan bor\u00e7lar\u0131n\u0131 \u00f6demek istiyorum. Ayn\u0131 zamanda mahallenize g\u0131da yard\u0131m\u0131 yapaca\u011f\u0131n\u0131 belirtti. Bununla alakal\u0131 ben direkt bakkal\u0131m\u0131z\u0131n yan\u0131na geldim. Veresiye defterlerinde bulunan toplam bor\u00e7lar\u0131 hesaplad\u0131k. Birinde 8 bin 900 lira, di\u011fer bakkalda ise 3 bin 700 lira olmak \u00fczere toplam 12 bin 600 lira olan b\u00fct\u00fcn bor\u00e7lar\u0131 nakit \u00f6deyerek, veresiye defterlerini sat\u0131n ald\u0131. Biz ismini sordu\u011fumuzda ise sadece 'H\u0131z\u0131r' dememizin yeterli olaca\u011f\u0131n\u0131 s\u00f6yledi. Ayr\u0131ca hay\u0131rsever vatanda\u015f\u0131m\u0131z\u0131 mahallemize 60 koli g\u0131da yard\u0131m\u0131nda da bulundu. H\u0131z\u0131r gibi yeti\u015fti, kendisine mahallem ad\u0131na te\u015fekk\u00fcr ediyorum\" dedi.", "keywords": [], "meta_keywords": ["Halkal\u0131", "Bor\u00e7", "G\u00fcncel"], "tags": [], "authors": [], "publish_date": "Sun Apr 12 10:46:00 2020", "summary": "", "article_html": "", "meta_description": "AMASYA\u2019da kendisini \u2019H\u0131z\u0131r\u2019 olarak tan\u0131tan ve kimli\u011finin ortaya \u00e7\u0131kmas\u0131n\u0131 istemeyen hay\u0131rsever bir vatanda\u015f, kentte girdi\u011fi 2 bakkaldaki veresiye defterinde yer alan 12 bin 600 liral\u0131k bor\u00e7lar\u0131 \u00f6dedi, ihtiyac\u0131 olan ailelere de 60 koli g\u0131da yard\u0131m\u0131nda bulundu.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "description": "AMASYA\u2019da kendisini \u2019H\u0131z\u0131r\u2019 olarak tan\u0131tan ve kimli\u011finin ortaya \u00e7\u0131kmas\u0131n\u0131 istemeyen hay\u0131rsever bir vatanda\u015f, kentte girdi\u011fi 2 bakkaldaki veresiye defterinde yer alan 12 bin 600 liral\u0131k bor\u00e7lar\u0131 \u00f6dedi, ihtiyac\u0131 olan ailelere de 60 koli g\u0131da yard\u0131m\u0131nda bulundu.", "keywords": "Halkal\u0131,Bor\u00e7,G\u00fcncel", "news_keywords": "Halkal\u0131,Bor\u00e7,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-04-12T10:46:00+03:00", "dateModified": "2020-04-12T10:46:00+03:00", "datePublished": "2020-04-12T10:46:00+03:00", "dateupdated": "2020-04-12T10:46:00+03:00", "og": {"url": "https://www.haberler.com/kendisini-hizir-olarak-tanitip-mahallelinin-bakkal-13114265-haberi/", "site_name": "Haberler", "locale": "tr_TR", "type": "article", "title": "Kendisini 'H\u0131z\u0131r' olarak tan\u0131t\u0131p, mahallelinin bakkal borcunu \u00f6dedi", "description": "AMASYA\u2019da kendisini \u2019H\u0131z\u0131r\u2019 olarak tan\u0131tan ve kimli\u011finin ortaya \u00e7\u0131kmas\u0131n\u0131 istemeyen hay\u0131rsever bir vatanda\u015f, kentte girdi\u011fi 2 bakkaldaki veresiye defterinde yer alan 12 bin 600 liral\u0131k bor\u00e7lar\u0131 \u00f6dedi, ihtiyac\u0131 olan ailelere de 60 koli g\u0131da yard\u0131m\u0131nda bulundu.", "image": {"identifier": "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "alt": "Kendisini 'H\u0131z\u0131r' olarak tan\u0131t\u0131p, mahallelinin bakkal borcunu \u00f6dedi", "secure_url": "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "width": 1200, "height": 800, "type": "image/jpeg"}}, "article": {"content_tier": "free", "tag": "Halkal\u0131,Bor\u00e7,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-04-12T10:46:00+03:00", "modified_time": "2020-04-12T10:46:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Kendisini 'H\u0131z\u0131r' olarak tan\u0131t\u0131p, mahallelinin bakkal borcunu \u00f6dedi", "description": "AMASYA\u2019da kendisini \u2019H\u0131z\u0131r\u2019 olarak tan\u0131tan ve kimli\u011finin ortaya \u00e7\u0131kmas\u0131n\u0131 istemeyen hay\u0131rsever bir vatanda\u015f, kentte girdi\u011fi 2 bakkaldaki veresiye defterinde yer alan 12 bin 600 liral\u0131k bor\u00e7lar\u0131 \u00f6dedi, ihtiyac\u0131 olan ailelere de 60 koli g\u0131da yard\u0131m\u0131nda bulundu.", "image": "https://foto.haberler.com/haber/2020/04/12/kendisini-hizir-olarak-tanitip-mahallelinin-b-13114265_amp.jpg", "url": "https://www.haberler.com/kendisini-hizir-olarak-tanitip-mahallelinin-bakkal-13114265-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/kendisini-hizir-olarak-tanitip-mahallelinin-bakkal-13114265-haberi/"}