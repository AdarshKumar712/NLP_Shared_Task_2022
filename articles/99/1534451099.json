{"source_url": "https://web.archive.org", "url": "https://web.archive.org/web/20220303044413id_/https://www.haberler.com/egolari-kapida-biraktik-birlikteyken-sifatlarimiz-12966116-haberi/", "title": "Egolar\u0131 kap\u0131da b\u0131rakt\u0131k birlikteyken s\u0131fatlar\u0131m\u0131z yok", "top_image": "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "meta_img": "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "images": ["https://web.archive.org/static/reklam/advertisement.gif?ads=1", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png", "https://www.haberler.com/static/img/organlar/k/hurriyet_107.png"], "movies": [], "text": "*Siz bir grup mu kurdunuz?\n\nDEN\u0130Z SEK\u0130: Biz \u00e7\u0131t\u0131r k\u0131zlar olduk (kahkahalar)...\n\n*Nas\u0131l karar verdiniz d\u00f6rt kad\u0131n bir araya gelmeye?\n\nCANSU KURT\u00c7U: 'Ala' Demet'in son alb\u00fcm\u00fcnde olan bir \u015fark\u0131yd\u0131. \u015eark\u0131y\u0131 \u00e7ok sevmi\u015ftik ve farkl\u0131 \u015fekillerde de sunmak istiyorduk. Bir araya geldi\u011fimiz bir g\u00fcn 10 dakika i\u00e7inde organize olduk.\n\n\u00d6nceden yak\u0131n arkada\u015f m\u0131yd\u0131n\u0131z?\n\nDEMET AKALIN: I\u015f\u0131n, Cansu ve ben \u00e7ok samimiydik.\n\nDEN\u0130Z SEK\u0130: Bu Demet de beni hep d\u0131\u015fl\u0131yor ya!\n\nDEMET AKALIN: Ama a\u015fk\u0131m son bir ayda ne zaman yeme\u011fe \u00e7\u0131kt\u0131n? Biz hep \u00e7\u0131k\u0131yoruz.\n\nI\u015eIN KARACA: Biz Deniz'le \u00e7ok yak\u0131n\u0131z, 1995'ten beri tan\u0131\u015f\u0131yoruz. Evinde kalm\u0131\u015fl\u0131\u011f\u0131m, ekme\u011fini yemi\u015fli\u011fim var. Deniz o zamanlar vokalistlik yapar, para biriktirir, \"Ben sana alb\u00fcm yapaca\u011f\u0131m\" derdi. Biz oralardan geliyoruz.\n\n*Bir araya gelmek i\u00e7in tek kriteriniz dostluk muydu yani?\n\nCANSU KURT\u00c7U: Dostluk \u00f6nemli ama s\u00f6zleriyle, m\u00fczi\u011fiyle T\u00fcrkiye'de bu \u015fark\u0131y\u0131 sadece bu d\u00f6rt kad\u0131n s\u00f6yleyebilirdi. Ba\u015fka birinden duymak inand\u0131r\u0131c\u0131 olmazd\u0131. \u00c7\u00fcnk\u00fc hepimiz bu noktalara zorlu yollardan geldik. Bu \u015fark\u0131da bir \u015fekilde bunu anlat\u0131p dertle\u015fiyoruz.\n\n*Cansu Han\u0131m, ekibin en gencisiniz...\n\nI\u015eIN KARACA: Terbiyesiz!\n\nDEN\u0130Z SEK\u0130: K\u0131zma Hakan'a, daha minnak anlam\u0131nda s\u00f6ylemi\u015ftir o.\n\nKariyer a\u00e7\u0131s\u0131ndan diyordum...\n\nI\u015eIN KARACA: Cansu \u00e7ok idareci bir k\u0131z ama bizi bir araya getirirken sonunda delirdi. Net bilgi: Bu projeye girerken egolar\u0131 kap\u0131da b\u0131rakt\u0131k. S\u0131fatlar\u0131m\u0131z yok.D\u00fcet de\u011fil, d\u00f6rtet yapt\u0131k\n\nBu birliktelik devam eder mi? \u00c7ok atarl\u0131, her an bir tokat atabilecek bir havan\u0131z var.\n\nDEMET AKALIN: Yap\u0131\u015ft\u0131r\u0131yoruz zaten, sen merak etme. \u00c7at \u00e7ut giriyoruz.\n\nI\u015eIN KARACA: E\u011fer Cansu'nun parma\u011f\u0131 varsa devam eder tabii.\n\nDEN\u0130Z SEK\u0130: D\u00f6rd\u00fcm\u00fcz otursak, herkes birer sat\u0131r yazsa, bir de s\u0131f\u0131r bir \u015fark\u0131 \u00fcretsek...\n\n*Sosyal medyada sizin i\u00e7in \"D\u00fcet yapt\u0131lar\" diyorlar. Oysa d\u00f6rt ki\u015fisiniz.\n\nI\u015eIN KARACA: Bu \"D\u00fcet yapt\u0131lar\" diyenlere \u00e7ok g\u00fcl\u00fcyorum. Mesela 'Quartet' enstr\u00fcman a\u011f\u0131rl\u0131kl\u0131d\u0131r. Bu fourtet olarak ge\u00e7er. Yani d\u00fcet de\u011fil, d\u00f6rtet yapt\u0131k. Sosyal medyada herkes bize m\u00fczik terminolojisi dersi vermeye \u00e7al\u0131\u015f\u0131yor. Sanki hi\u00e7birimiz m\u00fczik, nota bilmiyoruz.\n\n*Naim Dilmener ge\u00e7en yaz yapt\u0131\u011f\u0131m\u0131z r\u00f6portajda \"Art\u0131k T\u00fcrkiye'de star kalmad\u0131\" demi\u015fti. Kat\u0131l\u0131yor musunuz?\n\nDEMET AKALIN: Olan starlar yeter.\n\nCANSU KURT\u00c7U: \u00c7a\u011f de\u011fi\u015fti ve starl\u0131k kavram\u0131 da de\u011fi\u015fti. D\u00f6n\u00fcp dola\u015f\u0131p gelece\u011fimiz yer yine pop m\u00fczik\n\nNas\u0131l bir de\u011fi\u015fim ge\u00e7irdi?\n\nDEN\u0130Z SEK\u0130: Star dedi\u011fin, sokakta rastlayamayaca\u011f\u0131n, sadece sahnede g\u00f6rebilece\u011fin, son derece korunakl\u0131 ya\u015fayan ki\u015filerdi. Biz art\u0131k istedi\u011fimiz yere istedi\u011fimiz gibi gidiyor, rahat ya\u015f\u0131yoruz.\n\nI\u015eIN KARACA: Ay ama ben hayran mektuplar\u0131n\u0131 \u00f6zledim. Plak \u015firketine giderdik, \u00e7uvallarla mektuplar gelirdi. Kalemin, ka\u011f\u0131d\u0131n kokusu da hep ba\u015fkayd\u0131.\n\nDEN\u0130Z SEK\u0130: Ben hala \u015fark\u0131lar\u0131m\u0131 kalem ve ka\u011f\u0131tla yazar\u0131m.\n\nMesela Aleyna Tilki, \"Pop \u00f6ld\u00fc, rap y\u00fckseli\u015fte\" diye bir a\u00e7\u0131klama yapt\u0131. Yorumunuz ne?\n\nDEMET AKALIN: Ben buna hi\u00e7 inanm\u0131yorum. Biz her hafta, Allah'a \u015f\u00fck\u00fcrler olsun \u00e7al\u0131\u015f\u0131yoruz. Rap'in g\u00fcndemde ve g\u00f6zde olmas\u0131 normal ama sonu\u00e7ta d\u00f6n\u00fcp dola\u015f\u0131p gelece\u011fimiz yer pop m\u00fczik.\n\nI\u015eIN KARACA: Onlar\u0131n bunlar\u0131 konu\u015fabilmesi i\u00e7in piyasada en az 10 y\u0131l kalmalar\u0131 laz\u0131m. \u015eu an kar\u015f\u0131nda oturan kad\u0131nlar\u0131n alb\u00fcmleri milyonluk sat\u0131\u015flar yapt\u0131. Dikkat et, t\u0131klanmadan bahsetmiyorum. Bizler sosyal medyadan sat\u0131n alabilece\u011finiz sahte bir d\u00fcnyan\u0131n par\u00e7as\u0131 de\u011filiz.\n\nWhatsApp grubumuzun ad\u0131 'alev alev'\n\n*WhatsApp grubunuz var m\u0131?\n\nDEMET AKALIN: Tabii. Ad\u0131 'alev alev'.\n\nCANSU KURT\u00c7U: Emojiler alev, can\u0131m!\n\nCinsel bir alevden mi bahsediyorsunuz, yoksa \"Dokunan\u0131 yakar\u0131z\" m\u0131 diyorsunuz?\n\nDEN\u0130Z SEK\u0130: Kad\u0131n\u0131n g\u00fcc\u00fc, ne cinselli\u011fi?\n\nG\u0131ybet konular\u0131n\u0131z neler oluyor?\n\nI\u015eIN KARACA: O an g\u00fcndeme bir \u015fey d\u00fc\u015ft\u00fcyse \"K\u0131zlar ne d\u00fc\u015f\u00fcn\u00fcyorsunuz?\" diye \u00fc\u00e7 saniye yorumlar\u0131m\u0131z\u0131 yap\u0131yoruz ama \"\u00c7ocuklar uyudu mu?\", \"Bug\u00fcn ne pi\u015firdin?\" konular\u0131na da giriyoruz.\n\nErkekler konu\u015fulmuyor mu?\n\nCANSU KURT\u00c7U: Erkekleri yerden yere vurdu\u011fumuz anlar da tepelere \u00e7\u0131kard\u0131\u011f\u0131m\u0131z da oluyor.\n\nPeki kad\u0131nlara erkekler konusunda ne \u00f6\u011f\u00fct verirsiniz?\n\nDEN\u0130Z SEK\u0130: Eskiden \"\u00d6nce canan sonra can\" derdim. \u015eimdi \"\u00d6nce can sonra canan\" diyorum.\n\nI\u015eIN KARACA: Aa benim i\u00e7in \u00f6nce Can, Denizcim (Sevgilisi Can Yap\u0131c\u0131o\u011flu'nu kastediyor).\n\nCANSU KURT\u00c7U: Kad\u0131nlar\u0131n aptal olma gibi bir l\u00fcksleri yok. Hayatlar\u0131n\u0131 ve kariyerlerini bir erke\u011fin eline vermek gibi l\u00fcksleri hi\u00e7 yok. Kendi ayaklar\u0131 \u00fczerinde durmal\u0131lar.\n\nI\u015eIN KARACA: Erkekleri, kad\u0131nlar ve anneler olarak bizler yeti\u015ftiriyoruz. E\u011fitimin evde ba\u015flad\u0131\u011f\u0131n\u0131 \u015fiddetle hat\u0131rlamam\u0131z gerekiyor. Biz \u00fclkece bunu do\u011fru yapamad\u0131k. Ama yeni nesil kad\u0131nlara \u015funu s\u00f6ylemek laz\u0131m: Sosyal medyada g\u00f6r\u00fcyorum, \"Ay okumadan \u00fcnl\u00fc olurum. Bir mesle\u011fim olmas\u0131na gerek yok\" diye d\u00fc\u015f\u00fcn\u00fcyorlar. \u00d6yle bir d\u00fcnya yok. Ben bo\u015funa m\u0131 iki \u00fcniversite bitirdim.\n\n\u015eark\u0131c\u0131 olmak o kadar kolay de\u011fil diyorsunuz yani...\n\nI\u015eIN KARACA: M\u00fczi\u011fin bir nefesi var. \u0130\u015flerde onu duymak istiyorum. Yoksa herkes st\u00fcdyoya girsin, ba\u011f\u0131rs\u0131n \u00e7a\u011f\u0131rs\u0131n, \u015fark\u0131 s\u00f6ylesin. T\u0131pk\u0131 \u015fu an yap\u0131lanlar gibi... Mesela radyoyu a\u00e7\u0131yorum, tek bir \u015fark\u0131c\u0131 dinliyorum gibi geliyor. Hepsinin sesi birbirine benziyor. Ama bizim d\u00f6nemden olanlar\u0131n hepsinin ayr\u0131 bir ses tonu ve tavr\u0131 var.\n\nBeyonc\u00e9 gelsin, benim ald\u0131\u011f\u0131m b\u00fct\u00e7eyle yapabiliyorsa i\u015f yaps\u0131n\n\n*Bug\u00fcn bu sekt\u00f6re girseniz neyi farkl\u0131 yapard\u0131n\u0131z?\n\nI\u015eIN KARACA: Girmezdim! \u00d6\u011fretmen olurdum.\n\nDEN\u0130Z SEK\u0130: Tiyatrocu olurdum herhalde.\n\nCANSU KURT\u00c7U: Bu kadar ac\u0131 \u00e7ekip bu mesle\u011fe hala devam etmek bir delinin i\u015fi, ak\u0131l sa\u011fl\u0131\u011f\u0131 yerinde olan insanlar\u0131n yapaca\u011f\u0131 \u015fey de\u011fil.\n\nNedir bu kadar zor olan?\n\nDEN\u0130Z SEK\u0130: \u00dclkenin \u015fartlar\u0131nda \u00e7ok zor bir \u015fey yap\u0131yoruz. B\u00fct\u00fcn imkans\u0131zl\u0131klara ra\u011fmen ba\u015far\u0131l\u0131 olabilmek ger\u00e7ekten zor.\n\nI\u015eIN KARACA: Beyonc\u00e9 gelsin benim ald\u0131\u011f\u0131m b\u00fct\u00e7eyle yapabiliyorsa i\u015f yaps\u0131n ve bu seviyede kals\u0131n.\n\nDEN\u0130Z SEK\u0130: Vokalist oldu\u011fum d\u00f6nemleri d\u00fc\u015f\u00fcn\u00fcyorum, 300 lira al\u0131yorsak arkam\u0131zda iyi isimler \u00e7als\u0131n diye 295'ini orkestraya verirdik. 5 lirayla ge\u00e7inirdik. K\u00f6t\u00fc ses d\u00fczenleri vard\u0131. \u00c7ok renkli g\u00f6z\u00fcken, son derece siyah-beyaz bir d\u00fcnya buras\u0131.\n\nHak etti\u011finiz yerlerde oldu\u011funuza inan\u0131yor musunuz?\n\nDEN\u0130Z SEK\u0130: Hay\u0131r.\n\nI\u015eIN KARACA: Alk\u0131\u015f\u0131m\u0131z bol, param\u0131z\u0131 da kazan\u0131yoruz. Ama ne yaz\u0131k ki sistemsiz bir sistem... Biz \"\u00c7\u0131rp\u0131n\u0131rd\u0131 Karadeniz\" durumunday\u0131z.\n\nNas\u0131l bir sistemsizlik var?\n\nI\u015eIN KARACA: Mesela ilk alb\u00fcm\u00fcm 'Tutunamad\u0131m' \u00e7\u0131kt\u0131. 1.5 milyon satt\u0131, ortal\u0131k y\u0131k\u0131ld\u0131. Ama ilk b\u00fcy\u00fck m\u00fczik t\u00f6reninde \u00f6d\u00fcl alamad\u0131m. \u00c7\u00fcnk\u00fc patronla bir ba\u015fkas\u0131 yak\u0131n arkada\u015flarm\u0131\u015f. \u00d6d\u00fcle bay\u0131ld\u0131\u011fum i\u00e7in s\u00f6ylemiyorum. Ama s\u00fcrekli haks\u0131zl\u0131k g\u00f6r\u00fcnce de moralin bozuluyor.\n\nCANSU KURT\u00c7U: \u015eark\u0131c\u0131lar i\u015fin kolay\u0131na ka\u00e7mak istiyor. O an ne tutulduysa benzeri i\u015fleri talep ediyor. Mesela en son \"YouTube tarz\u0131 \u015fark\u0131 verir misin?\" diyen bile oldu. Herkesin derdi, var olan ekonomiden faydalanmak.\n\nEn konu\u015fan Deniz, en celallenen Demet\n\n*Grup i\u00e7inde nas\u0131l bir da\u011f\u0131l\u0131m var?\n\nDEMET AKALIN: En enerjik olan\u0131m\u0131z Cansu. I\u015f\u0131n'la ben \u00e7abuk celalleniyoruz ve karakterlerimiz benziyor. En \u00e7ok konu\u015fan Deniz.\n\nI\u015eIN KARACA: Ama en duygusal da o... Biz Demet'le bir c\u00fcmlede bitiririz s\u00f6ylemek istediklerimizi. Cansu da \u00e7ok duygusald\u0131r.\n\nDEMET AKALIN: O arkadan ne i\u015fler \u00e7eviriyor, bir bilseniz.\n\nY\u0131lan m\u0131?\n\nDEMET AKALIN: A\u015fk\u0131m bizde y\u0131lanl\u0131k yok, bizden solucan bile olmaz.\n\nEkibin aras\u0131na erkek girer mi ileride?\n\nDEN\u0130Z SEK\u0130: D\u00f6rt kad\u0131n\u0131n aras\u0131nda erke\u011fin ne i\u015fi var. Hem bar\u0131namaz hem de hi\u00e7 u\u011fra\u015famay\u0131z.\n\n*\u015eark\u0131n\u0131n s\u00f6zlerinde \"Yediler \u00f6mr\u00fcm\u00fcz\u00fc\" diyorsunuz. \u00d6mr\u00fcn\u00fcz\u00fc kimler yedi?\n\nDEMET AKALIN: Yalakalar!\n\nErkekler...\n\nDEN\u0130Z SEK\u0130: Sadece a\u015fka ba\u011flama, hayat yiyor insan\u0131n \u00f6mr\u00fcn\u00fc.\n\nCANSU KURT\u00c7U: Bir de biraz g\u00fc\u00e7l\u00fcysen yemeye devam ediyorlar ve edecekler. Biz buna al\u0131\u015ft\u0131k.\n\n*Bu proje bir kad\u0131n dayan\u0131\u015fmas\u0131 m\u0131?\n\nCANSU KURT\u00c7U: Kesinlikle. \u0130\u00e7inde bulundu\u011fumuz d\u00f6nem, kad\u0131nlara yap\u0131lan eziyetler, s\u00f6zsel, fiziksel \u015fiddet... D\u00f6rt dost olarak bunun \u00f6nc\u00fcs\u00fc olmak istedik.\n\nI\u015eIN KARACA: Bir yandan da \u015fark\u0131 s\u00f6zlerindeki gibi, kad\u0131nlar olarak, \"Gelen ala, giden ala, ben burada duruyorum kad\u0131n olarak\" diyoruz. Bizden giderken kimse bir \u015fey g\u00f6t\u00fcremez, gelen de \u015fu saatten sonra ancak beni hak edendir.\n\n*\u015eiddetten bahsettiniz. Y\u0131llard\u0131r sahnede olan sizler neler ya\u015fad\u0131n\u0131z?\n\nI\u015eIN KARACA: Psikolojik mobbing...\n\nCANSU KURT\u00c7U: Ben bu \u00fclkede cinsel tacize maruz kalmam\u0131\u015f bir kad\u0131n oldu\u011funu d\u00fc\u015f\u00fcnm\u00fcyorum.\n\nDEN\u0130Z SEK\u0130: Hele yolun \u015f\u00f6hretten ge\u00e7iyorsa... Bu \u00fclkede kad\u0131n olup g\u00fc\u00e7l\u00fc olmak, dimdik ayakta durmak ve \u015f\u00f6hret olup bunu ta\u015f\u0131yabilmek inan\u0131lmaz zor. Zirveye \u00e7\u0131kmak g\u00fczel ama oras\u0131 \u00e7ok so\u011fuk bir yer. Orada durup muhafaza etmek \u00e7ok \u00f6nemli. \u00c7\u00fcnk\u00fc a\u015fa\u011f\u0131ya \u00e7ekmeye \u00e7al\u0131\u015fan \u00e7ok.\n\nI\u015eIN KARACA: Deniz de ben de i\u015fin mutfa\u011f\u0131ndan, yani vokalistlikten geliyoruz. O zaman vokaller ezilirdi. O kadar k\u00f6t\u00fc s\u00fcre\u00e7lerden ge\u00e7erek solist olmay\u0131 \u00f6\u011frendik ki... Y\u0131llarca \u00e7al\u0131\u015ft\u0131k. Bana 'agresif' derler. Agresif de\u011fil, profesyonelim. Hepimiz \u00f6yleyiz.\n\nReynmen'den k\u00fcf\u00fcr yedim\n\n*\u015eark\u0131lar\u0131n pop\u00fclerli\u011finin internetteki t\u0131k oranlar\u0131 \u00fczerinden \u00f6l\u00e7\u00fclmesine ne diyorsunuz? Mesela Reynmen... Bir gecede \u015fark\u0131lar\u0131 milyonlarca t\u0131k ald\u0131.\n\nDEMET AKALIN: D\u00fcnyada yapaca\u011f\u0131m son i\u015f Reynmen'e sallamak.\n\nI\u015eIN KARACA: Karde\u015fim Ak\u0131n, ayn\u0131 zamanda menajerim. Bu sistemin her \u015feyine hakim. Bir gece ekran g\u00f6r\u00fcnt\u00fcs\u00fc att\u0131, Reynmen'in bir klibi... \"\u00d6nce t\u0131klanma say\u0131lar\u0131na bak\" dedi. Bakt\u0131m, 350 bin. Sonra be\u011feni say\u0131lar\u0131na bakt\u0131m, 800 bin be\u011fenme. \"Bir klibi izlemeden nas\u0131l be\u011fenebilirler?\" dedim. Bunu payla\u015ft\u0131ktan sonra da o beyden k\u00fcf\u00fcr yedim.\n\nCANSU KURT\u00c7U: Bu cehalet. Onlar\u0131n laflar\u0131n\u0131 da cehaletlerine vereceksin.\n\nEdis, Aleyna Tilki'yle ayn\u0131 u\u00e7akta yolculuk etmesini \"U\u00e7ak d\u00fc\u015ferse T\u00fcrk popu bitiyor\" s\u00f6zleriyle payla\u015fm\u0131\u015ft\u0131. K\u0131z\u0131yor musunuz?\n\nI\u015eIN KARACA: G\u00fcl\u00fcyorum.\n\nDEN\u0130Z SEK\u0130: T\u00f6vbe ya Rabbi, \u00f6yle k\u00f6t\u00fc enerjiyi \u00e7a\u011f\u0131rmas\u0131nlar!\n\nDEMET AKALIN: Sayg\u0131, sevgiyi kaybetmemek \u015fart\u0131yla her \u015feye eyvallah! Ben Ajda'y\u0131 ve Sezen'i g\u00f6rd\u00fc\u011f\u00fcmde hala e\u011filiyorum.\n\nVeliahtlar\u0131n\u0131z kimler?\n\nDEMET AKALIN: Veliaht? Ajda dururken, ne ay\u0131p! Duymam\u0131\u015f olay\u0131m.\n\nDEN\u0130Z SEK\u0130: Benim yok. \u00c7ok kendime \u00f6zg\u00fc \u015fark\u0131 yaz\u0131p s\u00f6yl\u00fcyorum. Yazd\u0131\u011f\u0131m \u015fark\u0131lar sayesinde dinleyiciyle dertle\u015fiyorum.\n\nI\u015eIN KARACA: Benim de yok.\n\nYeni nesilden kimleri be\u011feniyorsunuz?\n\nI\u015eIN KARACA: Edis'e bay\u0131l\u0131yorum. Sahneye \u00e7ok yak\u0131\u015f\u0131yor, \u015fark\u0131s\u0131n\u0131 aslan gibi s\u00f6yl\u00fcyor.\n\nDEN\u0130Z SEK\u0130: Ben de Edis'i be\u011feniyorum. Tam olarak yeni nesil de\u011fil ama Berkay'\u0131 \u00e7ok be\u011feniyorum.\n\nDEMET AKALIN: Hepsini be\u011feniyorum ama Simge ve Merve \u00d6zbey ayr\u0131 ho\u015fuma gidiyor.\n\nH\u00fcrriyet - Magazin", "keywords": [], "meta_keywords": ["\u015eark\u0131", "Asker", "Magazin"], "tags": [], "authors": [], "publish_date": "Sat Feb 29 08:23:00 2020", "summary": "", "article_html": "", "meta_description": "*Siz bir grup mu kurdunuzDEN\u0130Z SEK\u0130: Biz \u00e7\u0131t\u0131r k\u0131zlar olduk kahkahalar...*Nas\u0131l karar verdiniz d\u00f6rt kad\u0131n bir araya gelmeyeCANSU KURT\u00c7U: \u2019Ala\u2019 Demet\u2019in son alb\u00fcm\u00fcnde olan bir \u015fark\u0131yd\u0131.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "description": "*Siz bir grup mu kurdunuzDEN\u0130Z SEK\u0130: Biz \u00e7\u0131t\u0131r k\u0131zlar olduk kahkahalar...*Nas\u0131l karar verdiniz d\u00f6rt kad\u0131n bir araya gelmeyeCANSU KURT\u00c7U: \u2019Ala\u2019 Demet\u2019in son alb\u00fcm\u00fcnde olan bir \u015fark\u0131yd\u0131.", "keywords": "\u015eark\u0131,Asker,Magazin", "news_keywords": "\u015eark\u0131,Asker,Magazin", "viewport": "width=device-width, initial-scale=1.0", "medium": "News", "dateCreated": "2020-02-29T08:23:00+03:00", "dateModified": "2020-02-29T08:23:00+03:00", "datePublished": "2020-02-29T08:23:00+03:00", "dateupdated": "2020-02-29T08:23:00+03:00", "og": {"url": "https://www.haberler.com/egolari-kapida-biraktik-birlikteyken-sifatlarimiz-12966116-haberi/", "site_name": "Haberler", "locale": "tr_TR", "type": "article", "title": "Egolar\u0131 kap\u0131da b\u0131rakt\u0131k birlikteyken s\u0131fatlar\u0131m\u0131z yok", "description": "*Siz bir grup mu kurdunuzDEN\u0130Z SEK\u0130: Biz \u00e7\u0131t\u0131r k\u0131zlar olduk kahkahalar...*Nas\u0131l karar verdiniz d\u00f6rt kad\u0131n bir araya gelmeyeCANSU KURT\u00c7U: \u2019Ala\u2019 Demet\u2019in son alb\u00fcm\u00fcnde olan bir \u015fark\u0131yd\u0131.", "image": {"identifier": "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "alt": "Egolar\u0131 kap\u0131da b\u0131rakt\u0131k birlikteyken s\u0131fatlar\u0131m\u0131z yok", "secure_url": "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "width": 1200, "height": 677, "type": "image/jpeg"}}, "article": {"content_tier": "free", "tag": "\u015eark\u0131,Asker,Magazin", "section": "Magazin", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-02-29T08:23:00+03:00", "modified_time": "2020-02-29T08:23:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Egolar\u0131 kap\u0131da b\u0131rakt\u0131k birlikteyken s\u0131fatlar\u0131m\u0131z yok", "description": "*Siz bir grup mu kurdunuz?DEN\u0130Z SEK\u0130: Biz \u00e7\u0131t\u0131r k\u0131zlar olduk (kahkahalar)...*Nas\u0131l karar verdiniz d\u00f6rt kad\u0131n bir araya gelmeye?CANSU KURT\u00c7U: \u2019Ala\u2019 Demet\u2019in son alb\u00fcm\u00fcnde olan bir \u015fark\u0131yd\u0131.", "image": "https://foto.haberler.com/haber/2020/02/29/egolari-kapida-biraktik-birlikteyken-sifatlar-12966116_amp.jpg", "url": "https://www.haberler.com/egolari-kapida-biraktik-birlikteyken-sifatlarimiz-12966116-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/egolari-kapida-biraktik-birlikteyken-sifatlarimiz-12966116-haberi/"}