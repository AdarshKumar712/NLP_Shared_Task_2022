{"source_url": "https://www.wprost.pl", "url": "https://www.wprost.pl/swiat/10285638/incydent-w-watykanie-wierna-ciagnela-franciszka-ten-uderzyl-ja-w-dlon.html?utm_source=Wprost.pl&utm_medium=feed&utm_campaign=rss", "title": "Incydent w Watykanie. Wierna ci\u0105gn\u0119\u0142a Franciszka, ten uderzy\u0142 j\u0105 w d\u0142o\u0144", "top_image": "https://www.wprost.pl/_thumb/87/8f/83f099089d29dff33675353d1a36.jpeg", "meta_img": "https://www.wprost.pl/_thumb/87/8f/83f099089d29dff33675353d1a36.jpeg", "images": ["https://www.wprost.pl/_thumb/45/c4/4e2960cbbac38818be029c091376.jpeg", "https://www.wprost.pl/_i/pixel.png", "https://lh3.googleusercontent.com/a-/AAuE7mAu-Pc14G375CpFzGFE6gftxwGCIJ2hhMIPjzAptw", "https://www.wprost.pl/_thumb/87/8f/83f099089d29dff33675353d1a36.jpeg", "https://www.wprost.pl/_thumb/2b/8b/2f82f77c6fca1abbebf0f04bb49d.jpeg", "https://www.wprost.pl/_i/pusty.png", "https://www.wprost.pl/wprost/_i/icons/wprost-favicon-120x120.png", "https://www.wprost.pl/_i/flags/nl.png"], "movies": [], "text": "Filmik z incydentu, do jakiego dosz\u0142o 31 grudnia wieczorem w Rzymie, udost\u0119pniono w mediach spo\u0142eczno\u015bciowych, gdzie doczeka\u0142 si\u0119 ju\u017c ponad 3 mln wy\u015bwietle\u0144. Nic dziwnego, poniewa\u017c pokazuje niecodzienn\u0105 sytuacj\u0119 z udzia\u0142em Franciszka. Papie\u017c w otoczeniu ochroniarzy wraca\u0142 z modlitwy przy szopce, a po drodze wita\u0142 si\u0119 z wiernymi. Jedna z kobiet stoj\u0105ca za barierkami najwyra\u017aniej chcia\u0142a co\u015b powiedzie\u0107 biskupowi Rzymu, poniewa\u017c mocno poci\u0105gn\u0119\u0142a go za r\u0119k\u0119, co mog\u0142o sprawi\u0107 b\u00f3l. Franciszek zareagowa\u0142 nerwowo, najpierw krzycz\u0105c co\u015b do wiernej, p\u00f3\u017aniej uderzaj\u0105c j\u0105 w d\u0142o\u0144, a na ko\u0144cu odchodz\u0105c z niezadowolon\u0105 min\u0105.\n\n\u201eB\u00f3g stale kocha ka\u017cdego cz\u0142owieka, nawet najgorszego\u201d\n\nOkres \u015bwi\u0105teczno-noworoczny to czas, kiedy do Watykanu pielgrzymuj\u0105 t\u0142umy wiernych. Cz\u0119\u015b\u0107 z nich uczestniczy\u0142a w uroczystej mszy \u015bwi\u0119tej, kt\u00f3r\u0105 Franciszek odprawi\u0142 w Wigili\u0119 Bo\u017cego Narodzenia w bazylice \u015bw. Piotra. \u2013 B\u00f3g ci\u0119 kocha nie dlatego, \u017ce s\u0142usznie my\u015blisz i dobrze post\u0119pujesz; po prostu ci\u0119 kocha. Jego mi\u0142o\u015b\u0107 jest bezwarunkowa; nie zale\u017cy od ciebie \u2013 zwraca\u0142 si\u0119 do wiernych papie\u017c.\n\nFranciszek przekonywa\u0142, \u017ce \u201epomimo naszych grzech\u00f3w B\u00f3g nadal nas mi\u0142uje\u201d.\u2013 Jego mi\u0142o\u015b\u0107 si\u0119 nie zmienia, nie obra\u017ca si\u0119; jest wierna, jest cierpliwa \u2013 powiedzia\u0142 papie\u017c w homilii. \u2013 Ze zdumieniem odkrywamy, \u017ce Pan jest wszelk\u0105 mo\u017cliw\u0105 bezinteresowno\u015bci\u0105, wszelk\u0105 mo\u017cliw\u0105 czu\u0142o\u015bci\u0105 \u2013 doda\u0142.\n\nPapie\u017c apelowa\u0142 te\u017c, \u017ceby wierni spojrzeli na dzieci\u0105tko i dali si\u0119 ogarn\u0105\u0107 \u201ejego czu\u0142o\u015bci\u0105\u201d. \u2013 Nie b\u0119dziemy ju\u017c mieli wym\u00f3wek, by nie da\u0107 si\u0119 mi\u0142owa\u0107 przez Niego: to, co w \u017cyciu nie wychodzi, co nie funkcjonuje w Ko\u015bciele, co nie jest w porz\u0105dku w \u015bwiecie, nie b\u0119dzie ju\u017c usprawiedliwieniem. Zejdzie na dalszy plan, poniewa\u017c w obliczu szalonej mi\u0142o\u015bci Jezusa, mi\u0142o\u015bci b\u0119d\u0105cej w pe\u0142ni czu\u0142o\u015bci\u0105 i blisko\u015bci\u0105, nie ma wym\u00f3wek \u2013 podkre\u015bli\u0142 Franciszek. \u2013 Pytanie w Bo\u017ce Narodzenie brzmi: czy pozwalam si\u0119 kocha\u0107 Bogu? Czy powierzam si\u0119 jego mi\u0142o\u015bci, kt\u00f3ra przychodzi, \u017ceby mnie zbawi\u0107? Tak wielki dar zas\u0142uguje na wielk\u0105 wdzi\u0119czno\u015b\u0107 \u2013 naucza\u0142.\n\nNa zako\u0144czenie papie\u017c kolejny raz bezpo\u015brednio zwr\u00f3ci\u0142 si\u0119 do wiernych. \u2013 Drogi bracie, droga siostro, je\u015bli twoje r\u0119ce zdaj\u0105 ci si\u0119 puste, je\u015bli widzisz, \u017ce twoje serce jest ubogie w mi\u0142o\u015b\u0107, ta noc jest dla ciebie. Ukaza\u0142a si\u0119 \u0142aska Boga, aby zaja\u015bnie\u0107 w twoim \u017cyciu. Przyjmij j\u0105, a zaja\u015bnieje w tobie \u015bwiat\u0142o Bo\u017cego Narodzenia \u2013 zach\u0119ci\u0142 Franciszek.\n\nCzytaj tak\u017ce:\n\nCzy w Nowy Rok katolicy musz\u0105 uczestniczy\u0107 we mszy \u015bwi\u0119tej? Odpowied\u017a jest jednoznaczna", "keywords": [], "meta_keywords": ["papie\u017c franciszek", "d\u0142o\u0144", "kobieta", "wierna", "rzym", "nagranie", "filmik", "watykan", "", "\u015awiat", "\u017bycie", "wprost"], "tags": ["Kultura", "Franciszek", "Polityka", "Kraj", "Handel", "\u015awiat", "Finanse i inwestycje", "Motoryzacja", "Gry", "Tygodnik Wprost", "Franciszka", "Film", "Religia", "\u017bycie", "Technologie", "Transport", "Gospodarka", "wczoraj 09:49", "Firmy i rynki", "Internet", "Wybory prezydenckie", "Kraj Polska", "Wybory", "Wiadomo\u015bci", "Prime time"], "authors": [], "publish_date": "Wed Jan  1 09:49:00 2020", "summary": "", "article_html": "", "meta_description": "Papie\u017c Franciszek jest postrzegany jako oaza cierpliwo\u015bci i \u017cyczliwo\u015bci. Nie oznacza to jednak, \u017ce i biskupowi Rzymu nie zdarza si\u0119 czasami...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Papie\u017c Franciszek jest postrzegany jako oaza cierpliwo\u015bci i \u017cyczliwo\u015bci. Nie oznacza to jednak, \u017ce i biskupowi Rzymu nie zdarza si\u0119 czasami...", "keywords": "papie\u017c franciszek, d\u0142o\u0144, kobieta, wierna, rzym, nagranie, filmik, watykan, , \u015awiat, \u017bycie, wprost", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Incydent w Watykanie. Wierna ci\u0105gn\u0119\u0142a Franciszka, ten uderzy\u0142 j\u0105 w d\u0142o\u0144", "DC.subject": "Wprost", "DC.description": "Papie\u017c Franciszek jest postrzegany jako oaza cierpliwo\u015bci i \u017cyczliwo\u015bci. Nie oznacza to jednak, \u017ce i biskupowi Rzymu nie zdarza si\u0119 czasami zdenerwowa\u0107. Potwierdza to sytuacja z Watykanu, kt\u00f3r\u0105 zarejestrowano na nagraniach.", "DC.identifier": "https://www.wprost.pl/10285638", "DC.date": "2020-01-01", "DC.type": "Text", "DC.creator": "WPROST.pl", "DC.publisher": "Katarzyna Gurmi\u0144ska", "twitter": {"card": "summary_large_image", "site": "@TygodnikWPROST", "url": "https://www.wprost.pl/swiat/10285638/incydent-w-watykanie-wierna-ciagnela-franciszka-ten-uderzyl-ja-w-dlon.html", "title": "Incydent w Watykanie. Wierna ci\u0105gn\u0119\u0142a Franciszka, ten uderzy\u0142 j\u0105 w d\u0142o\u0144", "description": "Papie\u017c Franciszek jest postrzegany jako oaza cierpliwo\u015bci i \u017cyczliwo\u015bci. Nie oznacza to jednak, \u017ce i biskupowi Rzymu nie zdarza si\u0119 czasami zdenerwowa\u0107. Potwierdza to sytuacja z Watykanu, kt\u00f3r\u0105 zarejestrowano na nagraniach.", "image": "https://www.wprost.pl/_thumb/87/8f/83f099089d29dff33675353d1a36.jpeg"}, "article": {"published_time": "2020-01-01T09:49:00+01:00", "modified_time": "2020-01-01T09:56:13+01:00"}, "og": {"title": "Incydent w Watykanie. Wierna ci\u0105gn\u0119\u0142a Franciszka, ten uderzy\u0142 j\u0105 w d\u0142o\u0144", "description": "Papie\u017c Franciszek jest postrzegany jako oaza cierpliwo\u015bci i \u017cyczliwo\u015bci. Nie oznacza to jednak, \u017ce i biskupowi Rzymu nie zdarza si\u0119 czasami zdenerwowa\u0107. Potwierdza to sytuacja z Watykanu, kt\u00f3r\u0105 zarejestrowano na nagraniach.", "url": "https://www.wprost.pl/swiat/10285638/incydent-w-watykanie-wierna-ciagnela-franciszka-ten-uderzyl-ja-w-dlon.html", "image": "https://www.wprost.pl/_thumb/87/8f/83f099089d29dff33675353d1a36.jpeg", "type": "article", "site_name": "Wprost", "locale": "pl_PL", "updated_time": "2020-01-01T09:56:13+01:00"}, "fb": {"app_id": 119818731519670}}, "canonical_link": "https://www.wprost.pl/swiat/10285638/incydent-w-watykanie-wierna-ciagnela-franciszka-ten-uderzyl-ja-w-dlon.html"}