{"source_url": "http://www.tvp.info", "url": "http://www.tvp.info/46663397/prezydent-rozpoczyna-kampanie-kto-w-sztabie", "title": "Prezydent rozpoczyna kampani\u0119. Kto w sztabie?", "top_image": "https://s6.tvp.pl/images2/6/3/6/uid_636ee6ceab18574ceca66ef2ae536c9e1581730564991_width_960_play_0_pos_0_gs_0_height_540.jpg", "meta_img": "https://s6.tvp.pl/images2/6/3/6/uid_636ee6ceab18574ceca66ef2ae536c9e1581730564991_width_960_play_0_pos_0_gs_0_height_540.jpg", "images": ["https://s5.tvp.pl/images2/5/d/a/uid_5dafce3c29e91eb5e4697ccafdf458921581706141214_width_1373_play_0_pos_0_gs_0_height_779.jpg", "http://www.tvp.info/templates/xhtml/www.tvp.info/resources/images/logo/tvp-info.svg", "https://s6.tvp.pl/images2/6/3/6/uid_636ee6ceab18574ceca66ef2ae536c9e1581730564991_width_960_play_0_pos_0_gs_0_height_540.jpg", "https://s6.tvp.pl/images2/f/b/9/uid_fb9f71bf6a8478f1d49ae278318ee1e21580924764724_width_190_play_0_pos_0_gs_0_height_107.jpg", "https://s6.tvp.pl/images2/f/9/4/uid_f9477bde6f9ad0001fcc3050082a07201581714375758_width_1373_play_0_pos_0_gs_0_height_779.jpg", "https://s4.tvp.pl/images2/d/9/5/uid_d95fea6289c694b086e9a8a29617f0591580904990512_width_190_play_0_pos_0_gs_0_height_107.jpg", "http://www.tvp.info/templates/xhtml/www.tvp.info/resources/images/icon/close-search.svg", "http://www.tvp.info/templates/xhtml/www.tvp.info/resources/images/logo/pap.png", "https://s.tvp.pl/repository/attachment/4/4/6/446ae7032ad7145311025c27ebb077441541685773263.jpg", "https://s6.tvp.pl/images2/f/2/8/uid_f2821d2cb9aeb6c70075b1d0ea18528f1581710622451_width_1373_play_0_pos_0_gs_0_height_779.jpg", "http://www.tvp.info/pub/sess/initsession", "https://s2.tvp.pl/images2/2/7/5/uid_2759ea4e2faf2a9f79eeb6693d1edd1d1581702769929_width_1373_play_0_pos_0_gs_0_height_779.jpg", "https://s3.tvp.pl/images2/c/5/f/uid_c5fd2aeb2319f2a22e800d6a7185f6991581712001768_width_1373_play_0_pos_0_gs_0_height_779.jpg", "http://www.tvp.info/pub/sess/viewrequest?object_id=46663397", "https://s6.tvp.pl/images2/6/3/6/uid_636ee6ceab18574ceca66ef2ae536c9e1581730564991_width_907_play_0_pos_0_gs_0_height_515.jpg"], "movies": [], "text": "Urz\u0119duj\u0105cy prezydent Andrzej Duda, kt\u00f3ry ubiega si\u0119 o reelekcj\u0119, w sobot\u0119 zainauguruje swoj\u0105 kampani\u0119 wyborcz\u0105. Rozpocznie j\u0105 konwencja Prawa i Sprawiedliwo\u015bci, kt\u00f3ra odb\u0119dzie si\u0119 w hali Expo w Warszawie. W trakcie konwencji planowane s\u0105 wyst\u0105pienia: Andrzeja Dudy, premiera Mateusza Morawieckiego i prezesa PiS Jaros\u0142awa Kaczy\u0144skiego. Przed konwencj\u0105 Rada Polityczna PiS ma udzieli\u0107 poparcia kandydaturze urz\u0119duj\u0105cego prezydenta.\n\nAndrzej Duda sw\u00f3j start w wyborach zapowiedzia\u0142 na pocz\u0105tku lutego podczas spotkania z mieszka\u0144cami Lubartowa (woj. lubelskie). Podkre\u015bli\u0142 w\u00f3wczas, \u017ce zale\u017cy mu na tym, aby obecny rz\u0105d, kt\u00f3rego prac\u0119 ocenia\u0142 pozytywnie, m\u00f3g\u0142 nadal realizowa\u0107 swoj\u0105 misj\u0119. Podczas spotkania z mieszka\u0144cami dzi\u0119kowa\u0142 za wsparcie i prosi\u0142 o g\u0142osy w nadchodz\u0105cych wyborach.\n\n\n\nW czwartek PKW poinformowa\u0142a o rejestracji czterech komitet\u00f3w wyborczych, w tym Andrzeja Dudy. Od tego czasu kandydat mo\u017ce prowadzi\u0107 agitacj\u0119, a tak\u017ce pozyskiwa\u0107 i wydatkowa\u0107 \u015brodki.\n\n\n\nSobotnia konwencja, kt\u00f3ra rozpocznie si\u0119 o godz. 12 ma zainaugurowa\u0107 kampani\u0119 wyborcz\u0105 prezydenta.\n\n\n\nWiceszef kancelarii prezydenta Pawe\u0142 Mucha w rozmowie z TVP1 poinformowa\u0142, \u017ce w trakcie konwencji zostanie podsumowany dorobek mijaj\u0105cej kadencji prezydenta oraz zostan\u0105 nakre\u015blone kierunki ewentualnej przysz\u0142ej dzia\u0142alno\u015bci. Jak doda\u0142, w trakcie konwencji zostanie tak\u017ce zaprezentowany sztab Andrzeja Dudy.\n\n\n\n- By\u0107 mo\u017ce niekoniecznie wszystkie osoby b\u0119d\u0105 jutro przedstawione. Natomiast mo\u017cna si\u0119 spodziewa\u0107 w ci\u0105gu kilku dni takiej pe\u0142nej informacji dotycz\u0105cej os\u00f3b zaanga\u017cowanych, kt\u00f3re na bie\u017c\u0105co t\u0119 prac\u0119 sztabow\u0105 prowadz\u0105 - powiedzia\u0142 Mucha.\n\n#wieszwiecej Polub nas\n\nMarsza\u0142ek Sejmu og\u0142osi\u0142a dat\u0119 wybor\u00f3w prezydenckich Marsza\u0142ek Sejmu El\u017cbieta Witek og\u0142osi\u0142a, \u017ce wybory prezydenckie zostan\u0105 przeprowadzone 10 maja 2020 r. Kampania wyborcza formalnie ruszy dopiero... zobacz wi\u0119cej\n\nKto wejdzie do sztabu?\n\n\n\nW sztabie \u2013 wed\u0142ug nieoficjalnych informacji \u2013 znajd\u0105 si\u0119: by\u0142a premier, europos\u0142anka Beata Szyd\u0142o i by\u0142y szef MSWiA, europose\u0142 Joachim Brudzi\u0144ski. Ponadto w sk\u0142ad sztabu maj\u0105 wej\u015b\u0107 tak\u017ce: wiceszef Kancelarii Prezydenta Pawe\u0142 Mucha, rzecznik prezydenta B\u0142a\u017cej Spychalski, szef KPRM Micha\u0142 Dworczyk, a tak\u017ce szef Komitetu Wykonawczego PiS Krzysztof Sobolewski, wicerzecznik partii Rados\u0142aw Fogiel oraz wiceszef MSWiA Pawe\u0142 Szefernaker.\n\n\n\nSztab Andrzeja Dudy w najbli\u017cszych dniach b\u0119dzie kontynuowa\u0142 zbi\u00f3rk\u0119 podpis\u00f3w pod rejestracj\u0105 jego kandydatury. Do rejestracji kandydata potrzebnych jest 100 tysi\u0119cy podpis\u00f3w, a czas na rejestracj\u0119 mija 26 marca.\n\n\n\nW wyborach prezydenckich, kt\u00f3re odb\u0119d\u0105 si\u0119 10 maja kontrkandydatami Andrzeja Dudy b\u0119d\u0105: wicemarsza\u0142ek Sejmu, pos\u0142anka KO Ma\u0142gorzata Kidawa-B\u0142o\u0144ska, europose\u0142 Robert Biedro\u0144 (Wiosna), lider PSL W\u0142adys\u0142aw Kosiniak-Kamysz, pose\u0142 Konfederacji Krzysztof Bosak oraz kandydat niezale\u017cny, dziennikarz Szymon Ho\u0142ownia. Je\u015bli \u017caden z kandydat\u00f3w nie uzyska ponad po\u0142owy wa\u017cnie oddanych g\u0142os\u00f3w, 24 maja odb\u0119dzie si\u0119 druga tura wybor\u00f3w.\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "//s.tvp.pl/files/portale-v4/tvp-info/images/favicon/favicon-16-x-16.png", "meta_data": {"viewport": "width=device-width, initial-scale=1.0, maximum-scale=1.0", "format-detection": "telephone=no", "twitter": {"card": "summary_large_image", "site": "@tvp_info", "image": "https://s6.tvp.pl/images2/6/3/6/uid_636ee6ceab18574ceca66ef2ae536c9e1581730564991_width_960_play_0_pos_0_gs_0_height_540.jpg"}, "og": {"title": "Prezydent rozpoczyna kampani\u0119. Kto w sztabie?", "description": "Wybory odb\u0119d\u0105 si\u0119 10 maja.", "image": "https://s6.tvp.pl/images2/6/3/6/uid_636ee6ceab18574ceca66ef2ae536c9e1581730564991_width_960_play_0_pos_0_gs_0_height_540.jpg", "type": "article", "url": "http://www.tvp.info/46663397/prezydent-rozpoczyna-kampanie-kto-w-sztabie"}, "fb": {"app_id": 825992797416546}}, "canonical_link": "https://www.tvp.info/46663397/prezydent-rozpoczyna-kampanie-kto-w-sztabie"}