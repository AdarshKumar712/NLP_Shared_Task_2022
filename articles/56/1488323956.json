{"source_url": "https://www.birgun.net", "url": "https://www.birgun.net/haber/akp-li-belediyeden-30-milyon-liralik-tanitim-283009", "title": "AKP'li belediyeden 30 milyon liral\u0131k tan\u0131t\u0131m", "top_image": "https://static.birgun.net/resim/haber-detay-resim/2020/01/07/akp-li-belediyeden-30-milyon-liralik-tanitim-671700-5.jpg", "meta_img": "https://static.birgun.net/resim/haber-detay-resim/2020/01/07/akp-li-belediyeden-30-milyon-liralik-tanitim-671700-5.jpg", "images": ["https://static.birgun.net/static/images/spacer.gif", "https://static.birgun.net/resim/haber-liste-resim/2020/01/08/mhp-li-ilce-baskani-istifa-etti-672497-6.jpg", "https://static.birgun.net/static/images/birgun-logo.png", "https://static.birgun.net/resim/haber-liste-resim/2020/01/07/moskova-ankara-dan-ne-alirim-derdinde-671594-6.jpg", "https://static.birgun.net/resim/haber-liste-resim/2020/01/08/ekonomi-bagimli-iliskiler-kirilgan-672037-6.jpg", "https://static.birgun.net/static/images/linkedin.svg", "https://static.birgun.net/resim/haber-detay-resim/2020/01/07/akp-li-belediyeden-30-milyon-liralik-tanitim-671700-5.jpg", "https://static.birgun.net/resim/haber-liste-resim/2020/01/07/chp-li-altay-mit-binasinin-acilis-toreninde-omer-celik-in-ne-isi-var-671892-6.jpg", "https://static.birgun.net/resim/haber-liste-resim/2020/01/08/akp-li-semsettin-emir-den-erdogan-i-kizdiracak-sozler-672155-6.jpg", "https://static.birgun.net/static/images/twitter.svg", "https://static.birgun.net/resim/haber-liste-resim/2020/01/08/disisleri-bakani-cavusoglu-yarin-irak-a-gidecek-672190-6.jpg", "https://static.birgun.net/resim/haber-liste-resim/2020/01/07/boru-hatti-curudu-17-milyon-dolari-gomduler-671591-6.jpg", "https://static.birgun.net/static/images/facebook.svg", "https://static.birgun.net/resim/haber-liste-resim/2020/01/07/esad-ile-gorusen-putin-emevi-camisini-ziyaret-etti-671980-6.jpg", "https://static.birgun.net/resim/haber-liste-resim/2020/01/08/selahattin-demirtas-keske-konustuklarimizi-hayata-gecirebilseydik-672466-6.jpg", "https://static.birgun.net/static/images/arrow-down.svg"], "movies": [], "text": "AKP\u2019li Bursa B\u00fcy\u00fck\u015fehir Belediyesi, tan\u0131t\u0131m hizmetleri i\u00e7in 30 milyon liral\u0131k \u00f6deme yapt\u0131\n\nEn bor\u00e7lu belediyeler aras\u0131nda yer alan AKP\u2019li Bursa B\u00fcy\u00fck\u015fehir Belediyesi, \u201cProje, Yat\u0131r\u0131m ve Hizmetlerin Kamuoyuna Duyurulmas\u0131\u201d hizmeti i\u00e7in 30 milyon 392 bin liral\u0131k ihale yapt\u0131.\n\nS\u00f6zc\u00fc'den Deniz Ayhan'\u0131n haberine g\u00f6re, AKP'li belediyenin sat\u0131n ald\u0131\u011f\u0131 hizmetler aras\u0131nda, yemek ikram\u0131, 5 y\u0131ld\u0131zl\u0131 otelde konaklama, sahne s\u00fcslenmesi, yerel ve ulusal kanallarda tan\u0131t\u0131m yer ald\u0131. Organizasyonlar 2021'e kadar devam edecek.\n\nBelediyenin ikram edece\u011fi yemek men\u00fcs\u00fcnde, kuver taba\u011f\u0131, iri k\u0131y\u0131m rokal\u0131 mevsim salata, ezine beyaz peynir ve kavun, k\u00f6zde patl\u0131can salata, deniz b\u00f6r\u00fclce, lakerda, karides s\u00f6\u011f\u00fc\u015f, kalamar tava, bu\u011fulama veya \u0131zgara bal\u0131k, 17 \u00e7e\u015fit ord\u00f6v taba\u011f\u0131, so\u011fuk i\u00e7ecek, \u00e7ay ve kahve bulunuyor. 14 Ekim 2019-11 Ekim 2021 aras\u0131ndaki tan\u0131t\u0131m program\u0131na 30 milyon 392 bin TL \u00f6dendi.\n\nB\u00fcy\u00fck\u015fehir Belediye Ba\u015fkan\u0131 Alinur Akta\u015f, daha \u00f6nce yapt\u0131\u011f\u0131 a\u00e7\u0131klamada, belediyenin bor\u00e7lu oldu\u011funu belirterek, \u201cAma iflas etmi\u015f durumda de\u011filiz\u201d demi\u015fti. Ayr\u0131ca, organizasyonlardaki ikramlarda da 8 ki\u015filik masalara antep f\u0131st\u0131k ve bademli kar\u0131\u015f\u0131k \u00e7erez taba\u011f\u0131, tatl\u0131-tuzlu kuru pasta da verilecek.\n\nKONUKLAR L\u00dcKS OTELLERDE A\u011eIRLANACAK\n\nOrganizasyonlar kapsam\u0131nda Bursa'ya gelen konuklar, 5 ve 4 y\u0131ld\u0131zl\u0131 otellerde a\u011f\u0131rlanacak. Konuklar i\u00e7in hediye \u00e7antalar\u0131 da haz\u0131rlanacak.\n\nAKP'li Belediye daha \u00f6nce de, \u00e7i\u00e7ek al\u0131m\u0131, sosyal ve k\u00fclt\u00fcrel hizmetler i\u00e7in otob\u00fcs kiralamas\u0131, tan\u0131t\u0131m materyalleri yapt\u0131r\u0131lmas\u0131 ve \u2018ho\u015f geldin bebek' seti al\u0131m\u0131 i\u00e7in 15 milyon 169 bin 550 TL harcam\u0131\u015ft\u0131. Mart 2019 tarihinde de 3 milyon 76 bin 500 TL'ye kentteki, spor, sosyal ve k\u00fclt\u00fcrel hizmetlerde kullan\u0131lmak \u00fczere 7 ayl\u0131k ara\u00e7 kiralanm\u0131\u015ft\u0131. 28 Mart'ta ise 5 milyon 894 bin TL'lik ye\u015fil alanlarda kullan\u0131lmak \u00fczere mevsimlik \u00e7i\u00e7ek al\u0131m\u0131 yap\u0131lm\u0131\u015ft\u0131.", "keywords": [], "meta_keywords": ["AKP", "Bursa", "belediye", "ihale", "\u00e7ay", "antep", "bebek", "ara\u00e7", "sahne", "spor"], "tags": [], "authors": [], "publish_date": null, "summary": "", "article_html": "", "meta_description": "AKP\u2019li Bursa B\u00fcy\u00fck\u015fehir Belediyesi, tan\u0131t\u0131m hizmetleri i\u00e7in 30 milyon liral\u0131k \u00f6deme yapt\u0131", "meta_lang": "tr", "meta_favicon": "", "meta_data": {"og": {"description": "AKP\u2019li Bursa B\u00fcy\u00fck\u015fehir Belediyesi, tan\u0131t\u0131m hizmetleri i\u00e7in 30 milyon liral\u0131k \u00f6deme yapt\u0131", "title": "AKP'li belediyeden 30 milyon liral\u0131k tan\u0131t\u0131m", "url": "https://www.birgun.net/haber/akp-li-belediyeden-30-milyon-liralik-tanitim-283009", "image": "https://static.birgun.net/resim/haber-detay-resim/2020/01/07/akp-li-belediyeden-30-milyon-liralik-tanitim-671700-5.jpg", "type": "website", "site_name": "birgun.net"}, "keywords": "AKP, Bursa, belediye, ihale, \u00e7ay, antep, bebek, ara\u00e7, sahne, spor", "articleid": 283009, "article": {"published": "2020-01-07"}, "twitter": {"url": "https://www.birgun.net/haber/akp-li-belediyeden-30-milyon-liralik-tanitim-283009", "title": "AKP'li belediyeden 30 milyon liral\u0131k tan\u0131t\u0131m", "description": "AKP\u2019li Bursa B\u00fcy\u00fck\u015fehir Belediyesi, tan\u0131t\u0131m hizmetleri i\u00e7in 30 milyon liral\u0131k \u00f6deme yapt\u0131", "site": "@BirGun_Gazetesi"}, "pdate": 20200107, "utime": 20200107104827, "ptime": 20200107104200, "msapplication-starturl": "https://www.birgun.net", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "viewport": "width=device-width, initial-scale=1", "revisit-after": "1 days"}, "canonical_link": "https://www.birgun.net/haber/akp-li-belediyeden-30-milyon-liralik-tanitim-283009"}