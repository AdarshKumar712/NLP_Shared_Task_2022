{"source_url": "https://www.milliyet.com.tr", "url": "https://www.milliyet.com.tr/gundem/kadin-doktoru-darbeden-gamze-elini-kaldirdi-tokat-atacak-sandim-6173843", "title": "Kad\u0131n doktoru darbeden Gamze: Elini kald\u0131rd\u0131, tokat atacak sand\u0131m", "top_image": "https://i2.milimaj.com/i/milliyet/75/0x0/5e7b5ab955427f125c0b0a68.jpg", "meta_img": "https://i2.milimaj.com/i/milliyet/75/0x0/5e7b5ab955427f125c0b0a68.jpg", "images": ["data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://i2.milimaj.com/i/milliyet/75/0x0/5e7b5ab955427f125c0b0a68.jpg", "https://s.milimaj.com/images/milliyet/milliyet_logo.png", "https://s.milimaj.com/images/common/backtohome.png", "https://s.milimaj.com/images/milliyet/milliyettv-logo-white.png"], "movies": [], "text": "T\u00fcm sa\u011fl\u0131k personelinin corona vir\u00fcs salg\u0131n\u0131na kar\u015f\u0131 verdi\u011fi m\u00fccadele s\u00fcrerken, \u0130lkad\u0131m il\u00e7esindeki Gazi Devlet Hastanesi'nin acil servisinde g\u00f6revli kad\u0131n doktor Z.K., d\u00fcn \u015fiddet ma\u011fduru oldu. \u0130ddiya g\u00f6re, eli kap\u0131ya s\u0131k\u0131\u015fan Deniz A., yan\u0131na kuzeni Gamze Kan\u0131k'\u0131 da al\u0131p, hastaneye geldi. Hasta kabulde g\u00f6revli sekreter, 2 k\u0131za corona vir\u00fcs tedbirleri nedeniyle 'Burada sadece hasta kals\u0131n' uyar\u0131s\u0131nda bulundu.\n\n'SEN NE B\u0130\u00c7\u0130M DOKTORSUN?'\n\nD\u0131\u015far\u0131 \u00e7\u0131kmay\u0131 kabul etmeyen kuzenler ise pratisyen hekim Z.K.'nin yan\u0131na gitti. Doktorun eline dokundu\u011fu Deniz A., \"Can\u0131m\u0131 ac\u0131tt\u0131n, sen ne bi\u00e7im doktorsun?\" diyerek, ba\u011f\u0131rmaya ba\u015flad\u0131. \u0130kili doktoru muayene masas\u0131 ve duvar aras\u0131na s\u0131k\u0131\u015ft\u0131rd\u0131. Kan\u0131k doktorun kafas\u0131na vurmaya ba\u015flad\u0131. Ya\u015fanan arbede sonras\u0131 doktor Z.K., beyaz kod vererek, polis \u00e7a\u011f\u0131rd\u0131.\n\nHastaneye gelen \u0130lyask\u00f6y Polis Merkezi ekipleri, Gamze Kan\u0131k ve Deniz A.'y\u0131 g\u00f6zalt\u0131na ald\u0131. \u0130\u015flemlerinin ard\u0131ndan adliyeye sevk edilen kuzenlerden Gamze Kan\u0131k tutukland\u0131, Deniz A. ise adli kontrol \u015fart\u0131yla serbest b\u0131rak\u0131ld\u0131.\n\n'DOKTORDAN \u015e\u0130KAYET\u00c7\u0130Y\u0130M'\n\n'Kasten yaralama ve hakeret' su\u00e7undan tutuklanan Kan\u0131k'\u0131n polise verdi\u011fi ifadesinde, 'Kuzenim Deniz ile acile gittik. Kuzenimin parma\u011f\u0131 s\u0131k\u0131\u015fm\u0131\u015ft\u0131. \u0130stedi\u011fi r\u00f6ntgeni g\u00f6stermek i\u00e7in doktorun yan\u0131na gittik. Doktor kontrol etmek i\u00e7in parma\u011f\u0131na bast\u0131rd\u0131. Kuzenimin can\u0131 ac\u0131d\u0131 ve doktora, 'Ne yap\u0131yorsun sen, can\u0131m ac\u0131d\u0131, yava\u015f bast\u0131r' dedi. Doktor da 'E\u015fk\u0131ya m\u0131s\u0131n\u0131z nesiniz?' diyerek, elini yukar\u0131 kald\u0131rd\u0131. Tokat atacak sand\u0131m. Doktor benim sa\u00e7\u0131ma dald\u0131, ben de kar\u015f\u0131l\u0131k vermek i\u00e7in ona dald\u0131m. Doktordan \u015fikayet\u00e7iyim\" dedi\u011fi \u00f6\u011frenildi.\n\n'KAFAMA VURMAYA BA\u015eLADILAR'\n\nPratisyen hekim Z.K. ise ifadesinde, \u015funlar\u0131 s\u00f6yledi:\n\n\"Acil serviste travma b\u00f6l\u00fcm\u00fcnde \u00e7al\u0131\u015f\u0131yordum. \u0130smini \u015fu an \u00f6\u011frendi\u011fim ki\u015filer travma b\u00f6l\u00fcm\u00fcne 2 erkek 2 kad\u0131n olarak geldiler. Ben de vir\u00fcs salg\u0131n\u0131 sebebiyle kendilerini uyararak, 'Burada sadece hasta kals\u0131n. Di\u011ferleri d\u0131\u015far\u0131 \u00e7\u0131ks\u0131n' dedim. Bunun \u00fczerine Gamze Kan\u0131k ve Deniz A., 'D\u0131\u015far\u0131day\u0131z ya g\u00f6rm\u00fcyor musun?' diyerek serzeni\u015fte bulundu. Bu s\u0131rada Deniz A.'n\u0131n parma\u011f\u0131n\u0131 muayene ederken elime al\u0131r almaz, 'Can\u0131m\u0131 yak\u0131yorsun. Ne bi\u00e7im doktorsun, sen doktor musun?' diye ba\u011f\u0131r\u0131p \u00fczerime y\u00fcr\u00fcd\u00fc. Gamze Kan\u0131k'la birlikte \u00fczerime y\u00fcr\u00fcyerek beni muayene masas\u0131 ile duvar aras\u0131na s\u0131k\u0131\u015ft\u0131rd\u0131lar. Bo\u011faz\u0131m\u0131 s\u0131karak kafama vurmaya ba\u015flad\u0131lar. Arbede s\u0131ras\u0131nda g\u00fcvenlik g\u00f6revlileri ve personel gelerek beni kurtard\u0131. Ba\u015f\u0131ma ald\u0131\u011f\u0131m darbelerden dolay\u0131 ba\u015f\u0131m a\u011fr\u0131d\u0131, g\u00f6revime devam edemedim.\"", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son Dakika G\u00fcncel Haberler - Samsun'da, devlet hastanesi acil servisinde g\u00f6revli doktor Z.K.'yi (26) darbetti\u011fi iddias\u0131yla tutuklanan Gamze Kan\u0131k'\u0131n(19), polise verdi\u011fi ifadesinde, Doktor elini kald\u0131rd\u0131, tokat atacak sand\u0131m. Sa\u00e7\u0131ma dald\u0131\u011f\u0131 i\u00e7in ben de ona dald\u0131m dedi\u011fi \u00f6\u011frenildi.", "meta_lang": "tr", "meta_favicon": "https://s.milimaj.com/favicon/apple-touch-icon.png?v=octo-4.0.53.306", "meta_data": {"viewport": "width=device-width, initial-scale=1, maximum-scale=1, user-scalable=no", "og": {"url": "https://www.milliyet.com.tr/gundem/kadin-doktoru-darbeden-gamze-elini-kaldirdi-tokat-atacak-sandim-6173843", "title": "Kad\u0131n doktoru darbeden Gamze: Elini kald\u0131rd\u0131, tokat atacak sand\u0131m", "type": "article", "image": "https://i2.milimaj.com/i/milliyet/75/0x0/5e7b5ab955427f125c0b0a68.jpg", "site_name": "Milliyet", "description": "Samsun'da, devlet hastanesi acil servisinde g\u00f6revli doktor Z.K.'yi (26) darbetti\u011fi iddias\u0131yla tutuklanan Gamze Kan\u0131k'\u0131n(19), polise verdi\u011fi ifadesinde, Doktor elini kald\u0131rd\u0131, tokat atacak sand\u0131m. Sa\u00e7\u0131ma dald\u0131\u011f\u0131 i\u00e7in ben de ona dald\u0131m dedi\u011fi \u00f6\u011frenildi."}, "description": "Son Dakika G\u00fcncel Haberler - Samsun'da, devlet hastanesi acil servisinde g\u00f6revli doktor Z.K.'yi (26) darbetti\u011fi iddias\u0131yla tutuklanan Gamze Kan\u0131k'\u0131n(19), polise verdi\u011fi ifadesinde, Doktor elini kald\u0131rd\u0131, tokat atacak sand\u0131m. Sa\u00e7\u0131ma dald\u0131\u011f\u0131 i\u00e7in ben de ona dald\u0131m dedi\u011fi \u00f6\u011frenildi.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/gundem/kadin-doktoru-darbeden-gamze-elini-kaldirdi-tokat-atacak-sandim-6173843", "title": "Kad\u0131n doktoru darbeden Gamze: Elini kald\u0131rd\u0131, tokat atacak sand\u0131m", "description": "Samsun'da, devlet hastanesi acil servisinde g\u00f6r...", "image": "https://i2.milimaj.com/i/milliyet/75/0x0/5e7b5ab955427f125c0b0a68.jpg"}, "msapplication-TileColor": "#ffffff", "msapplication-config": "https://s.milimaj.com/favicon/browserconfig.xml?v=octo-4.0.53.306", "theme-color": "#ffffff", "robots": "index,follow", "Classification": "News"}, "canonical_link": "https://www.milliyet.com.tr/gundem/kadin-doktoru-darbeden-gamze-elini-kaldirdi-tokat-atacak-sandim-6173843"}