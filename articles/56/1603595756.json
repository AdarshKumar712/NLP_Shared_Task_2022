{"source_url": "https://www.turkiyegazetesi.com.tr", "url": "https://www.turkiyegazetesi.com.tr/dunya/703408.aspx", "title": "ABD'de Kovid-19'dan en \u00e7ok etkilenen New York 'yeni bir safhaya' ge\u00e7iyor", "top_image": "https://icdn.turkiyegazetesi.com.tr/images/haberler/2020_05/buyuk/abd-de-kovid-19-dan-en-cok-etkilenen-new-york-yeni-bir-safhaya-geciyor-1589220274.jpg", "meta_img": "https://icdn.turkiyegazetesi.com.tr/images/haberler/2020_05/buyuk/abd-de-kovid-19-dan-en-cok-etkilenen-new-york-yeni-bir-safhaya-geciyor-1589220274.jpg", "images": ["https://icdn.turkiyegazetesi.com.tr/images/albumler/2020_05/orta/survivor-sms-siralamasi-12-mayis-unluler-gonulluler-survivor-sms-sonuclari-1589274370.jpg", "https://icdn.turkiyegazetesi.com.tr/Templates/v1/images/twitter_share.png", "https://icdn.turkiyegazetesi.com.tr/images/albumler/2020_05/orta/whatsapp-yeni-ozelligi-ile-zoom-a-rakip-oluyor-1589269462.jpg", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/Templates/v1/images/yorum.png", "https://icdn.turkiyegazetesi.com.tr/images/albumler/2020_05/orta/bu-koyde-fotograf-cekmek-parayla--1589272524.jpg", "https://icdn.turkiyegazetesi.com.tr/images/haberler/2020_05/buyuk/abd-de-kovid-19-dan-en-cok-etkilenen-new-york-yeni-bir-safhaya-geciyor-1589220274.jpg", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/Templates/v1/images/logo.png", "https://d5nxst8fruw4z.cloudfront.net/atrk.gif?account=brRyo1IWx810Y8"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nABD'de New York Valisi Andrew Cuomo, yeni tip koronavir\u00fcs (Kovid-19) salg\u0131n\u0131n\u0131n en k\u00f6t\u00fc vurdu\u011fu eyaletin bu hafta yeni bir safhaya ge\u00e7ece\u011fini ve k\u0131rsal b\u00f6lgelerde baz\u0131 sekt\u00f6rlerin a\u00e7\u0131laca\u011f\u0131n\u0131 duyurdu.\n\nCuomo, d\u00fczenledi\u011fi bas\u0131n toplant\u0131s\u0131nda, eyalette koronavir\u00fcs vaka ve \u00f6l\u00fcm say\u0131lar\u0131n\u0131n azalmaya devam etti\u011fini ve son 24 saatte 161 ki\u015finin hayat\u0131n\u0131 kaybetti\u011fini belirterek, ''New York yeni bir safhaya giriyor.'' dedi.\n\nUpstate New York'taki baz\u0131 b\u00f6lgelerde in\u015faat ve \u00fcretim sekt\u00f6rlerinin 15 May\u0131s sonras\u0131 faaliyetlere ba\u015flayaca\u011f\u0131n\u0131 ifade eden Cuomo, New York kentindeki \u00f6nlemlerin ise hazirana kadar devam edece\u011fini s\u00f6yledi.\n\nNew York'ta 27 Mart'tan bu yana ilk kez Kovid-19'dan \u00f6lenlerin say\u0131s\u0131 200'\u00fcn alt\u0131na d\u00fc\u015ft\u00fc. ABD genelinde ise son 24 saatte koronavir\u00fcs nedeniyle hayat\u0131n\u0131 kaybedenlerin say\u0131s\u0131 binin alt\u0131nda kald\u0131.\n\nABD Ba\u015fkan\u0131 Donald Trump, Twitter hesab\u0131ndan bu sabah yapt\u0131\u011f\u0131 a\u00e7\u0131klamada ''koronavir\u00fcs say\u0131lar\u0131n\u0131n iyiye gitti\u011fi'' ve salg\u0131nla m\u00fccadelede ''ilerleme kaydedildi\u011fi'' de\u011ferlendirmesinde bulunmu\u015ftu.\n\nKovid-19 g\u00f6r\u00fclen \u00fclke ve b\u00f6lgelerdeki yeni vakalara ili\u015fkin g\u00fcncel verilerin derlendi\u011fi \"Worldometer\" internet sitesine g\u00f6re, ABD'de vaka say\u0131s\u0131 1 milyon 373 bin 706'ya, \u00f6l\u00fc say\u0131s\u0131 81 bin 9'a y\u00fckseldi.", "keywords": [], "meta_keywords": ["abd", ""], "tags": [], "authors": [], "publish_date": null, "summary": "", "article_html": "", "meta_description": "ABD'de Kovid-19 salg\u0131n\u0131ndan en \u00e7ok etkilenen New York'ta bu hafta yeni bir safhaya ge\u00e7ilece\u011fi bildirildi.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "ABD'de Kovid-19 salg\u0131n\u0131ndan en \u00e7ok etkilenen New York'ta bu hafta yeni bir safhaya ge\u00e7ilece\u011fi bildirildi.", "keywords": "abd,", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "ABD'de Kovid-19'dan en \u00e7ok etkilenen New York 'yeni bir safhaya' ge\u00e7iyor", "description": "", "image": "https://icdn.turkiyegazetesi.com.tr/images/haberler/2020_05/buyuk/abd-de-kovid-19-dan-en-cok-etkilenen-new-york-yeni-bir-safhaya-geciyor-1589220274.jpg", "url": "https://www.turkiyegazetesi.com.tr/dunya/703408.aspx"}, "og": {"type": "Article", "title": "ABD'de Kovid-19'dan en \u00e7ok etkilenen New York 'yeni bir safhaya' ge\u00e7iyor", "url": "https://www.turkiyegazetesi.com.tr/dunya/703408.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_05/buyuk/abd-de-kovid-19-dan-en-cok-etkilenen-new-york-yeni-bir-safhaya-geciyor-1589220274.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/dunya/703408.aspx"}