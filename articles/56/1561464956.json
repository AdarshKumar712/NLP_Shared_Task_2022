{"source_url": "https://web.archive.org", "url": "https://web.archive.org/web/20200329211800id_/https://www.sondakika.com/haber/haber-eba-canli-sinif-uygulamasi-devreye-alinacak-milli-13062819/", "title": "\u201cEBA Canl\u0131 S\u0131n\u0131f\u201c uygulamas\u0131 devreye al\u0131nacak", "top_image": "https://foto.sondakika.com/haber/2020/03/28/eba-canli-sinif-uygulamasi-devreye-alinacak-m-13062819_o.jpg", "meta_img": "https://foto.sondakika.com/haber/2020/03/28/eba-canli-sinif-uygulamasi-devreye-alinacak-m-13062819_o.jpg", "images": ["https://mc.yandex.ru/watch/14078032", "https://web.archive.org/static/images/Desktop_icon_2x_ios.png", "https://foto.sondakika.com/haber/2020/03/28/eba-canli-sinif-uygulamasi-devreye-alinacak-m-13062819_o.jpg", "https://foto.sondakika.com/haber/2020/03/29/icisleri-bakani-soylu-salgin-nedeniyle-13067013_4086_170.jpg", "https://web.archive.org/static/images/Desktop_icon_2x_android.png", "http://b.scorecardresearch.com/p?c1=2&c2=11114222&cv=2.0&cj=1", "https://web.archive.org/static/reklam/advertisement.gif?ads=1", "https://web.archive.org/static/images/blank.gif", "https://foto.sondakika.com/haber/2020/03/29/meclis-doktoru-virus-suphesiyle-tedbiren-gozlem-13067005_5655_170.jpg", "https://web.archive.org/static/images/sosyal/icons/facebook.png", "https://web.archive.org/static/images/sosyal/icons/twitter.png", "https://foto.sondakika.com/haber/2020/03/29/abd-baskani-trump-harry-ve-meghan-in-guvenligi-13067036_4073_170.jpg", "https://foto.sondakika.com/haber/2020/03/29/abd-icin-korkutan-koronavirus-senaryosu-olu-13067035_4643_170.jpg", "https://web.archive.org/static/images/huawei-app-gallery-apk-download-link@2x.png", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "Milli E\u011fitim Bakan\u0131 Ziya Sel\u00e7uk, \"Entegre uzaktan e\u011fitim yakla\u015f\u0131m\u0131yla EBA Canl\u0131 S\u0131n\u0131f uygulamas\u0131n\u0131 devreye al\u0131yoruz.\" dedi.\n\nSel\u00e7uk, yeni a\u00e7\u0131lan E\u011fitim Bili\u015fim A\u011f\u0131 (EBA) Kontrol Merkezi ve EBA TV st\u00fcdyosunu ziyaret etti, EBA canl\u0131 s\u0131n\u0131f deste\u011fi ve uzaktan e\u011fitim s\u00fcreciyle ilgili a\u00e7\u0131klamalarda bulundu.\n\nBakan Sel\u00e7uk, 16 Mart'ta ara tatili de \u00f6ne alarak okullardaki e\u011fitime ara verildi\u011fini, bir hafta gibi k\u0131sa s\u00fcrede 3 yeni televizyon kanal\u0131 kurularak \u00f6rg\u00fcn e\u011fitimin uzaktan e\u011fitime entegre edildi\u011fini belirtti.\n\nBunun hem \u00f6\u011frenci hem \u00f6\u011fretmen hem de b\u00fct\u00fcn\u00fcyle sistemin al\u0131\u015fk\u0131n olmad\u0131\u011f\u0131 yeni bir s\u00fcre\u00e7 oldu\u011funu ifade eden Sel\u00e7uk, d\u00fcnyan\u0131n da bu durumla yeni kar\u015f\u0131la\u015ft\u0131\u011f\u0131na i\u015faret etti.\n\nOkullar\u0131n kapanmas\u0131 karar\u0131 al\u0131n\u0131r al\u0131nmaz uzaktan e\u011fitimle ilgili haz\u0131rl\u0131klara ba\u015flad\u0131klar\u0131n\u0131 dile getiren Sel\u00e7uk, \"Avantaj\u0131m\u0131z neydi? EBA'n\u0131n altyap\u0131s\u0131ndaki iyile\u015ftirme ve d\u00fczenlemeleri yapm\u0131\u015f olmam\u0131z, Akademik Destek \u00fcr\u00fcn\u00fcn\u00fc sisteme \u00e7ok \u00f6nceden dahil etmi\u015f olmam\u0131z. Peki, dezavantaj\u0131m\u0131z neydi? Destekleyici ders i\u00e7eriklerini h\u0131zl\u0131ca haz\u0131rlamak zorunda kald\u0131k. Bir haftal\u0131k test s\u00fcrecinde eksilerimizi, art\u0131lar\u0131m\u0131z\u0131 ve s\u00fcreci yeniden de\u011ferlendirme f\u0131rsat\u0131m\u0131z bulduk. \" diye konu\u015ftu.\n\nOkullar\u0131n kapal\u0131 kalma s\u00fcresinin 30 Nisan'a kadar uzad\u0131\u011f\u0131n\u0131 ve uzaktan e\u011fitimin daha \u00e7ok \u00f6nem kazand\u0131\u011f\u0131n\u0131 an\u0131msatan Sel\u00e7uk, T\u00fcrkiye'nin online e\u011fitim platformu EBA ile t\u00fcm \u00f6\u011frenci, \u00f6\u011fretmen ve velilere kesintisiz hizmet vermek i\u00e7in \u00e7al\u0131\u015fmalar\u0131n s\u00fcrd\u00fcr\u00fcld\u00fc\u011f\u00fcn\u00fcn alt\u0131n\u0131 \u00e7izdi.\n\nEBA Kontrol Merkezine \u00f6nemli bir yat\u0131r\u0131m yap\u0131ld\u0131\u011f\u0131n\u0131 anlatan Sel\u00e7uk, s\u00f6zlerini \u015f\u00f6yle s\u00fcrd\u00fcrd\u00fc:\n\n\"Uzaktan e\u011fitimle birlikte milyonlarca \u00f6\u011frencimizin ayn\u0131 anda kullan\u0131m talebiyle olu\u015fan yo\u011funluktan dolay\u0131 ya\u015fanan problemleri h\u0131zla \u00e7\u00f6z\u00fcme kavu\u015fturmak i\u00e7in EBA Kontrol Merkezini kurduk. Kontrol Merkezimizde, sistemlerimiz 7 g\u00fcn 24 saat kesintisiz \u015fekilde teknik ekiplerimiz taraf\u0131ndan takip ediliyor ve genel \u00f6l\u00e7ekteki sorunlara anl\u0131k olarak m\u00fcdahale ediliyor. Ekranlarda anl\u0131k kullan\u0131c\u0131 say\u0131lar\u0131, o anda sistemde olan \u00f6\u011frenci, \u00f6\u011fretmen ve veli say\u0131s\u0131, dakika dakika kullan\u0131c\u0131 yo\u011funlu\u011fu, sistem d\u0131\u015f\u0131nda giri\u015f i\u00e7in bekleyen kullan\u0131c\u0131 say\u0131s\u0131, EBA Akademik Destek'i kullanan \u00f6\u011frenci say\u0131s\u0131, uygulamalar\u0131n performans g\u00f6stergeleri gibi EBA istatistikleri anl\u0131k olarak takip ediliyor. \"\n\nB\u00f6ylece veri merkezlerinin internet trafi\u011fi, yo\u011fun kullan\u0131c\u0131 talebi, siber sald\u0131r\u0131lar veya ba\u015fka sebeplerle olu\u015fabilecek sorunlara an\u0131nda m\u00fcdahale edildi\u011fini belirten Sel\u00e7uk, sorun ya\u015fanmamas\u0131n\u0131n sa\u011fland\u0131\u011f\u0131n\u0131 kaydetti.\n\nDaha fazla \u00f6\u011frencinin EBA'dan ayn\u0131 anda faydalanabilmesi i\u00e7in sistemin altyap\u0131s\u0131nda bir taraftan iyile\u015ftirmeler yap\u0131ld\u0131\u011f\u0131na dikkati \u00e7eken Sel\u00e7uk, \u015funlar\u0131 kaydetti:\n\n\"Entegre uzaktan e\u011fitim yakla\u015f\u0131m\u0131yla, bir; TRT EBA TV yay\u0131n programlar\u0131n\u0131, iki; EBA'y\u0131 internet \u00fczerinden \u00f6\u011frencinin kendi ba\u015f\u0131na kullan\u0131m\u0131n\u0131, \u00fc\u00e7; \u00f6\u011fretmen ve \u00f6\u011frencinin bulu\u015fabilece\u011fi EBA Canl\u0131 S\u0131n\u0131f uygulamas\u0131n\u0131 devreye al\u0131yoruz. \u00d6\u011frencilerimiz bu \u00fc\u00e7 bile\u015feni birlikte kullanacaklar. Planlamam\u0131z buna g\u00f6re yap\u0131ld\u0131. Kullan\u0131m saatleri ayarland\u0131. Her \u00f6\u011frencinin \u00fc\u00e7 kaynaktan da yararlanmas\u0131 i\u00e7in d\u00fczenlemeler olu\u015fturuldu. 12 s\u0131n\u0131f\u0131m\u0131z var, televizyonun yay\u0131n ak\u0131\u015f\u0131n\u0131 s\u0131n\u0131flara g\u00f6re b\u00f6lmemiz, \u00e7ocuklar\u0131n \u00f6\u011frenme saatlerini d\u00fc\u015f\u00fcnmemiz, internet kullan\u0131c\u0131 yo\u011funlu\u011funu altyap\u0131ya g\u00f6re da\u011f\u0131tmam\u0131z gerekiyor. \u015eu an bu planlaman\u0131n uygulamas\u0131 \u00fczerinde \u00e7al\u0131\u015f\u0131yoruz. Bu \u00fc\u00e7l\u00fc kullan\u0131m\u0131 ikinci haftadan itibaren uygulamaya ba\u015flayaca\u011f\u0131z.\"\n\nSel\u00e7uk, sistemin \u00e7ok daha verimli ve sa\u011fl\u0131kl\u0131 bir i\u015fleyi\u015fe oturmas\u0131n\u0131n birka\u00e7 hafta alabilece\u011fini ifade etti.\n\n\"Soru \u00e7\u00f6z\u00fcm saati haz\u0131rlad\u0131k\"\n\n\u00d6nemli bir yenili\u011fin daha geldi\u011fine i\u015faret eden Sel\u00e7uk, \u015funlar\u0131 kaydetti:\n\n\"Bu arada, 8 ve 12'nci s\u0131n\u0131flar\u0131n \u00f6\u011frencileri ve \u00f6\u011fretmenleri i\u00e7in EBA kullan\u0131m s\u00fcreleri art\u0131r\u0131larak canl\u0131 s\u0131n\u0131f deste\u011fini devreye al\u0131yoruz. Canl\u0131 s\u0131n\u0131fla \u00f6\u011frencilerimiz kendi \u00f6\u011fretmenleriyle EBA \u00fczerinden bir s\u0131n\u0131f ortam\u0131nda ders i\u015fleyebilecekler. Yine 8 ve 12'nci s\u0131n\u0131f \u00f6\u011frencilerimiz i\u00e7in YKS ve LGS'de sorumlu olduklar\u0131 ve birinci d\u00f6nemin ba\u015f\u0131ndan itibaren i\u015fledikleri konulara y\u00f6nelik programlar haz\u0131rl\u0131yoruz. Bu s\u00fcre\u00e7te \u00f6zellikle 8'inci s\u0131n\u0131f \u00f6\u011frencilerimizin s\u0131nav haz\u0131rl\u0131k rutinlerine destek olmak i\u00e7in bir soru-\u00e7\u00f6z\u00fcm saati haz\u0131rlad\u0131k. \u00c7ocuklar\u0131m\u0131z bu saatlerde kendileri i\u00e7in haz\u0131rlanan \u00f6rnek sorular\u0131 ekrandan takip ederek \u00e7\u00f6zebilecekler. \u0130lk etapta uzaktan e\u011fitimi bir hafta d\u00fc\u015f\u00fcnd\u00fc\u011f\u00fcm\u00fcz i\u00e7in \u00f6\u011fretmenlerimizi g\u00f6reve davet etmemi\u015ftik. Ancak s\u00fcrecin uzamas\u0131 ile \u00f6\u011fretmenlerimiz canl\u0131 s\u0131n\u0131f uygulamas\u0131yla evlerinde g\u00f6rev alacaklar. \u00d6\u011frenci-\u00f6\u011fretmen etkile\u015fimini te\u015fvik edecek bir \u00e7al\u0131\u015fmay\u0131 haz\u0131rlad\u0131k. Televizyon dersleriyle e\u015f g\u00fcd\u00fcml\u00fc olarak \u00f6\u011fretmenler kendi \u00f6\u011frencilerine EBA \u00fczerinden \u00f6devlendirme yap\u0131p, soru-cevap-test etkinliklerini y\u00f6nlendirip, \u00e7al\u0131\u015fma g\u00f6nderecekler.\"\n\nCanl\u0131 s\u0131n\u0131flar\u0131n kademeli olarak uygulamaya al\u0131nmas\u0131n\u0131n da s\u00f6z konusu oldu\u011funa i\u015faret eden Sel\u00e7uk, t\u00fcm s\u0131n\u0131flarda \u00f6zellikle televizyon yay\u0131nlar\u0131nda konu anlat\u0131m i\u00e7erikleri ve di\u011fer tamamlay\u0131c\u0131 e\u011fitsel i\u00e7erikleri zenginle\u015ftirilecek bir \u00e7al\u0131\u015fma yapt\u0131klar\u0131 bilgisini verdi.\n\n\"11 ve 12'nci s\u0131n\u0131f \u00f6\u011frencileri Akademik Destek'ten saat s\u0131n\u0131rlamas\u0131 olmadan faydalanacak\"\n\nDers i\u00e7eriklerini ve s\u00fcrelerini temel dersleri oda\u011fa alan bir yakla\u015f\u0131mla art\u0131racaklar\u0131n\u0131 belirten Sel\u00e7uk, \"\u0130lkokul ve ortaokul TV program\u0131n\u0131 saat 15.00'e kadar uzat\u0131p ard\u0131ndan tekrar dersleri yap\u0131lacak \u015fekilde d\u00fczenlemeyi ortaya koyaca\u011f\u0131z. \" ifadesini kulland\u0131.\n\nEBA'n\u0131n daha etkin kullan\u0131lmas\u0131 i\u00e7in s\u0131n\u0131flar\u0131n ihtiya\u00e7lar\u0131na y\u00f6nelik birtak\u0131m d\u00fczenlemeler yapt\u0131klar\u0131n\u0131 aktaran Sel\u00e7uk, EBA'y\u0131 ilkokul 3 ve 4'\u00fcnc\u00fc s\u0131n\u0131f \u00f6\u011frencilerin kullan\u0131m\u0131na tekrar a\u00e7t\u0131klar\u0131n\u0131 s\u00f6yledi.\n\n5 ila 10'uncu s\u0131n\u0131f \u00f6\u011frencilerinin EBA'ya eri\u015fim s\u00fcrelerini iki kat\u0131na \u00e7\u0131kartacaklar\u0131n\u0131 belirten Sel\u00e7uk, s\u00f6zlerini \u015f\u00f6yle s\u00fcrd\u00fcrd\u00fc:\n\n\"11 ve 12'nci s\u0131n\u0131f \u00f6\u011frencilerinin EBA Akademik Destek sisteminden saat s\u0131n\u0131rlamas\u0131 olmaks\u0131z\u0131n faydalanmas\u0131 uygulamas\u0131n\u0131 ba\u015flatt\u0131k. T\u00fcm bunlar, EBA'n\u0131n, normal kullan\u0131m\u0131n onlarca kat \u00fczerinde kullan\u0131lmas\u0131 demek. Bu beraberinde bir y\u00fck getiriyor ve bu y\u00fck\u00fcn kar\u015f\u0131lanmas\u0131 kapsaml\u0131 bir teknik \u00e7al\u0131\u015fma gerektiriyor. Normal \u015fartlarda b\u00f6yle bir \u00e7al\u0131\u015fma aylar al\u0131r ancak t\u00fcm imkanlar\u0131m\u0131zla g\u00fc\u00e7lendirme \u00e7al\u0131\u015fmalar\u0131 yap\u0131yoruz ve her g\u00fcn, her saat daha iyiye g\u00f6t\u00fcr\u00fcyoruz.\"\n\nSel\u00e7uk, \u00e7ok daha fazla \u00f6\u011frenci EBA'dan ayn\u0131 anda faydalanabilsin ve daha iyisine eri\u015febilsin diye s\u00fcrekli g\u00fcncellemeler yap\u0131ld\u0131\u011f\u0131na ve bu i\u015flemler s\u0131ras\u0131nda bazen sistemde sanki kesinti varm\u0131\u015f gibi alg\u0131lanabildi\u011fine i\u015faret etti.\n\n\"S\u00fcreci birlikte tamamlayacak ve okullar\u0131n kap\u0131lar\u0131n\u0131 birlikte a\u00e7aca\u011f\u0131z\"\n\nHerkes i\u00e7in yeni bir deneyim olan uzaktan e\u011fitimde, \u00f6\u011frenci, \u00f6\u011fretmen, veli ve i\u00e7erik sa\u011flayan ekiplerin yo\u011fun bir gayret i\u00e7erisinde bulundu\u011funu dile getiren Sel\u00e7uk, \u015fu de\u011ferlendirmelerde bulundu:\n\n\"Herkes bir yandan kendi sa\u011fl\u0131\u011f\u0131n\u0131 korumak, bir yandan e\u011fitime devam etmek i\u00e7in u\u011fra\u015f\u0131yor. Bu s\u00fcre\u00e7te en \u00e7ok da velilerimizin deste\u011fe ihtiya\u00e7lar\u0131 var. Velilerimizin evde \u00e7ocuklar\u0131n\u0131n uzaktan e\u011fitim s\u00fcrecinde etkin bir \u015fekilde rol alabilmesi i\u00e7in rehberlik deste\u011fi ve bir veli ku\u015fa\u011f\u0131 haz\u0131rl\u0131yoruz. Bu, hepimiz i\u00e7in yeni bir deneyim, yeni bir yolculuk, yeni bir durum. Gayreti birlikte g\u00f6sterecek, aksakl\u0131klar\u0131 birlikte a\u015facak, s\u00fcreci birlikte tamamlayacak ve okullar\u0131m\u0131z\u0131n kap\u0131lar\u0131n\u0131 \u00e7ocuklar\u0131m\u0131za yeniden birlikte a\u00e7aca\u011f\u0131z. Siz bize kalbinizin derinliklerinden bir kez 'kolay gelsin' deyin, biz hepsini hallederiz. \"", "keywords": [], "meta_keywords": [""], "tags": [], "authors": [], "publish_date": "Sat Mar 28 13:40:21 2020", "summary": "", "article_html": "", "meta_description": "Milli E\u011fitim Bakan\u0131 Ziya Sel\u00e7uk, \u201cEntegre uzaktan e\u011fitim yakla\u015f\u0131m\u0131yla EBA Canl\u0131 S\u0131n\u0131f uygulamas\u0131n\u0131 devreye al\u0131yoruz.", "meta_lang": "tr", "meta_favicon": "/favicon.ico", "meta_data": {"description": "Milli E\u011fitim Bakan\u0131 Ziya Sel\u00e7uk, \u201cEntegre uzaktan e\u011fitim yakla\u015f\u0131m\u0131yla EBA Canl\u0131 S\u0131n\u0131f uygulamas\u0131n\u0131 devreye al\u0131yoruz.", "viewport": "width=1000, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-03-28T13:40:21+03:00"}, "description": "Milli E\u011fitim Bakan\u0131 Ziya Sel\u00e7uk, \u201cEntegre uzaktan e\u011fitim yakla\u015f\u0131m\u0131yla EBA Canl\u0131 S\u0131n\u0131f uygulamas\u0131n\u0131 devreye al\u0131yoruz.", "type": "Article", "site_name": "Sondakika.com", "url": "https://www.sondakika.com/haber/haber-eba-canli-sinif-uygulamasi-devreye-alinacak-milli-13062819/", "locale": "tr", "image": "https://foto.sondakika.com/haber/2020/03/28/eba-canli-sinif-uygulamasi-devreye-alinacak-m-13062819_o.jpg", "video": "http://izle.sondakika.com/2020/03/28/eba-canli-sinif-uygulamasi-devreye-alinacak-m-13062819_kj_1350_sd.mp4"}, "msapplication-starturl": "https://www.sondakika.com", "article": {"modified": "2020-03-28T13:43:08+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-03-28T13:43:08+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-eba-canli-sinif-uygulamasi-devreye-alinacak-milli-13062819/"}