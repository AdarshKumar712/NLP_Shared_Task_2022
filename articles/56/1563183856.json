{"source_url": "https://www.pap.pl", "url": "https://www.pap.pl/aktualnosci/news%2C601825%2Cholownia-przesuwanie-daty-wyborow-prezydenckich-bron-atomowa.html", "title": "Ho\u0142ownia: przesuwanie daty wybor\u00f3w prezydenckich to \"bro\u0144 atomowa\"", "top_image": "https://www.pap.pl/themes/pap/favicon.ico", "meta_img": "https://www.pap.pl/themes/pap/favicon.ico", "images": ["https://www.pap.pl/sites/default/files/app-store.png", "https://www.pap.pl/themes/pap/assets/images/backToTop.png", "https://www.pap.pl/sites/default/files/google-play.png", "https://www.pap.pl/themes/pap/assets/images/ok.png", "https://www.pap.pl/sites/default/files/styles/main_image/public/202003/pap_20200328_0I3.jpg?h=8be8013c&itok=7ZpGzIyw", "https://www.pap.pl/sites/default/files/styles/main_image/public/202003/pap_20170824_1GL.jpg?h=4244dae0&itok=vwICLJ8k", "https://www.pap.pl/sites/default/files/styles/main_image/public/202003/pap_20200305_17M.jpg?h=0cdec531&itok=opwrZzzF", "https://www.pap.pl/themes/pap/favicon.ico"], "movies": [], "text": "Przesuwanie daty wybor\u00f3w prezydenckich w zwi\u0105zku z wyst\u0105pieniem koronawirusa to \"bro\u0144 atomowa\" - oceni\u0142 we wtorek niezale\u017cny kandydat na prezydenta, Szymon Ho\u0142ownia. Nie wykluczy\u0142 jednak, \u017ce w zale\u017cno\u015bci od rozwoju sytuacji taki wariant mo\u017ce by\u0107 konieczny.\n\nHo\u0142ownia zosta\u0142 we wtorek zapytany w Radiu Zet m.in. o to, czy przesuni\u0119cie terminu wybor\u00f3w prezydenckich w zwi\u0105zku z rozprzestrzenianiem si\u0119 koronawirusa jest dobrym pomys\u0142em.\n\n\"To z\u0142y pomys\u0142, ale mo\u017ce b\u0119dzie konieczny. Natomiast w tej chwili takiej konieczno\u015bci nie wida\u0107. To jest moim zdaniem ma\u0142o prawdopodobne\" - powiedzia\u0142. Przypomnia\u0142, \u017ce nawet we Francji, gdzie zaka\u017ce\u0144 koronawirusem jest wi\u0119cej ni\u017c w Polsce nie rozwa\u017ca si\u0119 przek\u0142adania marcowych wybor\u00f3w samorz\u0105dowych, tylko \"my\u015bli o technikaliach\" - np. o odpowiedniej dezynfekcji kabin czy zapewnieniu dost\u0119pu do toalet w celu umycia r\u0105k.\n\n\"Przesuwanie wybor\u00f3w to jest bro\u0144 atomowa. To jest naprawd\u0119 co\u015b bardzo powa\u017cnego, co zdestabilizuje nam ca\u0142y system. Ja niestety boj\u0119 si\u0119 o naszych rz\u0105dz\u0105cych, bo oni ju\u017c wielokrotnie pokazywali, \u017ce s\u0105 w stanie wykorzystywa\u0107 r\u00f3\u017cne sytuacje do jakich\u015b politycznych cel\u00f3w, czy tutaj taki czynnik si\u0119 nie pojawi. Chc\u0119 wierzy\u0107, \u017ce nie i \u017ce zrobimy wszystko \u017ceby, dop\u00f3ki si\u0119 da te wybory w tej dacie utrzyma\u0107\" - podkre\u015bli\u0142.\n\nHo\u0142ownia oceni\u0142 te\u017c strategi\u0119 rz\u0105du zwi\u0105zan\u0105 z walk\u0105 z koronawirusem, kt\u00f3ra polega na wykonywaniu test\u00f3w tylko w\u015br\u00f3d os\u00f3b u kt\u00f3rych podejrzewa si\u0119 zaka\u017cenie. \"Wydaj\u0119 mi si\u0119, \u017ce to jest kwestia jednak jakiego\u015b zarz\u0105dzania kryzysowego, co oznacza zarz\u0105dzanie ograniczon\u0105 ilo\u015bci\u0105 zasob\u00f3w, kt\u00f3re mamy\" - m\u00f3wi\u0142.\n\n\"Ja b\u0119d\u0119 ufa\u0142 rz\u0105dowi w tych dzia\u0142aniach, kt\u00f3re podejmuje. Oczywi\u015bcie te\u017c u siebie b\u0119dziemy konsultowa\u0107; zrobimy te\u017c takie otwarte konsultacje z wirusologami, epidemiologami, lekarzami\" - powiedzia\u0142. W jego ocenie najwi\u0119kszym problemem w epidemii od pewnego momentu s\u0105 emocje, \"a emocje mo\u017cna tylko roz\u0142adowa\u0107 przez wiedz\u0119\". \"Ludzie chc\u0105 zadawa\u0107 pytania, ludzie chc\u0105 uzyskiwa\u0107 na nie odpowiedzi\" - powiedzia\u0142 kandydat na prezydenta.\n\nHo\u0142ownia przypomnia\u0142, \u017ce zawiesza w ramach kampanii prezydenckiej du\u017ce spotkania. Podkre\u015bli\u0142, \u017ce nadal b\u0119dzie si\u0119 spotyka\u0142 z potencjalnymi wyborcami, ale w mniejszych, kameralnych grupach.\n\nW Polsce potwierdzono dotychczas 17 przypadk\u00f3w koronawirusa. W poniedzia\u0142ek po po\u0142udniu hospitalizowanych by\u0142o 467 os\u00f3b z podejrzeniem zaka\u017cenia koronawirusem; ponad 1000 os\u00f3b obj\u0119to kwarantann\u0105, a ponad 7000 przebywa pod nadzorem epidemiologicznym.(PAP)\n\nautor: Szymon Zdzieb\u0142owski", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Ho\u0142ownia zosta\u0142 we wtorek zapytany w Radiu Zet m.in. o to, czy przesuni\u0119cie terminu wybor\u00f3w prezydenckich w zwi\u0105zku z rozprzestrzenianiem si\u0119 koronawirusa jest dobrym pomys\u0142em.", "meta_lang": "pl", "meta_favicon": "/themes/pap/favicon.ico", "meta_data": {"viewport": "width=device-width, initial-scale=1.0", "description": "Ho\u0142ownia zosta\u0142 we wtorek zapytany w Radiu Zet m.in. o to, czy przesuni\u0119cie terminu wybor\u00f3w prezydenckich w zwi\u0105zku z rozprzestrzenianiem si\u0119 koronawirusa jest dobrym pomys\u0142em.", "MobileOptimized": "width", "HandheldFriendly": "true", "version": "3.30.0", "Keywords": "PAP, Polska Agencja Prasowa, aktualno\u015bci, wiadomo\u015bci depesze, wydarzenia, centrum prasowe", "Description": "Polska Agencja Prasowa SA, Polish Press Agency"}, "canonical_link": "http://www.pap.pl/aktualnosci/news%2C601825%2Cholownia-przesuwanie-daty-wyborow-prezydenckich-bron-atomowa.html"}