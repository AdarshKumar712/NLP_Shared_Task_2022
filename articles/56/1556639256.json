{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/polska/news-pandemia-koronawirusa-malopolskie-2-2-mln-zl-na-wsparcie-szp,nId,4398335", "title": "Pandemia koronawirusa. \u200bMa\u0142opolskie: 2,2 mln z\u0142 na wsparcie szpitali", "top_image": "https://i.iplsc.com/-/0009YE02DSTRDJMJ-C411.jpg", "meta_img": "https://i.iplsc.com/-/0009YE02DSTRDJMJ-C411.jpg", "images": ["https://fakty.interia.pl/p.gif", "https://fakty.interia.pl/i/service_logo_s.svg", "https://i.iplsc.com/-/0009YE02DSTRDJMJ-C411.jpg", "https://i.iplsc.com/pap/0009A6098CYXTC6T-C301.jpg", "https://e.hub.com.pl/images/adx_fixed/close.svg", "https://i.iplsc.com/pomoc-otrzyma-m-in-szpital-im-jana-pawla-ii-na-zdjeciu/0009YE02DSTRDJMJ-C122-F4.jpg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "2,2 mln z\u0142 zarz\u0105d wojew\u00f3dztwa ma\u0142opolskiego przeznaczy\u0142 na wsparcie ma\u0142opolskich plac\u00f3wek medycznych w walce z koronawirusem. Pieni\u0105dze zostan\u0105 wydane na zakup m.in. odzie\u017cy ochronnej, \u015brodk\u00f3w do dezynfekcji i test\u00f3w na koronawirusa.\n\nZdj\u0119cie Pomoc otrzyma m.in. Szpital im. Jana Pawla II (na zdj\u0119ciu) /Fot. Piotr Lasyk/REPORTER /East News\n\n\"W ramach podpisanej w minionym tygodniu umowy - dotacja w wysoko\u015bci 2,2 mln z\u0142 zostanie przekazana do Krakowskiego Szpitala Specjalistycznego im. Jana Paw\u0142a II, kt\u00f3ry pe\u0142ni rol\u0119 koordynatora grupy zakupowej. Szpital rozdysponuje finanse tak, by wojew\u00f3dzkie podmioty lecznicze otrzyma\u0142y niezb\u0119dne \u015brodki potrzebne do walki z wirusem\" - poinformowa\u0142 marsza\u0142ek wojew\u00f3dztwa Witold Koz\u0142owski.\n\nReklama\n\nW sk\u0142ad zespo\u0142u zadaniowego wchodz\u0105 tak\u017ce przedstawiciele szpitali, Ma\u0142opolskiej Kolumny Transportu Sanitarnego oraz Urz\u0119du Marsza\u0142kowskiego.\n\nPomoc dla 18 plac\u00f3wek\n\nPomoc otrzyma 18 plac\u00f3wek medycznych w regionie. B\u0119d\u0105 to m.in. Krakowski Szpital Specjalistyczny im. Jana Paw\u0142a II, szpitale: im. J. \u015aniadeckiego w Nowym S\u0105czu, im. \u015bw. \u0141ukasza w Tarnowie, im. L. Rydygiera, im. J. Dietla, im. \u015bw. Ludwika oraz im. Babi\u0144skiego w Krakowie, Krakowskie Pogotowie Ratunkowe, Ma\u0142opolski Szpital Chor\u00f3b P\u0142uc i Rehabilitacji w Jaroszowcu oraz Ma\u0142opolska Kolumna Transportu Sanitarnego.\n\nPrzeznaczenie funduszy\n\nPieni\u0105dze zostan\u0105 wydane na zakup wyrob\u00f3w medycznych, \u015brodk\u00f3w ochrony osobistej oraz dezynfekuj\u0105cych, s\u0142u\u017c\u0105cych zapobieganiu rozprzestrzeniania si\u0119 COVID-19. B\u0119d\u0105 to m.in. maseczki, kombinezony, fartuchy, r\u0119kawice, ochraniacze na buty, \u015brodki do dezynfekcji r\u0105k, testy na koronawirusa oraz aparat ECMO do pozaustrojowego natleniania krwi.\n\nRealizacja w najbli\u017cszych dniach\n\nZam\u00f3wienie zosta\u0142o ju\u017c z\u0142o\u017cone. Realizacja zakup\u00f3w i dostarczenie ich do poszczeg\u00f3lnych plac\u00f3wek ma nast\u0105pi\u0107 - jak poda\u0142 urz\u0105d marsza\u0142kowski - w najbli\u017cszych dniach. \u015arodki zostan\u0105 podzielone mi\u0119dzy plac\u00f3wki medyczne z uwzgl\u0119dnieniem ich zapotrzebowania wynikaj\u0105cego z posiadanych oddzia\u0142\u00f3w zaka\u017anych, SOR-\u00f3w, a tak\u017ce wzmo\u017conego kontaktu i transportu pacjent\u00f3w z podejrzeniem zaka\u017cenia koronawirusem.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "zarz\u0105d, wojew\u00f3dztwa, ma\u0142opolskiego, przeznaczy\u0142, wsparcie, ma\u0142opolskich, plac\u00f3wek, medycznych, walce, koronawirusem, Pieni\u0105dze, zostan\u0105, wydane, zakup, odzie\u017cy, ochronnej, \u015brodk\u00f3w, dezynfekcji, test\u00f3w", "Description": "Pandemia koronawirusa. \u200bMa\u0142opolskie: 2,2 mln z\u0142 na wsparcie szpitali - fakty.interia.pl - 2,2 mln z\u0142 zarz\u0105d wojew\u00f3dztwa ma\u0142opolskiego przeznaczy\u0142 na wsparcie ma\u0142opolskich plac\u00f3wek medycznych w walce z koronawirusem. Pieni\u0105dze zostan\u0105 wydane na zakup m.in.", "twitter": {"description": "2,2 mln z\u0142 zarz\u0105d wojew\u00f3dztwa ma\u0142opolskiego przeznaczy\u0142 na wsparcie ma\u0142opolskich plac\u00f3wek medycznych w walce z koronawirusem. Pieni\u0105dze zostan\u0105 wydane na zakup m.in. odzie\u017cy ochronnej, \u015brodk\u00f3w do dezynfekcji i test\u00f3w na koronawirusa.", "card": "summary_large_image"}, "og": {"type": "article", "title": "Pandemia koronawirusa. \u200bMa\u0142opolskie: 2,2 mln z\u0142 na wsparcie szpitali", "description": "Kliknij i zobacz wi\u0119cej.", "image": "https://i.iplsc.com/-/0009YE02DSTRDJMJ-C411.jpg", "url": "https://fakty.interia.pl/raporty/raport-koronawirus-chiny/polska/news-pandemia-koronawirusa-malopolskie-2-2-mln-zl-na-wsparcie-szp,nId,4398335"}, "news_keywords": "fakty.interia.pl, Koronawirus z Chin, koronawirus w polsce, fakty dnia, wiadomo\u015bci lokalne, wiadomo\u015bci lokalne", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-koronawirus-chiny/polska/news-pandemia-koronawirusa-malopolskie-2-2-mln-zl-na-wsparcie-szp,nId,4398335"}