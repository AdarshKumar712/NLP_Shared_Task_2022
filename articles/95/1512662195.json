{"source_url": "https://web.archive.org", "url": "https://web.archive.org/web/20200204214537id_/https://wiadomosci.dziennik.pl/swiat/artykuly/6431545,greta-thunberg-pokojowa-nagroda-nobla-2020.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Greta Thunberg zg\u0142oszona do Pokojowej Nagrody Nobla 2020", "top_image": "https://ocdn.eu/pulscms-transforms/1/ceRktkuTURBXy85OGQyYWMwNi1kZjk3LTQ2MjAtOTEzYy0yNGVlM2RhMWRkM2YuanBlZ5GTBc0EsM0CdA", "meta_img": "https://ocdn.eu/pulscms-transforms/1/ceRktkuTURBXy85OGQyYWMwNi1kZjk3LTQ2MjAtOTEzYy0yNGVlM2RhMWRkM2YuanBlZ5GTBc0EsM0CdA", "images": ["https://web.archive.org/web/20200204214537id_/https://wiadomosci.dziennik.pl/swiat/artykuly/6431545,greta-thunberg-pokojowa-nagroda-nobla-2020.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/ceRktkuTURBXy85OGQyYWMwNi1kZjk3LTQ2MjAtOTEzYy0yNGVlM2RhMWRkM2YuanBlZ5GTBc0EsM0CdA", "https://ocdn.eu/pulscms-transforms/1/MVck9kuTURBXy85OGQyYWMwNi1kZjk3LTQ2MjAtOTEzYy0yNGVlM2RhMWRkM2YuanBlZ5GTBc0DFM0BvIGhMAE", "data:"], "movies": [], "text": "Jens Holm i Hakan Svenneling z Partii Lewicy powiedzieli, \u017ce 17-letnia Thunberg \"ci\u0119\u017cko pracowa\u0142a na to, \u017ceby zmusi\u0107 polityk\u00f3w do otwarcia oczu na kryzys klimatyczny\", a dzia\u0142anie w kierunku zmniejszenia emisji gaz\u00f3w cieplarnianych i przestrzegania porozumienia paryskiego jest dzia\u0142aniem na rzecz pokoju.\n\nReklama\n\nW 2019 roku zg\u0142osili Thunberg do Pokojowej Nagrody Nobla politycy norweskiej Socjalistycznej Partii Lewicy.\n\nW tym roku zg\u0142oszenia by\u0142y przyjmowane do 1 lutego. Norweski Komitet Noblowski nie komentuje publicznie nominacji. Nazwiska kandydat\u00f3w oraz nazwy organizacji pozostaj\u0105 tajne przez 50 lat. Zwykle ujawniaj\u0105 je jednak osoby zg\u0142aszaj\u0105ce swoich faworyt\u00f3w.\n\nThunberg zapocz\u0105tkowa\u0142a inicjatyw\u0119 szkolnych strajk\u00f3w nazywanych Pi\u0105tkami dla Przysz\u0142o\u015bci (Fridays for Future), jest te\u017c inicjatork\u0105 globalnego ruchu \"M\u0142odzie\u017c dla klimatu\u201d. Przemawia\u0142a tak\u017ce podczas szczyt\u00f3w klimatycznych ONZ COP24 w Katowicach i COP25 w Madrycie.\n\nW 2019 roku Szwedka otrzyma\u0142a tzw. alternatywnego Nobla, czyli nagrod\u0119 Right Livelihood Award. Jak uzasadni\u0142a fundacja Right Livelihood, Thunberg \"da\u0142a g\u0142os pokoleniu, kt\u00f3re b\u0119dzie musia\u0142o ponie\u015b\u0107 konsekwencje naszej politycznej niezdolno\u015bci do powstrzymania zmian klimatu\".\n\nUwa\u017camy, \u017ce Greta Thunberg wykonuje niesamowit\u0105 prac\u0119 i zas\u0142uguje na docenienie, ale by\u0142oby lepiej dla niej, gdyby uszanowano oryginaln\u0105 wol\u0119 Alfreda Nobla - ocenia norweski prawnik Fredrik S. Heffermehl, autor ksi\u0105\u017cki \"Wola Nobla\" i za\u0142o\u017cyciel NPPW.\n\nWt\u00f3ruje mu zwi\u0105zany z t\u0105 inicjatyw\u0105 Szwed Tomas Magnusson, by\u0142y prezes organizacji Mi\u0119dzynarodowe Biuro Pokoju w Genewie. Wiele nominacji do Pokojowej Nagrody Nobla dotyczy ochrony \u015brodowiska, ale takie dokonania nie maj\u0105 zwi\u0105zku z wizjonersk\u0105 ide\u0105 fundatora nagrody. Mo\u017cna sobie za to wyobrazi\u0107, \u017ce globalna demilitaryzacja mo\u017ce przyczyni\u0107 si\u0119 do ograniczenia emisji gaz\u00f3w cieplarnianych - dodaje Magnusson.\n\nW przes\u0142anej PAP przez NPPW li\u015bcie \"kandydat\u00f3w do Pokojowej Nagrody Nobla, kt\u00f3rzy wnie\u015bli wk\u0142ad na rzecz rozbrojenia, jakiego \u017cyczy\u0142 sobie Alfred Nobel\", wskazano m.in. Klausa Schlichtmanna i Ikuro Anzai z Japonii. Ich wysi\u0142ki, wed\u0142ug dzia\u0142aczy NPPW, maj\u0105ce na celu wzmocnienie pozycji Rady Bezpiecze\u0144stwa ONZ s\u0105 bliskie \"braterstwu narod\u00f3w\", o kt\u00f3rych w testamencie wspomina fundator nagrody.\n\nReklama\n\nW\u015br\u00f3d innych kandydat\u00f3w eksperci z NPPW wymienili m.in. maj\u0105cego 100 lat prokuratora proces\u00f3w norymberskich w 1945 roku Bena Ferencza (USA), a tak\u017ce demaskator\u00f3w, \u201ekt\u00f3rzy sprzeciwili si\u0119 niew\u0142a\u015bciwemu u\u017cyciu si\u0142y wojskowej\" Edwarda Snowdena (USA) czy Juliana Assange'a (Australia).\n\nZ ko\u0144cem stycznia min\u0105\u0142 termin zg\u0142aszania kandydatur do Pokojowej Nagrody Nobla. Jak poinformowa\u0142a PAP Kirstin B. Asdal z Norweskiego Instytutu Noblowskiego, liczba nominacji, jakie w tym roku wp\u0142yn\u0119\u0142y do Norweskiego Komitetu Noblowskiego zostanie podana na pocz\u0105tku marca, po ich formalnym zaakceptowaniu przez to gremium. Na og\u00f3\u0142 nap\u0142ywa ponad 200 propozycji.\n\nNazwiska kandydatur lub nominowanych organizacji dzia\u0142aj\u0105cych na rzecz pokoju pozostaj\u0105 tajne przez 50 lat. Zwykle ujawniaj\u0105 je jednak osoby zg\u0142aszaj\u0105ce swoich faworyt\u00f3w, m.in. cz\u0142onkowie parlament\u00f3w narodowych.\n\nLaureat Pokojowej Nagrody Nobla tradycyjnie zostanie og\u0142oszony na pocz\u0105tku pa\u017adziernika w Oslo.\n\nFredrik S. Heffermehl w swojej ksi\u0105\u017cce \"Wola Nobla\" dowodzi, \u017ce po II wojnie \u015bwiatowej mniej ni\u017c po\u0142owa laureat\u00f3w zosta\u0142a wybrana zgodnie z testamentem Alfreda Nobla. W\u015br\u00f3d \"niew\u0142a\u015bciwych laureat\u00f3w\" norweski prawnik wymienia m.in. Matk\u0119 Teres\u0119 z Kalkuty, Lecha Wa\u0142\u0119s\u0119, Ala Gore'a czy Baracka Obam\u0119, gdy\u017c \"nie dzia\u0142ali oni na rzecz rozbrojenia i przeciwdzia\u0142ania konfliktom zbrojnym\".", "keywords": [], "meta_keywords": [""], "tags": [], "authors": ["Zbigniew M.", "Ojdyrrydz Toruniensis", "Juz Mu To Bardzo Nie Zaszkodzi", "Mark Twain", "Brak S\u0142\u00f3w", "Ot Co", "Bronis\u0142aw Lewatywa", "Do Nagrody"], "publish_date": "Mon Feb  3 16:30:49 2020", "summary": "", "article_html": "", "meta_description": "Szwedzka aktywistka klimatyczna Greta Thunberg zosta\u0142a nominowana do Pokojowej Nagrody Nobla 2020 - poinformowali w poniedzia\u0142ek dwaj du\u0144scy pos\u0142owie, kt\u00f3rzy zg\u0142osili kandydatur\u0119 nastolatki.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "a2c43433-1922-4177-901e-9ac7a74b45ff", "pkg-uuid": "a2c43433-1922-4177-901e-9ac7a74b45ff", "serviceUuid": "86dd851f-edb7-4e66-8829-57dac10280ad", "description": "Szwedzka aktywistka klimatyczna Greta Thunberg zosta\u0142a nominowana do Pokojowej Nagrody Nobla 2020 - poinformowali w poniedzia\u0142ek dwaj du\u0144scy pos\u0142owie, kt\u00f3rzy zg\u0142osili kandydatur\u0119 nastolatki.", "og": {"title": "Greta Thunberg zg\u0142oszona do Pokojowej Nagrody Nobla 2020", "description": "Szwedzka aktywistka klimatyczna Greta Thunberg zosta\u0142a nominowana do Pokojowej Nagrody Nobla 2020 - poinformowali w poniedzia\u0142ek dwaj du\u0144scy pos\u0142owie, kt\u00f3rzy zg\u0142osili kandydatur\u0119 nastolatki.", "image": {"identifier": "https://ocdn.eu/pulscms-transforms/1/ceRktkuTURBXy85OGQyYWMwNi1kZjk3LTQ2MjAtOTEzYy0yNGVlM2RhMWRkM2YuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/swiat/artykuly/6431545,greta-thunberg-pokojowa-nagroda-nobla-2020.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-02-03 16:30:49+0100"}, "twitter": {"card": "summary_large_image", "description": "Szwedzka aktywistka klimatyczna Greta Thunberg zosta\u0142a nominowana do Pokojowej Nagrody Nobla 2020 - poinformowali w poniedzia\u0142ek dwaj du\u0144scy pos\u0142owie, kt\u00f3rzy zg\u0142osili kandydatur\u0119 nastolatki.", "title": "Greta Thunberg zg\u0142oszona do Pokojowej Nagrody Nobla 2020", "image": "https://ocdn.eu/pulscms-transforms/1/ceRktkuTURBXy85OGQyYWMwNi1kZjk3LTQ2MjAtOTEzYy0yNGVlM2RhMWRkM2YuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/swiat/artykuly/6431545,greta-thunberg-pokojowa-nagroda-nobla-2020.html"}