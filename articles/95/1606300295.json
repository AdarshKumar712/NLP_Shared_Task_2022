{"source_url": "http://www.haberler.com", "url": "http://www.haberler.com/gulsoy-krediler-tabana-yayilmali-sicil-affi-gercek-13221556-haberi/", "title": "G\u00fclsoy: \"Krediler tabana yay\u0131lmal\u0131, sicil aff\u0131 ger\u00e7ek manada uygulanmal\u0131\"", "top_image": "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg", "meta_img": "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg", "images": ["http://mc.yandex.ru/watch/14231362", "https://www.facebook.com/tr?id=287433439304759&ev=PageView&noscript=1", "http://www.haberler.com/static/reklam/advertisement.gif?ads=1", "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg", "http://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg"], "movies": [], "text": "G\u00fclsoy: \"Krediler tabana yay\u0131lmal\u0131, sicil aff\u0131 ger\u00e7ek manada uygulanmal\u0131\" Kayseri Ticaret Odas\u0131 (KTO) Y\u00f6netim Kurulu Ba\u015fkan\u0131 \u00d6mer G\u00fclsoy, Korona vir\u00fcs salg\u0131n\u0131n\u0131n ekonomide dengeleri de\u011fi\u015ftirdi\u011fini belirterek, \"Finansmana eri\u015fim noktas\u0131nda s\u0131k\u0131nt\u0131 ya\u015fan\u0131yor.\n\nKayseri Ticaret Odas\u0131 (KTO) Y\u00f6netim Kurulu Ba\u015fkan\u0131 \u00d6mer G\u00fclsoy, Korona vir\u00fcs salg\u0131n\u0131n\u0131n ekonomide dengeleri de\u011fi\u015ftirdi\u011fini belirterek, \"Finansmana eri\u015fim noktas\u0131nda s\u0131k\u0131nt\u0131 ya\u015fan\u0131yor. Bankalar sicil s\u0131k\u0131nt\u0131s\u0131ndan dolay\u0131 kredi vermekten ka\u00e7\u0131n\u0131yor, i\u015fletmelerimiz eli bo\u015f d\u00f6n\u00fcyor. Sicil aff\u0131n\u0131n tam manada uygulanmas\u0131n\u0131 istiyoruz\" dedi.\n\nT\u00fcm d\u00fcnyay\u0131 etkileyen COV\u0130D-19 salg\u0131n\u0131 k\u00fcresel bir krize neden oldu. Salg\u0131n\u0131n ekonomik tahribat\u0131n\u0131 azaltmak i\u00e7in \u00fclkeler \u00e7e\u015fitli \u00f6nlemler ald\u0131. \u00dclkemiz de de bir\u00e7ok yeni d\u00fczenlemeler ve destek paketleri devreye al\u0131nd\u0131. Al\u0131nan \u00f6nlemler ve uygulanan tedbirlerle salg\u0131n\u0131n yava\u015flamas\u0131yla normalle\u015fme s\u00fcreci ba\u015flad\u0131. Bu s\u00fcre\u00e7te bankalardan kredi kullanamayan KOB\u0130'ler s\u0131k\u0131nt\u0131l\u0131 g\u00fcnler ya\u015fad\u0131\u011f\u0131n\u0131 belirterek yeni taleplerde bulundu.\n\nKTO Ba\u015fkan\u0131 \u00d6mer G\u00fclsoy, \u00fcyelerine destek sa\u011flamak i\u00e7in bir\u00e7ok kredi verildi\u011fini s\u00f6yledi. Bankalar\u0131n kredi verirken mali yap\u0131s\u0131 g\u00fc\u00e7l\u00fc \u015firketleri tercih etti\u011fini ifade eden Ba\u015fkan G\u00fclsoy, \"Krediye as\u0131l ihtiyac\u0131 olan \u00fcyelerimizin talepleri kar\u015f\u0131lanm\u0131yor. S\u00fcrekli \u015fikayetler geliyor. Bankalar kredi da\u011f\u0131t\u0131yor ancak ger\u00e7ekte kredi tabana yay\u0131lm\u0131yor, reel ekonomiye d\u00f6nm\u00fcyor, piyasay\u0131 hareketlendirmiyor.\" diye konu\u015ftu.\n\n\"Kayseri'de kredi kullan\u0131m\u0131 y\u00fczde 25\"\n\nNefes, Cansuyu, \u0130\u015f'e devam ve \u00c7ek \u00d6deme Kredisi gibi ekonomik tahribat\u0131 azaltmak i\u00e7in verilen destekleri hat\u0131rlatan Ba\u015fkan G\u00fclsoy, bu s\u00fcre\u00e7 te en b\u00fcy\u00fck zorlu\u011fu sicil s\u0131k\u0131nt\u0131s\u0131 olan i\u015f insanlar\u0131 ya\u015f\u0131yor. Kredi kullanmak i\u00e7in KTO'dan bin 500'e yak\u0131n \u00fcyemiz faaliyet belgesi ald\u0131. Nefes kredisinin ba\u015flamas\u0131ndan itibaren 7 milyon 590 bin TL'lik kredi kulland\u0131. Kayseri olarak y\u00fczde 25'lik bir orana sahibiz. Bu \u00e7ok d\u00fc\u015f\u00fck bir rakam\" dedi.\n\n\"Krediye en \u00e7ok ihtiya\u00e7 duyan kesim sicili bozulanlar\"\n\nSicil s\u0131k\u0131nt\u0131s\u0131 olanlar\u0131n kredi almak i\u00e7in ba\u015fvurduklar\u0131 bankalar\u0131n kap\u0131s\u0131ndan eli bo\u015f d\u00f6nd\u00fcklerini belirten Ba\u015fkan G\u00fclsoy, \" Son sicil aff\u0131 2017 y\u0131l\u0131 ba\u015f\u0131nda \u00e7\u0131kar\u0131lm\u0131\u015ft\u0131. Ancak 2018'in \u00fc\u00e7\u00fcnc\u00fc \u00e7eyre\u011finde kur art\u0131\u015f\u0131 ile ya\u015fanan ekonomik krizde bir\u00e7ok i\u015fletme kredi \u00f6demelerini yapamam\u0131\u015f, takibe d\u00fc\u015fm\u00fc\u015f, ve sicili bozulmu\u015ftu. Bu b\u00fcy\u00fck kriz sonras\u0131 2019 y\u0131l\u0131 toparlanma y\u0131l\u0131 oldu. Ama bu koronavir\u00fcs salg\u0131n\u0131 sonras\u0131 ya\u015fanan k\u00fcresel boyuttaki kriz dengeleri tekrar de\u011fi\u015ftirdi\" ifadelerini kulland\u0131.\n\nBa\u015fkan G\u00fclsoy s\u00f6zlerini \u015f\u00f6yle s\u00fcrd\u00fcrd\u00fc :\n\n\"Bu s\u00fcre\u00e7te krediye ve deste\u011fe ihtiyac\u0131 olanlar, daha \u00f6nceden sicili bozulmu\u015f olan KOB\u0130'lerdir. T\u00fcrkiye'de kurum haf\u0131zas\u0131 en kuvvetli olan kurumlar bankalar. Haf\u0131zalar\u0131ndan hi\u00e7bir\u015feyi silmiyorlar. Bu kesim hi\u00e7bir krediden faydalanam\u0131yor. Oysa krediyi alan, kamuya olan y\u00fck\u00fcml\u00fcl\u00fcklerini yerin getirecek, birikmi\u015f bor\u00e7lar\u0131n\u0131 yat\u0131racak. Kriz ma\u011fduru olmu\u015f, d\u00fc\u015fm\u00fc\u015f, batm\u0131\u015f, yeniden tutunmaya \u00e7al\u0131\u015fan i\u015fletmeler maalesef \u00e7ok zor durumda. Daha \u00f6nce kredi kart\u0131 \u00f6demesi gecikmi\u015f, \u00e7eki yaz\u0131lm\u0131\u015f, protestolu senedi bulunan ve bankalarda d\u00fc\u015f\u00fck puana sahip i\u015fletmelerde ayn\u0131 durumda. Finansmana eri\u015fim s\u0131k\u0131nt\u0131s\u0131 ya\u015fanan b\u00fcy\u00fck bir kesim bulunuyor. Banka m\u00fcd\u00fcrlerimizle konu\u015fuyor, yard\u0131mc\u0131 olmalar\u0131n\u0131 istiyoruz. Biz \u00fcyelerimize kredi vermek i\u00e7in \u00e7al\u0131\u015f\u0131yoruz, bankalarda vermemek i\u00e7in ellerinden geleni yap\u0131yorlar. Sicil aff\u0131n\u0131n ger\u00e7ek manada uygulanmas\u0131n\u0131 istiyoruz. Ufak tefek problemi olan KOB\u0130'lerimizin ufak bir dokunu\u015fla \u00e7arklar\u0131n\u0131 d\u00f6nd\u00fcrece\u011fine inand\u0131\u011f\u0131m\u0131z firmalara kredilerin kulland\u0131r\u0131lmas\u0131n\u0131 istiyoruz. Bir\u00e7ok \u00fcyemiz bu konuda s\u0131k\u0131nt\u0131lar\u0131n\u0131 dile getiriyor. Piyasadaki bir\u00e7ok i\u015fletmenin kurtulu\u015fu sicil aff\u0131n\u0131n \u00e7\u0131kar\u0131lmas\u0131 gereklidir. Firmalar\u0131n kald\u0131\u011f\u0131 yerden yeniden ticaretlerine devam etmesinin yolu a\u00e7\u0131lmal\u0131d\u0131r. Sicil aff\u0131n\u0131 yaparken t\u00fcm firmalar\u0131 ayn\u0131 kefeye koymak iyi niyetli, k\u00fc\u00e7\u00fck bir destek ile yola devam edebilecek firmalara haks\u0131zl\u0131k yapmak olacakt\u0131r. \u00c7\u00fcnk\u00fc \u00f6b\u00fcr taraftaki zombi \u015firketler de sicil aff\u0131na u\u011frarsa yine ekonominin do\u011fru gitmesine bir \u015fekilde engel olacaklard\u0131r. Bunun i\u00e7in de belli rasyolar getirilmeli. \u0130\u015f d\u00fcnyas\u0131 olarak sicil aff\u0131n\u0131n en k\u0131sa \u00e7\u0131kar\u0131lmas\u0131n\u0131 bekliyoruz\"\n\nG\u00dcLSOY : \"PANDEM\u0130 SONRASI RUT\u0130NLER DE\u011e\u0130\u015eECEK, T\u0130CARET ESK\u0130S\u0130 G\u0130B\u0130 OLMAYACAK\"\n\nBa\u015fkan \u00d6mer G\u00fclsoy, COV\u0130D-19 salg\u0131n\u0131n\u0131n hayat\u0131m\u0131z\u0131 ve i\u015f yap\u0131\u015f modellerimizi hi\u00e7 olmad\u0131 kadar dijitalle\u015ftirdi\u011fine dikkati \u00e7ekerek \" E-ticaret ve E-ihracat\u0131 merkeze alan \u00e7al\u0131\u015fmalara \u00f6ncelik verilmesi gerekiyor. \u0130nternetten al\u0131\u015fveri\u015f yapmaya ba\u015flayan t\u00fcketici i\u00e7in e-ticaret bir al\u0131\u015fkanl\u0131k haline gelecek. \u0130\u015fletmelerin buna ayak uydurmalar\u0131 i\u00e7in \u00fcr\u00fcn ve hizmetlerini dijital ortama ta\u015f\u0131ma i\u00e7in bir strateji geli\u015ftirmeleri gerekiyor. Esnek \u00e7al\u0131\u015fma, uzaktan \u00e7al\u0131\u015fma, istisna de\u011fil bir nevi norm olacak. \u0130\u015fyerleri seyahat yerine video konferansa a\u011f\u0131rl\u0131k verecek. Donan\u0131m ve yaz\u0131l\u0131m \u00fczerinde y\u00fckselecek bir akl\u0131n olaca\u011f\u0131n\u0131 \u00f6ng\u00f6r\u00fcyorum. Bu konuda da yerlile\u015fmek temel odak olmal\u0131\" ifadelerini kulland\u0131. - KAYSER\u0130\n\nKaynak: \u0130HA", "keywords": [], "meta_keywords": ["\u00d6mer G\u00fclsoy", "Kayseri", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Kayseri Ticaret Odas\u0131 (KTO) Y\u00f6netim Kurulu Ba\u015fkan\u0131 \u00d6mer G\u00fclsoy, Korona vir\u00fcs salg\u0131n\u0131n\u0131n ekonomide dengeleri de\u011fi\u015ftirdi\u011fini belirterek, 'Finansmana eri\u015fim noktas\u0131nda s\u0131k\u0131nt\u0131 ya\u015fan\u0131yor.", "meta_lang": "tr", "meta_favicon": "/touch-icon-iphone.png", "meta_data": {"description": "Kayseri Ticaret Odas\u0131 (KTO) Y\u00f6netim Kurulu Ba\u015fkan\u0131 \u00d6mer G\u00fclsoy, Korona vir\u00fcs salg\u0131n\u0131n\u0131n ekonomide dengeleri de\u011fi\u015ftirdi\u011fini belirterek, 'Finansmana eri\u015fim noktas\u0131nda s\u0131k\u0131nt\u0131 ya\u015fan\u0131yor.", "keywords": "\u00d6mer G\u00fclsoy, Kayseri, G\u00fcncel, Haber", "image": "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg", "medium": "news", "dateCreated": "2020-05-14T13:46:32+03:00", "dateUpdated": "2020-05-14T13:46:44+03:00", "msapplication-starturl": "https://www.haberler.com", "article": {"id": 13221556, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u00d6mer G\u00fclsoy, Kayseri, G\u00fcncel"}, "og": {"url": "https://www.haberler.com/gulsoy-krediler-tabana-yayilmali-sicil-affi-gercek-13221556-haberi/", "site_name": "Haberler.com", "locale": "tr_TR", "type": "article", "title": "G\u00fclsoy: 'Krediler tabana yay\u0131lmal\u0131, sicil aff\u0131 ger\u00e7ek manada uygulanmal\u0131'", "description": "Kayseri Ticaret Odas\u0131 (KTO) Y\u00f6netim Kurulu Ba\u015fkan\u0131 \u00d6mer G\u00fclsoy, Korona vir\u00fcs salg\u0131n\u0131n\u0131n ekonomide dengeleri de\u011fi\u015ftirdi\u011fini belirterek, 'Finansmana eri\u015fim noktas\u0131nda s\u0131k\u0131nt\u0131 ya\u015fan\u0131yor.", "image": {"identifier": "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg", "secure_url": "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg", "width": 1227, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/gulsoy-krediler-tabana-yayilmali-sicil-affi-gercek-13221556-haberi/", "card": "summary_large_image", "site": "Haberler", "title": "G\u00fclsoy: 'Krediler tabana yay\u0131lmal\u0131, sicil aff\u0131 ger\u00e7ek manada uygulanmal\u0131'", "description": "Kayseri Ticaret Odas\u0131 (KTO) Y\u00f6netim Kurulu Ba\u015fkan\u0131 \u00d6mer G\u00fclsoy, Korona vir\u00fcs salg\u0131n\u0131n\u0131n ekonomide dengeleri de\u011fi\u015ftirdi\u011fini belirterek, 'Finansmana eri\u015fim noktas\u0131nda s\u0131k\u0131nt\u0131 ya\u015fan\u0131yor.", "image": "https://foto.haberler.com/haber/2020/05/14/gulsoy-krediler-tabana-yayilmali-sicil-affi-g-13221556_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/gulsoy-krediler-tabana-yayilmali-sicil-affi-gercek-13221556-haberi/"}