{"source_url": "https://www.rmf24.pl", "url": "https://www.rmf24.pl/fakty/polska/news-atak-na-kierowce-busa-w-krosnie-34-latek-zatrzymany,nId,4568640", "title": "Atak na kierowc\u0119 busa w Kro\u015bnie. 34-latek zatrzymany", "top_image": "https://i.iplsc.com/-/000A7SU1P5LK5XAL-C411.jpg", "meta_img": "https://i.iplsc.com/-/000A7SU1P5LK5XAL-C411.jpg", "images": ["https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/-/000A7SU1P5LK5XAL-C431.jpg", "https://i.iplsc.com/rmf-fm/00073CCEGV5YJQ4C-C326.jpg", "https://i.iplsc.com/-/000A7SU1P5LK5XAL-C411.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Policja zatrzyma\u0142a m\u0119\u017cczyzn\u0119, kt\u00f3ry w \u015brod\u0119 zaatakowa\u0142 kierowc\u0119 rejsowego busa w Kro\u015bnie. 34-latek us\u0142ysza\u0142 zarzut usi\u0142owania zab\u00f3jstwa.\n\nM\u0119\u017cczyzna zosta\u0142 zatrzymany w sobot\u0119 ok. godz. 22 na terenie jednej z prywatnych posesji w Kro\u015bnie. By\u0142 kompletnie zaskoczony. Nie spodziewa\u0142 si\u0119, \u017ce funkcjonariusze wpadn\u0105 na jego trop - poinformowa\u0142 aspirant sztabowy Pawe\u0142 Buczy\u0144ski - rzecznik kro\u015bnie\u0144skiej policji.\n\n\n\nM\u0119\u017cczyzna zosta\u0142 przes\u0142uchany i us\u0142ysza\u0142 zarzut usi\u0142owania zab\u00f3jstwa. \u015aledztwo w tej sprawie prowadzi Prokuratura Okr\u0119gowa w Kro\u015bnie. Wyst\u0105pi\u0142a ju\u017c z wnioskiem o tymczasowe aresztowanie 34-latka.\n\nDo ataku dosz\u0142o na dworcu autobusowym w Kro\u015bnie. W \u015brod\u0119 wieczorem kierowca busa relacji Krak\u00f3w - Krosno podszed\u0142 do m\u0119\u017cczyzny, \u017ceby go obudzi\u0107 na ko\u0144cowym przystanku. Wtedy otrzyma\u0142 kilka cios\u00f3w no\u017cem. Napastnik uciek\u0142.\n\n\n\nCzeka\u0142y\u015bmy na busa, gdy to si\u0119 sta\u0142o. Ludzie wysiedli i nagle us\u0142ysza\u0142y\u015bmy krzyki. Z pojazdu wybieg\u0142 wysoki, napakowany m\u0119\u017cczyzna w jasnozielonej kurtce, spodniach moro z czarn\u0105 czapk\u0105 kaszkiet\u00f3wk\u0105 i czarnym plecakiem. Mia\u0142 kr\u00f3tkie, ciemne w\u0142osy. Wyda\u0142 dziwny okrzyk i uciek\u0142 - m\u00f3wi\u0142 jeden ze \u015bwiadk\u00f3w cytowany przez portal krosno24.pl\n\n\n\n\n\nKierowca busa trafi\u0142 do szpitala z powa\u017cnymi obra\u017ceniami. Wci\u0105\u017c jest pod opiek\u0105 lekarzy, ale na szcz\u0119\u015bcie jego \u017cyciu nie zagra\u017ca niebezpiecze\u0144stwo.\n\n\n\n", "keywords": [], "meta_keywords": [""], "tags": [], "authors": ["Rmf Fm", "Maciej Nycz", "Krzysztof Kot"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Policja, zatrzyma\u0142a, m\u0119\u017cczyzn\u0119, kt\u00f3ry, \u015brod\u0119, zaatakowa\u0142, kierowc\u0119, rejsowego, busa, Kro\u015bnie, 34latek, us\u0142ysza\u0142, zarzut, usi\u0142owania, zab\u00f3jstwa", "Description": "Atak na kierowc\u0119 busa w Kro\u015bnie. 34-latek zatrzymany - RMF24.pl - Policja zatrzyma\u0142a m\u0119\u017cczyzn\u0119, kt\u00f3ry w \u015brod\u0119 zaatakowa\u0142 kierowc\u0119 rejsowego busa w Kro\u015bnie. 34-latek us\u0142ysza\u0142 zarzut usi\u0142owania zab\u00f3jstwa. - RMF24.pl", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A7SU1P5LK5XAL-C411.jpg"}, "og": {"type": "article", "title": "Atak na kierowc\u0119 busa w Kro\u015bnie. 34-latek zatrzymany", "description": "Policja zatrzyma\u0142a m\u0119\u017cczyzn\u0119, kt\u00f3ry w \u015brod\u0119 zaatakowa\u0142 kierowc\u0119 rejsowego busa w Kro\u015bnie. 34-latek us\u0142ysza\u0142 zarzut usi\u0142owania zab\u00f3jstwa.", "image": "https://i.iplsc.com/-/000A7SU1P5LK5XAL-C411.jpg", "url": "https://www.rmf24.pl/fakty/polska/news-atak-na-kierowce-busa-w-krosnie-34-latek-zatrzymany,nId,4568640"}, "news_keywords": "RMF24.pl, Krosno, polska, fakty, najnowsze, maciej nycz - redaktor, maciej nycz - dziennikarz, krzysztof kot - redaktor, krzysztof kot - dziennikarz, push - www", "article": {"section": "documentation"}}, "canonical_link": "https://www.rmf24.pl/fakty/polska/news-atak-na-kierowce-busa-w-krosnie-34-latek-zatrzymany,nId,4568640"}