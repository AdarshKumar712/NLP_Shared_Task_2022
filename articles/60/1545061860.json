{"source_url": "https://web.archive.org", "url": "https://web.archive.org/web/20200312223149id_/https://www.gazetaprawna.pl/artykuly/1459083,bulgaria-pierwsza-ofiara-smiertelna-epidemii-koronawirusa.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Bu\u0142garia: Pierwsza ofiara \u015bmiertelna epidemii koronawirusa", "top_image": "https://static.gazetaprawna.pl/img/gp/zaslepkaGP.png", "meta_img": "https://static.gazetaprawna.pl/img/gp/zaslepkaGP.png", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/gp/zaslepkaGP.png", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "W szpitalu w stolicy kraju od wtorku leczone by\u0142o starsze ma\u0142\u017ce\u0144stwo - 66-letnia kobieta zmar\u0142a, a stan jej m\u0119\u017ca okre\u015blany jest jako ci\u0119\u017cki i lekarze walcz\u0105 o jego \u017cycie. Dyrekcja szpitala poinformowa\u0142a, \u017ce oboje byli w oddzielnym budynku i plac\u00f3wka funkcjonuje normalnie, a zmar\u0142a cierpia\u0142a na wiele schorze\u0144.\n\nW rejonie trzech miast \u2013 Sofii, Plewena i Gabrowa, w kt\u00f3rych stwierdzono przypadki zaka\u017ce\u0144, zaj\u0119cia szkolne s\u0105 wstrzymane do najbli\u017cszego poniedzia\u0142ku, ale je\u017celi w danej szkole pojawi si\u0119 osoba zaka\u017cona, plac\u00f3wka ma by\u0107 zamkni\u0119ta na 14 dni.\n\nZakazane s\u0105 szkolne zabawy i wycieczki. Zawieszono te\u017c imprezy sportowe, a te, kt\u00f3rych nie mo\u017cna od\u0142o\u017cy\u0107, odbywaj\u0105 si\u0119 bez publiczno\u015bci. Nie b\u0119d\u0105 si\u0119 te\u017c odbywa\u0107 kongresy i konferencje naukowe. Analogiczne dzia\u0142ania zapobiegawcze maj\u0105 by\u0107 wprowadzone w regionach, w kt\u00f3rych nie stwierdzono koronawirusa.\n\nDezynfekcja ma by\u0107 przeprowadzana trzy razy dziennie w szko\u0142ach, budynkach publicznych i w \u015brodkach komunikacji miejskiej. Niekt\u00f3re urz\u0119dy publiczne zosta\u0142y zamkni\u0119te dla klient\u00f3w, o miesi\u0105c od\u0142o\u017cono te\u017c otwarte posiedzenia sofijskiego s\u0105du miejskiego.\n\nDo 250 nale\u017cy ogranicza\u0107 liczb\u0119 os\u00f3b, kt\u00f3re mog\u0105 przebywa\u0107 jednocze\u015bnie w zamkni\u0119tym pomieszczeniu, i musz\u0105 one zachowywa\u0107 mi\u0119dzy sob\u0105 odst\u0119p co najmniej metra. W teatrach i kinach mi\u0119dzy widzami powinno by\u0107 puste miejsca. Po ka\u017cdej projekcji i spektaklu sale maj\u0105 by\u0107 dezynfekowane.\n\nPodczas posiedzenia rz\u0105dowej Krajowej Rady Bezpiecze\u0144stwa Narodowego przedstawiono prognoz\u0119, zgodnie z kt\u00f3r\u0105 szczyt liczby zachorowa\u0144 nast\u0105pi we wrze\u015bniu. Premier Bojko Borisow przestrzeg\u0142 przed panik\u0105. Zapewni\u0142, \u017ce wystarczy \u017cywno\u015bci w kraju i nie nale\u017cy robi\u0107 zbyt du\u017cych zapas\u00f3w. Podkre\u015bli\u0142 te\u017c, \u017ce \u201epanika i szkody dla gospodarki s\u0105 najbardziej niebezpieczne\".\n\nAgencja AlphaResearch opublikowa\u0142a pierwszy sonda\u017c na temat koronawirusa. 66,8 proc. badanych pozytywnie ocenia dzia\u0142ania podj\u0119te przez rz\u0105d w walce z wirusem, 75 proc. \u015bledzi wiadomo\u015bci na ten temat, 55 proc. deklaruje, \u017ce odczuwa niepok\u00f3j, a tylko 11 proc. badanych jest powa\u017cnie zaniepokojonych. Jednocze\u015bnie tylko 22 proc. respondent\u00f3w o\u015bwiadczy\u0142o, \u017ce ze wzgl\u0119d\u00f3w bezpiecze\u0144stwa zamierza ograniczy\u0107 kontakty z innymi lud\u017ami.\n\nBadanie przeprowadzono w pierwszym tygodniu marca, czyli przed zdiagnozowaniem pierwszego przypadku koronawirusa w Bu\u0142garii.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "W Bu\u0142garii zmar\u0142a pierwsza osoba zaka\u017cona koronawirusem - poda\u0142 w \u015brod\u0119 resort zdrowia. Krajowy Sztab Operacyjny, kt\u00f3ry odpowiada za walk\u0119 z Covid-19, podj\u0105\u0142 decyzj\u0119 o wprowadzeniu restrykcji w zwi\u0105zku z zaka\u017ceniami. Dot\u0105d w kraju potwierdzono siedem przypadk\u00f3w.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "szko\u0142y, gospodarka, \u017cywno\u015b\u0107, koronawirus", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://www.gazetaprawna.pl/artykuly/1459083,bulgaria-pierwsza-ofiara-smiertelna-epidemii-koronawirusa.html", "type": "article", "title": "Bu\u0142garia: Pierwsza ofiara \u015bmiertelna epidemii koronawirusa", "description": "W Bu\u0142garii zmar\u0142a pierwsza osoba zaka\u017cona koronawirusem - poda\u0142 w \u015brod\u0119 resort zdrowia. Krajowy Sztab Operacyjny, kt\u00f3ry odpowiada za walk\u0119 z Covid-19, podj\u0105\u0142 decyzj\u0119 o wprowadzeniu restrykcji w zwi\u0105zku z zaka\u017ceniami. Dot\u0105d w kraju potwierdzono siedem przypadk\u00f3w.", "image": "https://static.gazetaprawna.pl/img/gp/zaslepkaGP.png", "site_name": "www.gazetaprawna.pl"}, "twitter": {"title": "Bu\u0142garia: Pierwsza ofiara \u015bmiertelna epidemii koronawirusa", "description": "W Bu\u0142garii zmar\u0142a pierwsza osoba zaka\u017cona koronawirusem - poda\u0142 w \u015brod\u0119 resort zdrowia. Krajowy Sztab Operacyjny, kt\u00f3ry odpowiada za walk\u0119 z Covid-19, podj\u0105\u0142 decyzj\u0119 o wprowadzeniu restrykcji w zwi\u0105zku z zaka\u017ceniami. Dot\u0105d w kraju potwierdzono siedem przypadk\u00f3w.", "card": "summary", "image": "https://static.gazetaprawna.pl/img/gp/zaslepkaGP.png", "site": "@gazetaprawnapl"}, "news_keywords": "szko\u0142y, gospodarka, \u017cywno\u015b\u0107, koronawirus"}, "canonical_link": "https://www.gazetaprawna.pl/artykuly/1459083,bulgaria-pierwsza-ofiara-smiertelna-epidemii-koronawirusa.html"}