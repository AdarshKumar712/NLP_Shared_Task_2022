{"source_url": "https://nczas.com", "url": "https://nczas.com/2020/04/28/zespol-zarzadzania-kryzysowego-zakonczyl-obrady-co-po-nich-wiemy/", "title": "Zesp\u00f3\u0142 zarz\u0105dzania kryzysowego zako\u0144czy\u0142 obrady. Co po nich wiemy?", "top_image": "https://nczas.com/wp-content/uploads/2020/04/morawiecki_szumowski.jpg", "meta_img": "https://nczas.com/wp-content/uploads/2020/04/morawiecki_szumowski.jpg", "images": ["https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2020/03/man-4957154_1280-218x150.jpg", "https://nczas.com/wp-content/uploads/2020/01/benjamin_netanjahu_izrael_nczas-100x70.jpg", "https://mc.yandex.ru/watch/52995412", "https://nczas.com/wp-content/uploads/2020/04/pap_20200416_0KV-100x70.jpg", "https://nczas.com/wp-content/uploads/2019/12/jaroslaw_gowin_nczas-100x70.jpg", "https://nczas.com/wp-content/uploads/2020/03/pijani_alkohol-218x150.jpg", "https://nczas.com/wp-content/uploads/2020/04/morawiecki_szumowski.jpg", "https://nczas.com/wp-content/uploads/2020/05/korwin-mikke-zandberg-218x150.jpg", "https://nczas.com/wp-content/uploads/2020/05/koronawirus_szpital_Rosja_Moskwa-100x70.jpg", "https://nczas.com/wp-content/uploads/2020/04/morawiecki_szumowski-696x464.jpg", "https://nczas.com/wp-content/uploads/2020/01/zbigniew_ziobro-218x150.jpg", "https://nczas.com/wp-content/uploads/2020/01/benjamin_netanjahu_izrael_nczas-218x150.jpg", "https://nczas.com/wp-content/uploads/2020/04/pap_20200416_0KV-218x150.jpg", "https://nczas.com/wp-content/uploads/2020/05/swieczka_znicz_nczas.com_-100x70.jpg", "https://nczas.com/wp-content/uploads/2020/04/zatroskanie-niepokoj-bezrobocie-218x150.jpg", "https://nczas.com/wp-content/uploads/2020/05/duda-milewski-218x150.jpg", "https://nczas.com/wp-content/uploads/2020/05/dr_zbigniew_martyka-1-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "Rz\u0105dowy zesp\u00f3\u0142 zarz\u0105dzania kryzysowego zako\u0144czy\u0142 posiedzenie, na kt\u00f3rym zajmowa\u0142 si\u0119 ewentualnym rozpocz\u0119ciem II etapu poluzowania obostrze\u0144 i regulacji wprowadzonych w wyniku epidemii koronawirusa. Co po nim wiemy?\n\nRzecznik rz\u0105du Piotr Mueller poinformowa\u0142, \u017ce ustalono ju\u017c zasady zwi\u0105zane ze znoszeniem restrykcji w II etapie. Do dopracowania pozostaj\u0105 jeszcze drobne szczeg\u00f3\u0142y.\n\nInformacje do wiadomo\u015bci publicznej zostan\u0105 podane przez premiera Mateusza Morawieckiego w \u015brod\u0119. Wcze\u015bniej spekulowano, \u017ce by\u0107 mo\u017ce wydarzy si\u0119 to ju\u017c we wtorek.\n\nNajprawdopodobniej poluzowanie restrykcji nast\u0105pi od poniedzia\u0142ku, 4 maja.\n\nModyfikowanie czterech etap\u00f3w?\n\nPierwsze \u2013 symboliczne \u2013 znoszenie obostrze\u0144 nast\u0105pi\u0142o 20 kwietnia. Od tego dnia mo\u017cna m.in. przemieszcza\u0107 si\u0119 w celach rekreacyjnych, umo\u017cliwiony zosta\u0142 wst\u0119p do las\u00f3w i park\u00f3w, zwi\u0119kszono dopuszczaln\u0105 liczb\u0119 klient\u00f3w w sklepach oraz wiernych w miejscach kultu religijnego.\n\nW drugim etapie maj\u0105 by\u0107 otwarte hotele i inne miejsca noclegowe (z ograniczeniami), sklepy budowlane w weekendy i niekt\u00f3re instytucje kultury, w tym muzea, biblioteki i galerie sztuki.\n\nZgodnie z przedstawionym harmonogramem, trzeci etap dotyczy\u0107 ma gastronomii \u2013 cz\u0119\u015b\u0107 zak\u0142ad\u00f3w mog\u0142aby zosta\u0107 otwarta stacjonarnie z ograniczeniami. Maj\u0105 w\u00f3wczas zosta\u0107 otwarte zak\u0142ady fryzjerskie, salony kosmetyczne, a tak\u017ce sklepy w galeriach handlowych.\n\nW trzecim etapie mo\u017cliwa b\u0119dzie organizacja wydarze\u0144 sportowych do 50 os\u00f3b (w otwartej przestrzeni, bez udzia\u0142u publiczno\u015bci). Ruszy\u0107 ma te\u017c organizacja opieki nad dzie\u0107mi w \u017c\u0142obkach, przedszkolach i w klasach szkolnych 1-3, ustalona ma by\u0107 maksymalna liczba dzieci w salach.\n\nCzwarty etap przewiduje otwarcie salon\u00f3w masa\u017cu i solari\u00f3w, a tak\u017ce umo\u017cliwienie dzia\u0142alno\u015bci si\u0142owni i klub\u00f3w fitness. Otwarte zostan\u0105 te\u017c teatry i kina, ale w nowym re\u017cimie sanitarnym.\n\nNieoficjalnie m\u00f3wi si\u0119, \u017ce cztery etapy odmra\u017cania gospodarki b\u0119d\u0105 modyfikowane. Niekt\u00f3re z rygor\u00f3w przewidziane do zniesienia w trzecim etapie, maj\u0105 zosta\u0107 przesuni\u0119te do drugiego etapu. Podobnie mo\u017ce by\u0107 w drug\u0105 stron\u0119. Wiadomo te\u017c, \u017ce szko\u0142y, niezale\u017cnie od terminu uruchamiania III etapu, b\u0119d\u0105 zamkni\u0119te co najmniej do 24 maja.", "keywords": [], "meta_keywords": [""], "tags": [], "authors": [], "publish_date": "Tue Apr 28 00:00:00 2020", "summary": "", "article_html": "", "meta_description": "Rz\u0105dowy zesp\u00f3\u0142 zarz\u0105dzania kryzysowego zako\u0144czy\u0142 posiedzenie, na kt\u00f3rym zajmowa\u0142 si\u0119 ewentualnym rozpocz\u0119ciem II etapu poluzowania obostrze\u0144 i regulacji", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Rz\u0105dowy zesp\u00f3\u0142 zarz\u0105dzania kryzysowego zako\u0144czy\u0142 posiedzenie, na kt\u00f3rym zajmowa\u0142 si\u0119 ewentualnym rozpocz\u0119ciem II etapu poluzowania obostrze\u0144 i regulacji", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Zesp\u00f3\u0142 zarz\u0105dzania kryzysowego zako\u0144czy\u0142 obrady. Co po nich wiemy? - NCZAS.COM", "description": "Rz\u0105dowy zesp\u00f3\u0142 zarz\u0105dzania kryzysowego zako\u0144czy\u0142 posiedzenie, na kt\u00f3rym zajmowa\u0142 si\u0119 ewentualnym rozpocz\u0119ciem II etapu poluzowania obostrze\u0144 i regulacji", "url": "https://nczas.com/2020/04/28/zespol-zarzadzania-kryzysowego-zakonczyl-obrady-co-po-nich-wiemy/", "site_name": "NCZAS.COM", "image": {"identifier": "https://nczas.com/wp-content/uploads/2020/04/morawiecki_szumowski.jpg", "width": 1200, "height": 800}}, "article": {"publisher": "https://www.facebook.com/nczas", "published_time": "2020-04-28T11:57:30+00:00", "modified_time": "2020-04-28T11:53:17+00:00"}, "twitter": {"card": "summary_large_image"}, "generator": "WordPress 5.4.1", "onesignal": "wordpress-plugin"}, "canonical_link": "https://nczas.com/2020/04/28/zespol-zarzadzania-kryzysowego-zakonczyl-obrady-co-po-nich-wiemy/"}