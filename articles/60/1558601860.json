{"source_url": "https://www.sabah.com.tr", "url": "https://www.sabah.com.tr/dunya/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi", "title": "Son dakika: ABD'den \u00c7in ve \u0130ran'a \u00e7ok sert coronavir\u00fcs tepkisi! Tart\u0131\u015fma alevlendi...", "top_image": "https://iasbh.tmgrup.com.tr/a8900c/960/505/0/0/1138/600?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg", "meta_img": "https://iasbh.tmgrup.com.tr/a8900c/960/505/0/0/1138/600?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg", "images": ["https://isbh.tmgrup.com.tr/sbh/site/v3/i/htop-logo-sofra.png", "https://isbh.tmgrup.com.tr/sbh/site/v3/i/sabah-logo-170x71.png", "https://isbh.tmgrup.com.tr/sbh/site/v3/i/htop-logo-sabahvideo.png", "https://isbh.tmgrup.com.tr/sbh/site/v3/i/htop-logo-memurlar.png", "https://d5nxst8fruw4z.cloudfront.net/atrk.gif?account=brl/k1aoqAD25T", "https://iasbh.tmgrup.com.tr/16c643/752/395/0/0/1138/597?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg", "https://isbh.tmgrup.com.tr/sbh/site/v3/i/htop-logo-otohaber.png", "https://i.tmgrup.com.tr/i/i.gif", "https://isbh.tmgrup.com.tr/sbh/site/v3/i/htop-logo-apara.png", "https://isbh.tmgrup.com.tr/sbh/site/v3/i/htop-logo-bebegim.png", "https://isbh.tmgrup.com.tr/sbh/site/v3/i/htop-logo-sabahspor.png", "https://isbh.tmgrup.com.tr/sbh/site/v3/i/htop-logo-bugunkusabah.png", "https://www.facebook.com/tr?id=2230124817313601&ev=PageView&noscript=1", "https://isbh.tmgrup.com.tr/sbh/site/v3/i/ztk-2.png", "https://isbh.tmgrup.com.tr/sbh/site/v3/i/htop-logo-gunaydin.png", "https://isbh.tmgrup.com.tr/sbh/site/v3/i/ztk-1.png", "https://isbh.tmgrup.com.tr/sbh/site/v3/i/television-v2.svg", "https://isbh.tmgrup.com.tr/sbh/site/v3/i/htop-logo-sadecekadin.png", "https://iasbh.tmgrup.com.tr/a8900c/960/505/0/0/1138/600?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg"], "movies": [], "text": "ABD D\u0131\u015fi\u015fleri Bakan\u0131 Mike Pompeo, \u00c7in ve \u0130ran'\u0131n yeni tip koronavir\u00fcs (Kovid-19) salg\u0131n\u0131na yakla\u015f\u0131mlar\u0131n\u0131 sert dille ele\u015ftirdi.\n\nNewsweek'in haberine g\u00f6re, Pompeo, Tony Perkins'in ev sahipli\u011finde kat\u0131ld\u0131\u011f\u0131 bir radyo program\u0131nda, \u00c7inli ve \u0130ranl\u0131 yetkilileri; Kovid-19 salg\u0131n\u0131n\u0131n ciddiyetini saklamaya \u00e7al\u0131\u015farak ve sorumluluklar\u0131ndan ka\u00e7arak hayatlar\u0131 riske atmakla su\u00e7lad\u0131.\n\nPompeo, \u00c7in ve \u0130ran'da halklar\u0131n, \u015feffafl\u0131k ve iyi y\u00f6netim eksikli\u011finden zarar g\u00f6rd\u00fc\u011f\u00fcn\u00fc savunarak, \"Bu \u00fclkelerdeki insanlar\u0131n eninde sonunda bundan liderlerini sorumlu tutaca\u011f\u0131 kan\u0131s\u0131nday\u0131m.\" de\u011ferlendirmesini yapt\u0131.\n\nRusya, \u00c7in ve \u0130ran taraf\u0131ndan bu konuda bir dezenformasyon kampanyas\u0131 y\u00fcr\u00fct\u00fcld\u00fc\u011f\u00fcne i\u015faret eden Pompeo, \"Vir\u00fcs\u00fcn, ABD ordusundan geldi\u011fini, belki de \u0130talya'da ortaya \u00e7\u0131kt\u0131\u011f\u0131n\u0131 s\u00f6yl\u00fcyorlar. T\u00fcm bunlar sorumluluktan ka\u00e7mak i\u00e7in.\" diye konu\u015ftu.\n\nPompeo, \u00c7in'in s\u00fcregelen \"\u00f6rtbas\u0131n\u0131n\", daha fazla vakan\u0131n \u00f6n\u00fcne ge\u00e7ilmesi ya da b\u00f6yle bir \u015feyin tekrar ya\u015fanmamas\u0131 i\u00e7in gereken bilgiden d\u00fcnyay\u0131 mahrum b\u0131rakt\u0131\u011f\u0131n\u0131 kaydetti.\n\n\u00c7\u0130N VE \u0130RAN'A SERT TEPK\u0130\n\nABD'nin, \u00c7in ve \u0130ran'la halihaz\u0131rda gergin ili\u015fkileri, Kovid-19 salg\u0131n\u0131 nedeniyle iyice bozulurken; ABD Ba\u015fkan\u0131 Donald Trump ve Amerikal\u0131 yetkililerin, hastal\u0131\u011f\u0131 \"\u00c7in vir\u00fcs\u00fc\" veya \"Vuhan vir\u00fcs\u00fc\" olarak nitelendirmesi \u00c7in taraf\u0131ndan tepkiyle kar\u015f\u0131lanm\u0131\u015ft\u0131.\n\nABD Kongresine de, \"Vuhan'da ortaya \u00e7\u0131kan salg\u0131n\u0131n \u00c7in y\u00f6netimince sakland\u0131\u011f\u0131\" iddias\u0131n\u0131n soru\u015fturulmas\u0131 talebini i\u00e7eren bir tasar\u0131 sunulmu\u015ftu.\n\n\u00c7in, ABD'ye Kovid-19'la m\u00fccadele ederken; di\u011fer \u00fclkeleri su\u00e7lamama ve \"salg\u0131n\u0131 siyasalla\u015ft\u0131rmama\" \u00e7a\u011fr\u0131s\u0131nda bulunmu\u015ftu.\n\n\u00c7in D\u0131\u015fi\u015fleri Bakanl\u0131\u011f\u0131 S\u00f6zc\u00fcs\u00fc G\u0131ng \u015euang, salg\u0131nla ilgili ABD'yi \"di\u011ferlerinin itibar\u0131n\u0131 sarsmak ve sorumluluklar\u0131ndan ka\u00e7mak i\u00e7in g\u00fcnah ke\u00e7isi bulmaya \u00e7al\u0131\u015fmakla\" su\u00e7lam\u0131\u015ft\u0131.\n\n\u0130ran Devrim Muhaf\u0131zlar\u0131 Ordusu Genel Komutan\u0131 H\u00fcseyin Selami de salg\u0131n\u0131n\u0131n ABD'nin biyolojik sald\u0131r\u0131s\u0131 olabilece\u011fini s\u00f6ylemi\u015fti.", "keywords": [], "meta_keywords": [""], "tags": ["\u00c7in", "ABD", "\u0130ran"], "authors": [], "publish_date": "Wed Mar 25 00:00:00 2020", "summary": "", "article_html": "", "meta_description": "", "meta_lang": "tr", "meta_favicon": "https://isbh.tmgrup.com.tr/sbh/site/v3/i/apple-touch-icon.png", "meta_data": {"viewport": "width=device-width, initial-scale=1", "copyright": "Copyright \u00a9 2003-2020, TURKUVAZ HABERLE\u015eME VE YAYINCILIK A.\u015e", "tagCategory": "D\u00fcnya", "fb": {"app_id": 789602864423016, "pages": "114291218610934,127186677347072,789692601086430,844339542262894,258650277494174,209480082851172,149445305115395"}, "Description": "Gelen son dakika haberine g\u00f6re; ABD D\u0131\u015fi\u015fleri Bakan\u0131 Mike Pompeo, \u00c7in ve \u0130ran corona vir\u00fcs\u00fc salg\u0131n\u0131 nedeniyle sert \u015fekilde ele\u015ftirdi. Pompeo, iki \u00fclkeyi sorumluluktan ka\u00e7mak ve insanlar\u0131n hayat\u0131n\u0131 tehlikeye atmakla su\u00e7lad\u0131. Pompeo, Vir\u00fcs\u00fcn, ABD ordusundan geldi\u011fini, belki de \u0130talya'da ortaya...", "twitter": {"card": "summary_large_image", "site": "@Sabah", "image": "https://iasbh.tmgrup.com.tr/a8900c/960/505/0/0/1138/600?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg", "description": "Haberin devam\u0131...", "title": "Son dakika: ABD'den \u00c7in ve \u0130ran'a \u00e7ok sert coronavir\u00fcs tepkisi! Tart\u0131\u015fma alevlendi...", "url": "https://www.sabah.com.tr/dunya/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi"}, "og": {"title": "Son dakika: ABD'den \u00c7in ve \u0130ran'a \u00e7ok sert coronavir\u00fcs tepkisi! Tart\u0131\u015fma alevlendi...", "type": "article", "site_name": "Sabah", "description": "Gelen son dakika haberine g\u00f6re; ABD D\u0131\u015fi\u015fleri Bakan\u0131 Mike Pompeo, \u00c7in ve \u0130ran corona vir\u00fcs\u00fc salg\u0131n\u0131 nedeniyle sert \u015fekilde ele\u015ftirdi. Pompeo, iki \u00fclkeyi sorumluluktan ka\u00e7mak ve insanlar\u0131n hayat\u0131n\u0131 tehlikeye atmakla su\u00e7lad\u0131. Pompeo, Vir\u00fcs\u00fcn, ABD ordusundan geldi\u011fini, belki de \u0130talya'da ortaya...", "image": {"identifier": "https://iasbh.tmgrup.com.tr/a8900c/960/505/0/0/1138/600?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg", "secure_url": "https://iasbh.tmgrup.com.tr/a8900c/960/505/0/0/1138/600?u=https://isbh.tmgrup.com.tr/sbh/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi-1585143455621.jpg", "width": 960, "height": 505}, "url": "https://www.sabah.com.tr/dunya/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi"}, "tagContentType": "haber"}, "canonical_link": "https://www.sabah.com.tr/dunya/2020/03/25/son-dakika-abdden-cin-ve-irana-cok-sert-coronavirus-tepkisi-tartisma-alevlendi"}