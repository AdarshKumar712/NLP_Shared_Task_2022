{"source_url": "https://www.haberler.com", "url": "https://www.haberler.com/kapsamli-dezenfeksiyon-islemi-suruyor-13053479-haberi/", "title": "Kapsaml\u0131 dezenfeksiyon i\u015flemi s\u00fcr\u00fcyor", "top_image": "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg", "meta_img": "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Kapsaml\u0131 dezenfeksiyon i\u015flemi s\u00fcr\u00fcyor Erzurum ve I\u011fd\u0131r'da yeni tip koronavir\u00fcs (Kovid-19) tedbirleri kapsam\u0131nda ba\u015flat\u0131lan dezenfeksiyon \u00e7al\u0131\u015fmalar\u0131 aral\u0131ks\u0131z s\u00fcr\u00fcyor.\n\nErzurum ve I\u011fd\u0131r'da yeni tip koronavir\u00fcs (Kovid-19) tedbirleri kapsam\u0131nda ba\u015flat\u0131lan dezenfeksiyon \u00e7al\u0131\u015fmalar\u0131 aral\u0131ks\u0131z s\u00fcr\u00fcyor.\n\nErzurum'da \u00f6zel k\u0131yafet giyerek donan\u0131ml\u0131 ara\u00e7 ve cihazlarla \u00e7al\u0131\u015fan B\u00fcy\u00fck\u015fehir Belediyesi g\u00f6revlileri, cami, meydan, al\u0131\u015fveri\u015f merkezi ve i\u015f merkezlerinin yan\u0131 s\u0131ra di\u011fer ortak kullan\u0131m alanlar\u0131n\u0131 dezenfekte ediyor.\n\nB\u00fcy\u00fck\u015fehir Belediye Ba\u015fkan\u0131 Mehmet Sekmen, yapt\u0131\u011f\u0131 yaz\u0131l\u0131 a\u00e7\u0131klamada, salg\u0131n tehdidi t\u00fcm\u00fcyle ortadan kalk\u0131ncaya kadar Kovid-19 ile m\u00fccadeleye devam edeceklerini belirtti.\n\nHalk\u0131n sa\u011fl\u0131\u011f\u0131 i\u00e7in gece g\u00fcnd\u00fcz \u00e7al\u0131\u015ft\u0131klar\u0131na i\u015faret eden Sekmen, \u015funlar\u0131 kaydetti:\n\n\"Kovid-19 ile m\u00fccadelede Erzurum'da yakla\u015f\u0131k 2 milyon metrekarelik alan\u0131 ila\u00e7lay\u0131p dezenfekte ettik. S\u00fcreci en az zararla kapatabilmek \u00f6nemli. Ku\u015fkusuz bu m\u00fccadele kadar bireysel ve toplumsal m\u00fccadele de b\u00fcy\u00fck \u00f6nem ta\u015f\u0131yor. Vatanda\u015flar\u0131m\u0131z zorunlu olmad\u0131k\u00e7a evlerinden \u00e7\u0131kmamal\u0131, hijyen kurallar\u0131na dikkat etmeli ve sosyal mesafeye \u00f6zen g\u00f6stermelidir. Azami dikkat ve bir o kadar da sab\u0131r gerektiren bu s\u00fcreci hep birlikte el ele, g\u00f6n\u00fcl mesafemizi s\u0131kla\u015ft\u0131rarak atlataca\u011f\u0131z. Bizler halk\u0131m\u0131z i\u00e7in mesaideyiz ve gecemizi g\u00fcnd\u00fcz\u00fcm\u00fcze katarak \u00e7al\u0131\u015f\u0131yoruz. Onlar da hi\u00e7 endi\u015felenmeden bizim i\u00e7in sadece evlerinde kals\u0131nlar.\"\n\nI\u011fd\u0131r\n\nI\u011fd\u0131r \u00dcniversitesi, 110 bin metrekarelik yerle\u015fke alan\u0131n\u0131, kendi \u00fcretti\u011fi dezenfektanlarla ila\u00e7l\u0131yor.\n\nI\u011fd\u0131r \u00dcniversitesi Teknik Bilimler Meslek Y\u00fcksekokulu Kimya ve Kimyasal \u0130\u015fleme Teknolojileri B\u00f6l\u00fcm\u00fc'nde \u00fcretilen dezenfektanlarla ba\u015flat\u0131lan dezenfeksiyon \u00e7al\u0131\u015fmalar\u0131 \u00fcniversitenin tamam\u0131nda uyguland\u0131.\n\nRekt\u00f6r Prof. Dr. Mehmet Hakk\u0131 Alma, \u00fcniversitenin ge\u00e7en y\u0131l dezenfekte \u00fcr\u00fcn\u00fc \u00fcretmek i\u00e7in \u00e7al\u0131\u015fma ba\u015flatt\u0131\u011f\u0131n\u0131 anlatt\u0131.\n\n\u00dcretimin koronavir\u00fcs tehdidi \u00fczerine h\u0131zland\u0131r\u0131ld\u0131\u011f\u0131n\u0131 aktaran Alma, \"\u00c7in'den ithal edilen, 5-6 dolar maliyeti olan dezenfektan \u00fcr\u00fcn\u00fcn\u00fc biz, bir dolar\u0131n alt\u0131nda maliyetle \u00fcretiyoruz. Bu da \u00fclkemizi ithal edilen \u00fcr\u00fcnlere ba\u011f\u0131ml\u0131l\u0131ktan kurtarm\u0131\u015f olacak. \u0130lerleyen s\u00fcre\u00e7te \u00fcniversitemize \u00f6nemli ekonomik katk\u0131 sa\u011flayacakt\u0131r.\" ifadelerini kulland\u0131.\n\nKimya ve Kimyasal \u0130\u015fleme Teknolojileri B\u00f6l\u00fcm\u00fc \u00d6\u011fretim G\u00f6revlisi Musa Karada\u011fI\u0131 da kendi \u00fcr\u00fcnlerini \u00fcreterek \u00fcniversiteye, T\u00fcrkiye'ye ve I\u011fd\u0131r'a fayda sa\u011flayacak bir \u00e7al\u0131\u015fma yapt\u0131klar\u0131n\u0131 vurgulad\u0131.\n\nKaynak: AA", "keywords": [], "meta_keywords": ["Erzurum", "I\u011fd\u0131r", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Erzurum ve I\u011fd\u0131r'da yeni tip koronavir\u00fcs (Kovid-19) tedbirleri kapsam\u0131nda ba\u015flat\u0131lan dezenfeksiyon \u00e7al\u0131\u015fmalar\u0131 aral\u0131ks\u0131z s\u00fcr\u00fcyor.", "meta_lang": "tr", "meta_favicon": "/touch-icon-iphone.png", "meta_data": {"description": "Erzurum ve I\u011fd\u0131r'da yeni tip koronavir\u00fcs (Kovid-19) tedbirleri kapsam\u0131nda ba\u015flat\u0131lan dezenfeksiyon \u00e7al\u0131\u015fmalar\u0131 aral\u0131ks\u0131z s\u00fcr\u00fcyor.", "keywords": "Erzurum, I\u011fd\u0131r, G\u00fcncel", "image": "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg", "robots": "index, follow", "medium": "news", "dateCreated": "2020-03-25T18:50:04+03:00", "dateUpdated": "2020-03-25T18:52:37+03:00", "msapplication-starturl": "https://www.haberler.com", "article": {"id": 13053479, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Erzurum, I\u011fd\u0131r, G\u00fcncel"}, "og": {"url": "https://www.haberler.com/kapsamli-dezenfeksiyon-islemi-suruyor-13053479-haberi/", "site_name": "Haberler.com", "locale": "tr_TR", "type": "article", "title": "Kapsaml\u0131 dezenfeksiyon i\u015flemi s\u00fcr\u00fcyor", "description": "Erzurum ve I\u011fd\u0131r'da yeni tip koronavir\u00fcs (Kovid-19) tedbirleri kapsam\u0131nda ba\u015flat\u0131lan dezenfeksiyon \u00e7al\u0131\u015fmalar\u0131 aral\u0131ks\u0131z s\u00fcr\u00fcyor.", "image": {"identifier": "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg", "secure_url": "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg", "width": 640, "height": 360}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/kapsamli-dezenfeksiyon-islemi-suruyor-13053479-haberi/", "card": "summary_large_image", "site": "Haberler", "title": "Kapsaml\u0131 dezenfeksiyon i\u015flemi s\u00fcr\u00fcyor", "description": "Erzurum ve I\u011fd\u0131r'da yeni tip koronavir\u00fcs (Kovid-19) tedbirleri kapsam\u0131nda ba\u015flat\u0131lan dezenfeksiyon \u00e7al\u0131\u015fmalar\u0131 aral\u0131ks\u0131z s\u00fcr\u00fcyor.", "image": "https://foto.haberler.com/haber/2020/03/25/kapsamli-dezenfeksiyon-islemi-suruyor-13053479_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/kapsamli-dezenfeksiyon-islemi-suruyor-13053479-haberi/"}