{"source_url": "https://www.haberler.com", "url": "https://www.haberler.com/otomobiliyle-kanala-ucup-ortadan-kaybolan-surucu-13300515-haberi/", "title": "Otomobiliyle kanala u\u00e7up ortadan kaybolan s\u00fcr\u00fcc\u00fc, 15 saat sonra ortaya \u00e7\u0131kt\u0131", "top_image": "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg", "meta_img": "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg", "images": ["https://mc.yandex.ru/watch/14231362", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/haberler-logo.svg", "https://www.facebook.com/tr?id=287433439304759&ev=PageView&noscript=1", "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg", "https://www.haberler.com/static/img/tasarim/bosluk.gif", "https://gdetr.hit.gemius.pl/_[TIMESTAMP]/redot.gif?id=ByAw5ONRp1OvwilEQCIPOpewXmdUnSLmtjkc8_dkTxj.W7/fastid=ltoewhsfnpbbdhmmxppfywtetemc/stparam=mkngbrdtww/nc=0/gdpr=0/gdpr_consent=", "https://foto.haberler.com/haber/2020/06/07/otomobiliyle-kanala-ucup-ortadan-kaybolan-sur-13300515_o.jpg", "https://foto.haberler.com/haber/2020/06/07/otomobiliyle-kanala-ucup-ortadan-kaybolan-sur-3-13300515_o.jpg", "https://www.haberler.com/static/rklm/970x250Halk-Bankasi-Masthead-5-Haziran-2020.png"], "movies": [], "text": "Otomobiliyle kanala u\u00e7up ortadan kaybolan s\u00fcr\u00fcc\u00fc, 15 saat sonra ortaya \u00e7\u0131kt\u0131 Manisa'da, gece saatlerinde otomobiliyle sulama kanal\u0131na u\u00e7tuktan sonra arac\u0131n\u0131 b\u0131rak\u0131p ortadan kaybolan s\u00fcr\u00fcc\u00fcn\u00fcn 15 saat sonra evinde oldu\u011fu ortaya \u00e7\u0131kt\u0131. Kaza an\u0131na ait g\u00f6r\u00fcnt\u00fcler bir i\u015f yerinin g\u00fcvenlik kameras\u0131na yans\u0131rken, olayla ilgili ba\u015flat\u0131lan soru\u015fturma s\u00fcr\u00fcyor.\n\nManisa'n\u0131n Kula il\u00e7esinde, gece saatlerinde otomobiliyle su kanal\u0131na u\u00e7tuktan sonra arac\u0131n\u0131 b\u0131rak\u0131p, ortadan kaybolan Onur Salih T.'nin, kazadan yakla\u015f\u0131k 15 saat sonra evinde oldu\u011fu ortaya \u00e7\u0131kt\u0131. \u00d6te yandan kazan\u0131n g\u00f6r\u00fcnt\u00fcleri, bir i\u015f yerinin g\u00fcvenlik kameras\u0131na yans\u0131d\u0131.\n\nOTOMOB\u0130L SULAMA KANALINA U\u00c7TU\n\nKaza, saat 00.30 s\u0131ralar\u0131nda, Zaferiye Mahallesi'nde meydana geldi. Kula Ayakkab\u0131c\u0131lar Sitesi \u00f6n\u00fcndeki kav\u015faktan \u0130zmir- Ankara yolu y\u00f6n\u00fcne giden Onur Salih Tembel y\u00f6netimindeki 45 K 0441 plakal\u0131 otomobil, virajda kontrolden \u00e7\u0131kt\u0131. Savrulan otomobil, k\u00f6pr\u00fcn\u00fcn demir korkuluklar\u0131n\u0131 par\u00e7alay\u0131p, dibinde az su bulanan sulama kanal\u0131na u\u00e7tu. Kanaldaki otomobili fark eden di\u011fer s\u00fcr\u00fcc\u00fclerin ihbar\u0131 \u00fczerine b\u00f6lgeye polis, itfaiye ve sa\u011fl\u0131k ekipleri sevk edildi. Ekiplerin kaza yerinde yapt\u0131\u011f\u0131 inceleme sonucu otomobilde kimse bulunamad\u0131. Bunun \u00fczerine \u00e7evrede 2 saat s\u00fcreyle yap\u0131lan aramada, \u00f6len ve yaralanan kimseye ula\u015f\u0131lmad\u0131. Polis, otomobilde yapt\u0131\u011f\u0131 aramada buldu\u011fu c\u00fczdan, kredi kartlar\u0131 ve cep telefonunu korumaya al\u0131rken, kazayla ilgili soru\u015fturma ba\u015flat\u0131ld\u0131.\n\n15 SAAT SONRA ORTAYA \u00c7IKTI\n\nArama \u00e7al\u0131\u015fmalar\u0131n\u0131n devam etti\u011fi esnada, arkada\u015f\u0131 arac\u0131l\u0131\u011f\u0131yla ailesine ula\u015fan Onur Salih T.'nin, K\u00f6rez Mahallesi'ndeki su deposu mevkisinde oldu\u011funu, sa\u011fl\u0131k durumunun iyi oldu\u011funu ve eve gelece\u011fini s\u00f6yledi\u011fi \u00f6\u011frenildi. Onur Salih T., kazadan yakla\u015f\u0131k 15 saat sonra evine giderken, arama \u00e7al\u0131\u015fmalar\u0131 da sonland\u0131r\u0131ld\u0131. Kula \u0130l\u00e7e Emniyet M\u00fcd\u00fcrl\u00fc\u011f\u00fc ekipleri ile \u0130l\u00e7e Jandarma Komutanl\u0131\u011f\u0131 ekipleri taraf\u0131ndan sa\u011fl\u0131k durumunun kontrol edilmesi i\u00e7in Kula Devlet Hastanesi'ne getirilen Onur Salih T., burada yap\u0131lan ilk m\u00fcdahalelerin ard\u0131ndan Salihli Devlet Hastanesine sevk edildi.\n\nKAZA ANI B\u0130R \u0130\u015e YER\u0130N\u0130N G\u00dcVENL\u0130K KAMERASINA YANSIDI\n\n\u00d6te yandan, kaza an\u0131 ve Onur Salih T.'nin kaza yerinden ayr\u0131lmas\u0131, \u00e7evredeki bir i\u015f yerinin g\u00fcvenlik kameras\u0131na yans\u0131d\u0131. G\u00f6r\u00fcnt\u00fclerde, Onur Salih T. y\u00f6netimindeki otomobilin Ayakkab\u0131c\u0131lar Sitesi \u00f6n\u00fcndeki viraj\u0131 d\u00f6nemeyerek k\u00f6pr\u00fcden su kanal\u0131na u\u00e7tu\u011fu ve s\u00fcr\u00fcc\u00fcn\u00fcn kazadan yakla\u015f\u0131k iki dakika sonra \u015fehir merkezine do\u011fru y\u00fcr\u00fcd\u00fc\u011f\u00fc g\u00f6r\u00fcl\u00fcyor. Olayla ilgili ba\u015flat\u0131lan soru\u015fturma ise s\u00fcr\u00fcyor.\n\nKaynak: DHA", "keywords": [], "meta_keywords": ["\u0130zmir", "Kula", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "Manisa'da, gece saatlerinde otomobiliyle sulama kanal\u0131na u\u00e7tuktan sonra arac\u0131n\u0131 b\u0131rak\u0131p ortadan kaybolan s\u00fcr\u00fcc\u00fcn\u00fcn 15 saat sonra evinde oldu\u011fu ortaya \u00e7\u0131kt\u0131. Kaza an\u0131na ait g\u00f6r\u00fcnt\u00fcler bir i\u015f yerinin g\u00fcvenlik kameras\u0131na yans\u0131rken, olayla ilgili ba\u015flat\u0131lan soru\u015fturma s\u00fcr\u00fcyor.", "meta_lang": "tr", "meta_favicon": "/touch-icon-iphone.png", "meta_data": {"description": "Manisa'da, gece saatlerinde otomobiliyle sulama kanal\u0131na u\u00e7tuktan sonra arac\u0131n\u0131 b\u0131rak\u0131p ortadan kaybolan s\u00fcr\u00fcc\u00fcn\u00fcn 15 saat sonra evinde oldu\u011fu ortaya \u00e7\u0131kt\u0131. Kaza an\u0131na ait g\u00f6r\u00fcnt\u00fcler bir i\u015f yerinin g\u00fcvenlik kameras\u0131na yans\u0131rken, olayla ilgili ba\u015flat\u0131lan soru\u015fturma s\u00fcr\u00fcyor.", "keywords": "\u0130zmir, Kula, G\u00fcncel, Haber", "image": "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg", "medium": "news", "dateCreated": "2020-06-07T18:55:43+03:00", "dateUpdated": "2020-06-07T19:46:29+03:00", "msapplication-starturl": "https://www.haberler.com", "article": {"id": 13300515, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130zmir, Kula, G\u00fcncel"}, "og": {"url": "https://www.haberler.com/otomobiliyle-kanala-ucup-ortadan-kaybolan-surucu-13300515-haberi/", "site_name": "Haberler.com", "locale": "tr_TR", "type": "article", "title": "Otomobiliyle kanala u\u00e7up ortadan kaybolan s\u00fcr\u00fcc\u00fc, 15 saat sonra ortaya \u00e7\u0131kt\u0131", "description": "Manisa'da, gece saatlerinde otomobiliyle sulama kanal\u0131na u\u00e7tuktan sonra arac\u0131n\u0131 b\u0131rak\u0131p ortadan kaybolan s\u00fcr\u00fcc\u00fcn\u00fcn 15 saat sonra evinde oldu\u011fu ortaya \u00e7\u0131kt\u0131. Kaza an\u0131na ait g\u00f6r\u00fcnt\u00fcler bir i\u015f yerinin g\u00fcvenlik kameras\u0131na yans\u0131rken, olayla ilgili ba\u015flat\u0131lan soru\u015fturma s\u00fcr\u00fcyor.", "image": {"identifier": "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg", "secure_url": "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg", "width": 1202, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/otomobiliyle-kanala-ucup-ortadan-kaybolan-surucu-13300515-haberi/", "card": "summary_large_image", "site": "Haberler", "title": "Otomobiliyle kanala u\u00e7up ortadan kaybolan s\u00fcr\u00fcc\u00fc, 15 saat sonra ortaya \u00e7\u0131kt\u0131", "description": "Manisa'da, gece saatlerinde otomobiliyle sulama kanal\u0131na u\u00e7tuktan sonra arac\u0131n\u0131 b\u0131rak\u0131p ortadan kaybolan s\u00fcr\u00fcc\u00fcn\u00fcn 15 saat sonra evinde oldu\u011fu ortaya \u00e7\u0131kt\u0131. Kaza an\u0131na ait g\u00f6r\u00fcnt\u00fcler bir i\u015f yerinin g\u00fcvenlik kameras\u0131na yans\u0131rken, olayla ilgili ba\u015flat\u0131lan soru\u015fturma s\u00fcr\u00fcyor.", "image": "https://foto.haberler.com/haber/2020/06/07/otomobiliyle-kanala-ucup-ortadan-kaybolan-surucu-13300515_7180_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/otomobiliyle-kanala-ucup-ortadan-kaybolan-surucu-13300515-haberi/"}