{"source_url": "https://pl.sputniknews.com", "url": "https://pl.sputniknews.com/polska/2020050512362505-prezydent-duda-dymisja-to-fejk-dnia-sputnik/", "title": "Prezydent Duda: Dymisja? To fejk dnia", "top_image": "https://cdnpl1.img.sputniknews.com/images/1157/52/11575210.jpg", "meta_img": "https://cdnpl1.img.sputniknews.com/images/1157/52/11575210.jpg", "images": ["https://mc.yandex.ru/watch/28683981", "https://cdnpl1.img.sputniknews.com/img/545/95/5459597_0:0:3072:1658_1000x541_80_0_0_894bdac61705d9c4371a29b849ecea64.jpg", "data:image/svg+xml,%3Csvg%20xmlns='http://www.w3.org/2000/svg'%20width='50'%20height='50'%3E%3C/svg%3E", "https://cdnpl1.img.sputniknews.com/i/avatar-default.png", "https://cdnpl1.img.sputniknews.com/images/1157/52/11575210.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://mc.yandex.ru/watch/26863203", "data:image/svg+xml,%3Csvg%20xmlns='http://www.w3.org/2000/svg'%20width='700'%20height='440'%3E%3C/svg%3E", "https://pl.sputniknews.com/services/counter/?project=&obj_id=12362505&obj_type=article&action_type=&ts=1589246341", "data:image/svg+xml,%3Csvg%20xmlns='http://www.w3.org/2000/svg'%20width='705'%20height='375'%3E%3C/svg%3E"], "movies": [], "text": "Zale\u017cy, co dla kogo jest wiadomo\u015bci\u0105 dnia. Dla mnie to jest fejk dnia \u2013 takimi s\u0142owami prezydent Andrzej Duda odni\u00f3s\u0142 si\u0119 do plotki o swojej rzekomej dymisji.\n\nO tym, \u017ce Prawo i Sprawiedliwo\u015b\u0107 rozwa\u017ca dymisj\u0119 prezydenta Andrzeja Dudy, kt\u00f3ra mia\u0142aby umo\u017cliwi\u0107 rozpisanie wybor\u00f3w prezydenckich w dowolnym terminie do po\u0142owy lipca, informowa\u0142 wczoraj Onet, powo\u0142uj\u0105c si\u0119 na trzy niezale\u017cne \u017ar\u00f3d\u0142a w obozie w\u0142adzy.\n\nWed\u0142ug rozm\u00f3wc\u00f3w portalu, podanie si\u0119 do dymisji przez g\u0142ow\u0119 pa\u0144stwa to wariant ostateczny, ale w \u015bwietle problem\u00f3w z g\u0142osowaniem korespondencyjnym i nieub\u0142agalnie zbli\u017caj\u0105cego si\u0119 terminu 10 maja, takie rozwi\u0105zanie mia\u0142o by\u0107 brane pod uwag\u0119. Jak poda\u0142 Onet, partia rz\u0105dz\u0105ca taki scenariusz analizowa\u0142a ju\u017c z prawnikami.\n\n\u2013 Dla mnie wiadomo\u015bci\u0105 dnia jest to, \u017ce zosta\u0142 zawarty kontrakt na budow\u0119 Baltic Pipe, tej cz\u0119\u015bci, kt\u00f3ra biegnie po dnie Morza Ba\u0142tyckiego i dzisiaj to zosta\u0142o og\u0142oszone, bo czekali\u015bmy na to od wielu lat. Mam nadziej\u0119, \u017ce b\u0119dziemy hubem dostarczaj\u0105cym energi\u0119 do naszej cz\u0119\u015bci Europy \u2013 wyja\u015bnia\u0142 Duda. Podkre\u015bli\u0142, \u017ce dla niego informacja o rzekomej dymisji jest fejkiem dnia.\n\nJak doda\u0142 prezydent, organizacja wybor\u00f3w prezydenckich nale\u017cy do kompetencji marsza\u0142ka Sejmu.\n\n\u2013 Zarz\u0105dzanie wybor\u00f3w, to nie jest kompetencja prezydenta. To jest kompetencja marsza\u0142ka Sejmu. Je\u017celi chodzi o termin, s\u0105 okre\u015blone pewne wide\u0142ki konstytucyjne, pomi\u0119dzy 100. a 75. dniem przed zako\u0144czeniem kadencji prezydenta. Konstytucja jest tu jednoznaczna. Natomiast decyzja nale\u017cy do marsza\u0142ka Sejmu i ewentualnie do Sejmu. Oni musz\u0105 t\u0119 spraw\u0119 jako\u015b rozwi\u0105za\u0107 i to jest ich zadanie \u2013 oceni\u0142 Andrzej Duda.\n\nPrezydent przypomnia\u0142 r\u00f3wnie\u017c, \u017ce \u201eod samego pocz\u0105tku m\u00f3wi, \u017ce wybory trzeba zrobi\u0107 tak, \u017ceby one by\u0142y bezpieczne\u201d.\n\nDo rewelacji Onetu prezydent odni\u00f3s\u0142 si\u0119 tak\u017ce w mediach spo\u0142eczno\u015bciowych.\n\n\u201eOnet.pl podobno rozwa\u017ca moj\u0105 dymisj\u0119. W redakcji ju\u017c g\u0142osowali i zdecydowali. Inne redakcje podchodz\u0105 do tego z pe\u0142n\u0105 powag\u0105. Klamka zapad\u0142a\u201d \u2013 napisa\u0142 prezydent na Twitterze.\n\nhttps://t.co/fHhhnRiFmf podobno rozwa\u017ca moj\u0105 dymisj\u0119. W redakcji ju\u017c g\u0142osowali i zdecydowali. Inne redakcje podchodz\u0105 do tego z pe\u0142n\u0105 powag\u0105. Klamka zapad\u0142a. \ud83d\ude02\ud83d\ude02\ud83d\ude02 \u2014 Andrzej Duda (@AndrzejDuda) May 4, 2020\n\nDymisja nie jest brana pod uwag\u0119\n\nWicepremier i minister aktyw\u00f3w pa\u0144stwowych Jacek Sasin o\u015bwiadczy\u0142 na antenie Radia Zet, \u017ce dymisja prezydenta Dudy nie jest w PiS brana pod uwag\u0119, a jedynym rozpatrywanym wariantem w kwestii wybor\u00f3w prezydenckich jest forma korespondencyjna.\n\n\u201e(Dymisja prezydenta \u2013 red.) Nie jest brana pod uwag\u0119. Dzisiaj jedynym scenariuszem, kt\u00f3ry bierzemy pod uwag\u0119, jest ustawa o g\u0142osowaniu korespondencyjnym i wybory w trybie korespondencyjnym na podstawie tej ustawy\u201d \u2013 powiedzia\u0142 Jacek Sasin.", "keywords": [], "meta_keywords": ["wybory prezydenckie", "dymisja Dudy", "epidemia koronawirusa", "termin wybor\u00f3w prezydenckich", "10 maja", "g\u0142osowanie korespondencyjne"], "tags": ["Polska", "Koronawirus Liczba zaka\u017conych: Liczba os\u00f3b, kt\u00f3re wyzdrowia\u0142y: Liczba ofiar \u015bmiertelnych:", "dymisja", "wybory prezydenckie", "Andrzej Duda"], "authors": [], "publish_date": null, "summary": "", "article_html": "", "meta_description": "Zale\u017cy, co dla kogo jest wiadomo\u015bci\u0105 dnia. Dla mnie to jest fejk dnia \u2013 takimi s\u0142owami prezydent Andrzej Duda odni\u00f3s\u0142 si\u0119 do plotki o swojej rzekomej dymisji.", "meta_lang": "pl", "meta_favicon": "https://cdnpl2.img.sputniknews.com/i/sputnik.png", "meta_data": {"description": "Zale\u017cy, co dla kogo jest wiadomo\u015bci\u0105 dnia. Dla mnie to jest fejk dnia \u2013 takimi s\u0142owami prezydent Andrzej Duda odni\u00f3s\u0142 si\u0119 do plotki o swojej rzekomej dymisji.", "keywords": "wybory prezydenckie, dymisja Dudy, epidemia koronawirusa, termin wybor\u00f3w prezydenckich, 10 maja, g\u0142osowanie korespondencyjne", "news_keywords": "wybory prezydenckie, dymisja Dudy, epidemia koronawirusa, termin wybor\u00f3w prezydenckich, 10 maja, g\u0142osowanie korespondencyjne", "robots": "all", "format-detection": "telephone=no", "analytics": {"site_domain": "pl.sputniknews.com", "article_id": 12362505, "p_ts": 1588655891, "rubric": "polska", "tags": "wybory prezydenckie, dymisja Dudy, epidemia koronawirusa, termin wybor\u00f3w prezydenckich, 10 maja, g\u0142osowanie korespondencyjne"}, "viewport": "width=device-width, initial-scale=1", "twitter": {"widgets": {"csp": "on"}, "card": "summary_large_image", "url": "https://pl.sputniknews.com/polska/2020050512362505-prezydent-duda-dymisja-to-fejk-dnia-sputnik/", "title": "Prezydent Duda: Dymisja? To fejk dnia", "description": "Zale\u017cy, co dla kogo jest wiadomo\u015bci\u0105 dnia. Dla mnie to jest fejk dnia \u2013 takimi s\u0142owami prezydent Andrzej Duda odni\u00f3s\u0142 si\u0119 do plotki o swojej rzekomej dymisji.", "image": "https://pl.sputniknews.com/sharing_snippet/12362505.png?1588655891"}, "fb": {"app_id": 102846830059534, "pages": 998778393644558}, "apple-itunes-app": "app-id=969452947, app-argument=com.sputniknews://article?issuer_id=36&issuer_article_id=12362505", "google-play-app": "app-id=com.sputniknews.sputnik", "og": {"title": "Prezydent Duda: Dymisja? To fejk dnia", "url": "https://pl.sputniknews.com/polska/2020050512362505-prezydent-duda-dymisja-to-fejk-dnia-sputnik/", "type": "website", "description": "Zale\u017cy, co dla kogo jest wiadomo\u015bci\u0105 dnia. Dla mnie to jest fejk dnia \u2013 takimi s\u0142owami prezydent Andrzej Duda odni\u00f3s\u0142 si\u0119 do plotki o swojej rzekomej dymisji.", "image": {"identifier": "https://cdnpl1.img.sputniknews.com/images/1157/52/11575210.jpg", "width": 700, "height": 440}}, "lastmod": "2020-05-05T08:47:33Z", "pubdate": "2020-05-05T07:18:11Z", "url_type": "usual"}, "canonical_link": "https://pl.sputniknews.com/polska/2020050512362505-prezydent-duda-dymisja-to-fejk-dnia-sputnik/"}