{"source_url": "http://24kurier.pl", "url": "http://24kurier.pl/aktualnosci/kraj/zatrzymali-trzeciego-mezczyzne-ktory-mial-zaatakowac-czlonkow-food-not-bombs/", "title": "Zatrzymali trzeciego m\u0119\u017cczyzn\u0119, kt\u00f3ry mia\u0142 zaatakowa\u0107 cz\u0142onk\u00f3w Food Not Bombs", "top_image": "http://24kurier.pl/media/5391393/policja_kurtka-arch.jpg", "meta_img": "http://24kurier.pl/media/5391393/policja_kurtka-arch.jpg", "images": ["http://24kurier.pl/img/chwasty.png", "http://24kurier.pl/files/reklama-stale-banery/morza-i-oceany-PNG-logo-325_80.png", "http://24kurier.pl/img/kurier_logo.png", "http://24kurier.pl/img/cyfrowy_ekurier13.png", "http://24kurier.pl/imagegen.ashx?image=/media/5391393/policja_kurtka-arch.jpg&width=300&height=300&constrain=true", "http://24kurier.pl/media/5390515/602707-anna-gniazdowska.jpg?crop=0,0.14833333333333334,0,0.045696517412935338&cropmode=percentage&width=134&height=81&rnd=132213142570000000", "http://24kurier.pl/media/5391393/policja_kurtka-arch.jpg", "http://24kurier.pl/img/pap.png", "http://24kurier.pl/media/1335/kolodziejek.png", "http://24kurier.pl/Gazeta/kurierszcz120.jpg?v=20191231_14", "http://24kurier.pl/img/przezgranice/Logo_2sen_wienbe_logo_hochrgb_2.jpg?width=160&", "http://24kurier.pl/media/5390772/24nasylwestra1.png", "http://24kurier.pl/img/przezgranice/Oderpartnerschaft_logo_11-2006.jpg?width=160&", "http://24kurier.pl/media/5390999/goda_20191224_022.jpg?center=0.41255605381165922,0.53432835820895519&mode=crop&width=134&height=81&rnd=132218448440000000", "http://24kurier.pl/files/reklama-stale-banery/Azoty/AZOTY_banner_KurierSzcze_325x300__3.jpg", "http://24kurier.pl/media/5385702/594082-dariusz-gorajski.jpg?crop=0,0,0,0.092716529920752744&cropmode=percentage&width=134&height=81&rnd=132185529370000000", "http://24kurier.pl/img/przezgranice/20191114/de.jpg", "http://24kurier.pl/img/przezgranice/20191114/pl.jpg", "http://24kurier.pl/img/pogoda/sjhaa.png", "http://24kurier.pl/img/horoskop.png"], "movies": [], "text": "Policjanci ze \u015ar\u00f3dmie\u015bcia zatrzymali trzeciego z m\u0119\u017cczyzn podejrzanych o zaatakowanie aktywist\u00f3w z grupy Food Not Bombs podczas rozdawania jedzenia bezdomnym - poinformowa\u0142 we wtorek rzecznik Komendy Sto\u0142ecznej Policji nadkomisarz Sylwester Marczak.\n\nJak powiedzia\u0142 rzecznik Komendy Sto\u0142ecznej Policji, zatrzymany w poniedzia\u0142ek wieczorem 21-latek noc sp\u0119dzi\u0142 w policyjnym areszcie.\n\nDoda\u0142, \u017ce to ostatni podejrzany zatrzymany do zdarzenia z 22 grudnia przez sto\u0142eczn\u0105 policje. \"Dzisiaj b\u0119d\u0105 przeprowadzone dalsze dzia\u0142ania z zatrzymanym\" - przekaza\u0142 Marczak.\n\n22 grudnia cz\u0142onkowie organizacji Food Not Bombs (FNB) rozdawali przed wej\u015bciem do stacji metra Centrum posi\u0142ki potrzebuj\u0105cym. Na nagraniu umieszczonym na koncie FNB na Facebooku wida\u0107, jak trzech m\u0119\u017cczyzn podchodzi do os\u00f3b zwi\u0105zanych z t\u0105 organizacj\u0105 i niszczy im baner. \"Oblano nas gazem, poszarpano oraz zwyzywano\" - podali na Facebooku dzia\u0142acze. M\u0119\u017cczy\u017ani mieli r\u00f3wnie\u017c wznosi\u0107 nazistowskie gesty i okrzyki oraz atakowa\u0107 przypadkowych przechodni\u00f3w.\n\nJeszcze tego samego dnia policjanci zatrzymali w zwi\u0105zku ze spraw\u0105 16-letniego m\u0119\u017cczyzn\u0119. Nast\u0119pnego dnia zatrzymano 22-latka. Drugiemu z m\u0119\u017cczyzn \u015bledczy przedstawili \u0142\u0105cznie siedem zarzut\u00f3w, w tym zarzut publicznego propagowania faszystowskiego ustroju pa\u0144stwa (art. 256 kk).\n\nPozosta\u0142e zarzuty dotycz\u0105 naruszenia nietykalno\u015bci cielesnej zar\u00f3wno cz\u0142onk\u00f3w FNB jak i os\u00f3b, kt\u00f3re zareagowa\u0142y na napa\u015b\u0107 (art. 217 a kk oraz art. 217 kk), zniewa\u017cenia (art. 216 kk) oraz zmuszania pokrzywdzonych przemoc\u0105 do okre\u015blonego zachowania (art. 191 par. 1 kk). Jak poinformowa\u0142 rzecznik Prokuratury Okr\u0119gowej w Warszawie \u0141ukasz \u0141apczy\u0144ski, zarzuty te dotycz\u0105 pope\u0142nienia przest\u0119pstw w warunkach wyst\u0119pku chuliga\u0144skiego. Ponadto czyny z art. 217 kk oraz 216 kk, \u015bcigane z oskar\u017cenia prywatnego, prokurator obj\u0105\u0142 \u015bciganiem z urz\u0119du.\n\nWobec jednego z zatrzymanych m\u0119\u017cczyzn s\u0105d zastosowa\u0142 \u015brodek zapobiegawczy w postaci tymczasowego aresztowania na okres trzech miesi\u0119cy.\n\nJedzenie Zamiast Bomb (ang. Food Not Bombs) to oddolna inicjatywa polegaj\u0105ca na rozdawaniu osobom potrzebuj\u0105cym wegetaria\u0144skich lub wega\u0144skich posi\u0142k\u00f3w. Akcjom towarzyszy przekaz antywojenny.\n\nRuch Food Not Bombs powsta\u0142 w latach 80. w Wielkiej Brytanii i od tamtego czasu rozprzestrzeni\u0142 si\u0119 na ca\u0142y \u015bwiat. W Polsce akcje rozdawania posi\u0142k\u00f3w w ramach FNB odbywaj\u0105 si\u0119 w wi\u0119kszo\u015bci wi\u0119kszych miast. W Warszawie akcja odbywa si\u0119 cyklicznie - w ka\u017cd\u0105 niedziel\u0119 o godzinie 18 przy stacji metra Centrum.\n\n(pap)\n\nFot. arch.", "keywords": [], "meta_keywords": ["Food Not Bombs", "bezdomni", "Jedzenie Zamiast Bomb"], "tags": [], "authors": [], "publish_date": null, "summary": "", "article_html": "", "meta_description": "Policjanci ze \u015ar\u00f3dmie\u015bcia zatrzymali trzeciego z m\u0119\u017cczyzn podejrzanych o zaatakowanie aktywist\u00f3w z grupy Food Not Bombs podczas rozdawania jedzenia bezdomnym - poinformowa\u0142 we wtorek rzecznik Komendy Sto\u0142ecznej...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Policjanci ze \u015ar\u00f3dmie\u015bcia zatrzymali trzeciego z m\u0119\u017cczyzn podejrzanych o zaatakowanie aktywist\u00f3w z grupy Food Not Bombs podczas rozdawania jedzenia bezdomnym - poinformowa\u0142 we wtorek rzecznik Komendy Sto\u0142ecznej...", "keywords": "Food Not Bombs,bezdomni,Jedzenie Zamiast Bomb", "og": {"title": "Zatrzymali trzeciego m\u0119\u017cczyzn\u0119, kt\u00f3ry mia\u0142 zaatakowa\u0107 cz\u0142onk\u00f3w Food Not Bombs", "type": "website", "url": "//24kurier.pl/aktualnosci/kraj/zatrzymali-trzeciego-mezczyzne-ktory-mial-zaatakowac-czlonkow-food-not-bombs/", "image": "//24kurier.pl/media/5391393/policja_kurtka-arch.jpg", "description": "Policjanci ze \u015ar\u00f3dmie\u015bcia zatrzymali trzeciego z m\u0119\u017cczyzn podejrzanych o zaatakowanie aktywist\u00f3w z grupy Food Not Bombs podczas rozdawania jedzenia bezdomnym - poinformowa\u0142 we wtorek rzecznik Komendy Sto\u0142ecznej..."}}, "canonical_link": "//24kurier.pl/aktualnosci/kraj/zatrzymali-trzeciego-mezczyzne-ktory-mial-zaatakowac-czlonkow-food-not-bombs/"}