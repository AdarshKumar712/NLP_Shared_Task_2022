{"source_url": "https://www.rmf24.pl", "url": "https://www.rmf24.pl/fakty/polska/news-prokuratura-umorzyla-sledztwo-ws-ataku-na-szefa-instytutu-le,nId,4341454", "title": "Prokuratura umorzy\u0142a \u015bledztwo ws. ataku na szefa instytutu Lecha Wa\u0142\u0119sy", "top_image": "https://i.iplsc.com/-/0009V2WG57MIOYT7-C411.jpg", "meta_img": "https://i.iplsc.com/-/0009V2WG57MIOYT7-C411.jpg", "images": ["https://www.rmf24.pl/s/classic/p.gif", "https://i.iplsc.com/-/0009V2WG57MIOYT7-C411.jpg", "https://www.rmf24.pl/s/classic/img/facebook-messenger.png", "https://i.iplsc.com/-/0009V2WG57MIOYT7-C123-F4.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://www.rmf24.pl/s/classic/img/close.png?c=1", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "Warszawska prokuratura umorzy\u0142a \u015bledztwo w sprawie pobicia szefa instytutu Lecha Wa\u0142\u0119sy i \u201epom\u00f3wienia by\u0142ego prezydenta o bycie tajnym wsp\u00f3\u0142pracownikiem S\u0142u\u017cby Bezpiecze\u0144stwa\u201d- podaje Onet.\n\n/ Zdj\u0119cie ilustracyjne / Pixabay\n\nDo incydentu dosz\u0142o 16 wrze\u015bnia 2019 roku w warszawskim hotelu. Kiedy Lech Wa\u0142\u0119sa wraca\u0142 do pokoju po \u015bniadaniu, nagle nieznany m\u0119\u017cczyzna mia\u0142 zacz\u0105\u0107 krzycze\u0107 do niego \"Bolek\". Wed\u0142ug relacji szefa Instytutu Lecha Wa\u0142\u0119sy Adama Domi\u0144skiego, m\u0119\u017cczyzna by\u0142 te\u017c agresywny. Z Lechem Wa\u0142\u0119s\u0105 by\u0142a jednak ochrona, wi\u0119c by\u0142y prezydent bez wi\u0119kszych problem\u00f3w dotar\u0142 do swojego pokoju.\n\nRazem z ochroniarzami Wa\u0142\u0119s\u0119 odprowadza\u0142 Domi\u0144ski. P\u00f3\u017aniej szef instytutu LW zjecha\u0142 wind\u0105 na d\u00f3\u0142, by zrobi\u0107 zdj\u0119cie agresywnemu m\u0119\u017cczy\u017anie. Powiedzia\u0142em mu, \u017ce zg\u0142osz\u0119 go na policj\u0119 za agresj\u0119 s\u0142own\u0105 wobec prezydenta. Poszed\u0142em te\u017c do ochrony hotelu i poprosi\u0142em ich o interwencj\u0119. M\u00f3wi\u0142em, \u017ce ten m\u0119\u017cczyzna jest agresywny wobec klienta ich hotelu - relacjonowa\u0142 Onetowi Domi\u0144ski.\n\nM\u0119\u017cczyzna mia\u0142 p\u00f3\u017aniej dwa razy popchn\u0105\u0107 Domi\u0144skiego, a p\u00f3\u017aniej go uderzy\u0142. Mia\u0142em poczucie i mam je nadal, \u017ce to by\u0142a ustawiona akcja. By\u0142y osoby, kt\u00f3re nagrywa\u0142y ca\u0142e zdarzenie. Gdybym ja odda\u0142 wtedy temu m\u0119\u017cczy\u017anie, zrobi\u0142aby si\u0119 wielka afera - twierdzi Domi\u0144ski.\n\nSprawa zosta\u0142a zg\u0142oszona do prokuratury. \u015aledczym uda\u0142o si\u0119 ustali\u0107, \u017ce m\u0119\u017cczyzna, kt\u00f3ry uderzy\u0142 Domi\u0144skiego nie wynajmowa\u0142 pokoju. Mia\u0142 trafi\u0107 do niego, bo poprzedniej nocy pozna\u0142 dw\u00f3ch m\u0119\u017cczyzn, go\u015bci hotelu, kt\u00f3rzy zaprosili go do siebie. M\u0119\u017cczy\u017ani razem pili alkohol, a rano zeszli na hotelowe \u015bniadanie. Wynajmuj\u0105cy powiedzieli \u015bledczym, \u017ce nie znaj\u0105 imienia i nazwiska m\u0119\u017cczyzny, kt\u00f3ry obra\u017ca\u0142 Wa\u0142\u0119s\u0119.\n\nBy\u0142y nagrania monitoringu, byli \u015bwiadkowie, kt\u00f3rzy razem z nim siedzieli w hotelu. A i tak \u015bledczym nie uda\u0142o si\u0119 go namierzy\u0107. Ten facet, co obra\u017ca\u0142 Lecha Wa\u0142\u0119s\u0119 i mnie uderzy\u0142, to taki troch\u0119 James Bond - podsumowa\u0142 Domi\u0144ski.", "keywords": [], "meta_keywords": [""], "tags": [], "authors": ["Rmf Fm", "Nicole Makarewicz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Warszawska, prokuratura, umorzy\u0142a, \u015bledztwo, sprawie, pobicia, szefa, instytutu, Lecha, Wa\u0142\u0119sy, pom\u00f3wienia, by\u0142ego, prezydenta, bycie, tajnym, wsp\u00f3\u0142pracownikiem, S\u0142u\u017cby, Bezpiecze\u0144stwa, podaje, Onet", "Description": "Prokuratura umorzy\u0142a \u015bledztwo ws. ataku na szefa instytutu Lecha Wa\u0142\u0119sy - RMF24.pl - Warszawska prokuratura umorzy\u0142a \u015bledztwo w sprawie pobicia szefa instytutu Lecha Wa\u0142\u0119sy i \u201epom\u00f3wienia by\u0142ego prezydenta o bycie tajnym wsp\u00f3\u0142pracownikiem S\u0142u\u017cby", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009V2WG57MIOYT7-C411.jpg"}, "og": {"type": "article", "title": "Prokuratura umorzy\u0142a \u015bledztwo ws. ataku na szefa instytutu Lecha Wa\u0142\u0119sy", "description": "Warszawska prokuratura umorzy\u0142a \u015bledztwo w sprawie pobicia szefa instytutu Lecha Wa\u0142\u0119sy i \u201epom\u00f3wienia by\u0142ego prezydenta o bycie tajnym wsp\u00f3\u0142pracownikiem S\u0142u\u017cby Bezpiecze\u0144stwa\u201d- podaje Onet.", "image": "https://i.iplsc.com/-/0009V2WG57MIOYT7-C411.jpg", "url": "https://www.rmf24.pl/fakty/polska/news-prokuratura-umorzyla-sledztwo-ws-ataku-na-szefa-instytutu-le,nId,4341454"}, "news_keywords": "RMF24.pl, polska, fakty, najnowsze, nicole makarewicz - redaktor, nicole makarewicz - dziennikarz", "article": {"section": "documentation"}}, "canonical_link": "https://www.rmf24.pl/fakty/polska/news-prokuratura-umorzyla-sledztwo-ws-ataku-na-szefa-instytutu-le,nId,4341454"}