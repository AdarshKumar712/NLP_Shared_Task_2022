{"source_url": "https://web.archive.org", "url": "https://web.archive.org/web/20220101192705id_/https://www.aydinses.com/genel/vali-bilmez-41-kisinin-hayatini-kaybettigi-cig-bolgesini-havadan-inceledi-h1601277.html", "title": "Son dakika haberleri ve t\u00fcm son dakika geli\u015fmeleri", "top_image": "https://www.aydinses.com/images/haberler/2020/02/vali_bilmez_41_kisinin_hayatini_kaybettigi_cig_bolgesini_havadan_inceledi.jpg", "meta_img": "https://www.aydinses.com/images/haberler/2020/02/vali_bilmez_41_kisinin_hayatini_kaybettigi_cig_bolgesini_havadan_inceledi.jpg", "images": ["https://www.aydinses.com/images/banner/logoayyildiz01.jpg", "http://www.sanalbasin.com/dcms-themes/sanalbasin/img/sanalbasin_uyesidir.png", "https://www.aydinses.com/images/banner/aydinsestv.gif", "https://www.aydinses.com/_themes/hs-elegant/images/space.png", "https://mc.yandex.ru/watch/27888939", "https://www.aydinses.com/images/haberler/2020/02/vali_bilmez_41_kisinin_hayatini_kaybettigi_cig_bolgesini_havadan_inceledi.jpg", "https://www.aydinses.com/images/banner/rus.gif"], "movies": [], "text": "VAN, ()-VAN ve \u00e7evresinde etkili olan yo\u011fun kar ya\u011f\u0131\u015f\u0131 ve \u00e7\u0131\u011f tehlikeleri nedeniyle Bah\u00e7esaray il\u00e7esi Karabet Ge\u00e7idi'ndeki \u00e7\u0131\u011f b\u00f6lgesinde arama kurtarma \u00e7al\u0131\u015fmalar\u0131 yap\u0131lamazken, Van Valisi Mehmet Emin Bilmez, teknik heyetle birlikte 41 ki\u015finin hayat\u0131n\u0131 kaybeti\u011fi ve 1 ki\u015finin de halen \u00e7\u0131\u011f alt\u0131nda bulundu\u011fu b\u00f6lgede havadan incelemelerde bulundu.\n\nSon y\u0131llar\u0131n en \u00e7etin k\u0131\u015f mevsiminin ya\u015fand\u0131\u011f\u0131 ve yo\u011fun kar ya\u011f\u0131\u015f\u0131n\u0131n hayat\u0131 olumsuz y\u00f6nde etkiledi\u011fi Van\u2019da, bir\u00e7ok yerle\u015fim yeri kar ve \u00e7\u0131\u011flardan ula\u015f\u0131ma kapan\u0131rken, bir\u00e7ok b\u00f6lgedeki \u00e7\u0131\u011f riski de devam ediyor.Ekiplerin yapt\u0131\u011f\u0131 \u00e7al\u0131\u015fmalar sonras\u0131 yollar ula\u015f\u0131ma a\u00e7\u0131l\u0131rken, Van-Bah\u00e7esaray karayolunda 4-5 \u015fubat 2020 tarihinde d\u00fc\u015fen \u00e7\u0131\u011f b\u00f6lgesine ise yo\u011fun kar tipi ve yeni \u00e7\u0131\u011f tehlikeleri nedeniyle ula\u015f\u0131m sa\u011flanam\u0131yor.\n\nKaradan ula\u015f\u0131m\u0131n sa\u011flanamad\u0131\u011f\u0131 ve ekiplerin gidip inceleme yapma \u015fans\u0131 bulamad\u0131\u011f\u0131 \u00e7\u0131\u011f b\u00f6lgesine Vali ve B\u00fcy\u00fck\u015fehir Belediye Ba\u015fkan Vekili Mehmet Emin Bilmez ba\u015fkanl\u0131\u011f\u0131nda bir heyet helikopterle gitti. Vali Bilmez ile birlikte \u0130l Jandarma Komutan\u0131 Tu\u011fgeneral Y\u00fcksel Yi\u011fit, AFAD M\u00fcd\u00fcr\u00fc Veysi As, Karayollar\u0131 B\u00f6lge M\u00fcd\u00fcr\u00fc Hasan Ali Arslan, UMKE, Meteoroloji M\u00fcd\u00fcrl\u00fc\u011f\u00fcnden yetkililer ve bir jeoloji m\u00fchendisinden olu\u015fan heyet, \u0130l Jandarma Komutanl\u0131\u011f\u0131ndan helikopterle b\u00f6lgeye ula\u015ft\u0131.\n\nBah\u00e7esaray\u2019daki \u00e7\u0131\u011f b\u00f6lgesi ile yine ayn\u0131 b\u00f6lgede \u00e7\u0131\u011f riski bulunan b\u00f6lgeler ile \u00c7atak i\u0130\u00e7esindeki \u00e7\u0131\u011f noktalar\u0131n\u0131 da 30 dakika boyunca havadan inceleyen Vali Bilmez ve gerekli g\u00f6r\u00fcnt\u00fcleri alan teknik heyet Van\u2019a d\u00f6nd\u00fc. \u0130ncelemelerin ard\u0131nda a\u00e7\u0131klama yapan Vali Bilmez, b\u00f6lgede \u00e7ok kar oldu\u011funu belirterek, \u015f\u00f6yle konu\u015ftu:\n\n\"Karayollar\u0131, Jandarma, Meteoroloji, AFAD, UMKE ve bir de jeoloji m\u00fchendisinden olu\u015fan teknik ekiple \u00e7\u0131\u011f b\u00f6lgesini havadan inceledik. Teknik ekip gerekli g\u00f6r\u00fcnt\u00fcleri ald\u0131. G\u00f6r\u00fcnt\u00fcleri, izlenimleri ve sonu\u00e7lar\u0131 hep birlikte de\u011ferlendirece\u011fiz. \u00c7\u0131\u011f b\u00f6lgesinde olduk\u00e7a fazla kar oldu\u011funu, b\u00fct\u00fcn yama\u00e7lar\u0131n karla dolu oldu\u011funu g\u00f6rd\u00fck. \u00c7\u0131\u011f b\u00f6lgesindeki i\u015f makinelerinin ya\u011fan kar ve \u00e7\u0131\u011flardan g\u00f6r\u00fcnmez oldu\u011funa \u015fahitlik ettik. B\u00f6lgedeki ko\u015fullar hala \u00e7ok s\u0131k\u0131nt\u0131l\u0131. \u00c7\u0131\u011f riski olduk\u00e7a y\u00fcksek. \u0130n\u015fallah uzmanlar\u0131m\u0131z raporlar\u0131n\u0131 d\u00fczenleyecekler ona g\u00f6re bir yol haritas\u0131 belirleyecekler. Biz de \u00e7al\u0131\u015fmalar\u0131m\u0131z\u0131 ona g\u00f6re y\u00f6nlendirece\u011fiz. \u0130n\u015fallah \u015fartlar uygun hale gelir gelmez \u00e7\u0131\u011f alt\u0131nda kald\u0131\u011f\u0131n\u0131 de\u011ferlendirdi\u011fimiz itfaiye erimizi arama \u00e7al\u0131\u015fmalar\u0131na ba\u015flayaca\u011f\u0131z.\"\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "meta_lang": "tr", "meta_favicon": "https://www.aydinses.com/images/banner/favicon.ico", "meta_data": {"description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "author": "aydinses", "developer": "aydinses", "designer": "aydinses", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "aydinses", "title": "Vali Bilmez, 41 ki\u015finin hayat\u0131n\u0131 kaybetti\u011fi \u00e7\u0131\u011f b\u00f6lgesini havadan inceledi", "description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "image": {"identifier": "https://www.aydinses.com/images/haberler/2020/02/vali_bilmez_41_kisinin_hayatini_kaybettigi_cig_bolgesini_havadan_inceledi.jpg", "type": "image/jpeg", "width": 600, "height": 332}, "type": "article", "url": "https://www.aydinses.com/genel/vali-bilmez-41-kisinin-hayatini-kaybettigi-cig-bolgesini-havadan-inceledi-h1601277.html"}, "twitter": {"card": "summary_large_image", "url": "http://www.aydinses.com/genel/vali-bilmez-41-kisinin-hayatini-kaybettigi-cig-bolgesini-havadan-inceledi-h1601277.html", "domain": "https://www.aydinses.com/", "site": "aydinses", "title": "Vali Bilmez, 41 ki\u015finin hayat\u0131n\u0131 kaybetti\u011fi \u00e7\u0131\u011f b\u00f6lgesini havadan inceledi", "image": {"src": "https://www.aydinses.com/images/haberler/2020/02/vali_bilmez_41_kisinin_hayatini_kaybettigi_cig_bolgesini_havadan_inceledi.jpg"}}, "dc.language": "tr", "dc.source": "https://www.aydinses.com/", "dc.title": "Son dakika haberleri ve t\u00fcm son dakika geli\u015fmeleri", "dc.description": "Son dakika haberleri ve t\u00fcm son dakika geli\u015fmeleri, \u0130stanbul, Ankara, \u0130zmir haberleri", "fb": {"pages": 135071793170594}}, "canonical_link": "https://www.aydinses.com/genel/vali-bilmez-41-kisinin-hayatini-kaybettigi-cig-bolgesini-havadan-inceledi-h1601277.html"}