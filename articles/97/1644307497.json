{"source_url": "https://www.haberler.com", "url": "https://www.haberler.com/istanbul-dan-kovid-19-test-sonuclarini-beklemeden-13360101-haberi/", "title": "\u0130stanbul'dan Kovid-19 test sonu\u00e7lar\u0131n\u0131 beklemeden Van'a gelmek isteyen i\u015f\u00e7iler Bolu'da yakaland\u0131", "top_image": "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg", "meta_img": "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg", "images": ["https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "\u0130stanbul'dan Kovid-19 test sonu\u00e7lar\u0131n\u0131 beklemeden Van'a gelmek isteyen i\u015f\u00e7iler Bolu'da yakaland\u0131 \u0130stanbul'da yap\u0131lan yeni tip koronavir\u00fcs (Kovid-19) testlerinin sonucunu beklemeden Van'a gelmek isteyen i\u015f\u00e7iler, yap\u0131lan ihbar sonucu Bolu'da yakaland\u0131.\n\n\u0130stanbul'da yap\u0131lan yeni tip koronavir\u00fcs (Kovid-19) testlerinin sonucunu beklemeden Van'a gelmek isteyen i\u015f\u00e7iler, yap\u0131lan ihbar sonucu Bolu'da yakaland\u0131.\n\nVan Valili\u011finden yap\u0131lan a\u00e7\u0131klamaya g\u00f6re, \u0130stanbul'da bir \u015firkette \u00e7al\u0131\u015fan 16 i\u015f\u00e7i, Van'\u0131n Muradiye il\u00e7esine ba\u011fl\u0131 Topuzarpa Mahallesi'ne gelmek i\u00e7in yola \u00e7\u0131kt\u0131.\n\nBu s\u0131rada rahats\u0131zlanarak hastaneye kald\u0131r\u0131lan i\u015f\u00e7ilerden birinin Kovid-19 testi pozitif \u00e7\u0131k\u0131nca, di\u011fer i\u015f\u00e7ilere de test yap\u0131ld\u0131. Testi pozitif \u00e7\u0131kan i\u015f\u00e7i hastaneye tedavi alt\u0131na al\u0131nd\u0131, di\u011fer i\u015f\u00e7iler de bir g\u00fcn sonra \u00e7\u0131kacak test sonu\u00e7lar\u0131n\u0131 beklemeden minib\u00fcse binerek Van'a hareket etti.\n\nBunun \u00fczerine Muradiye Kaymakam\u0131 ve Belediye Ba\u015fkan Vekili Erkan Savar'a \u0130stanbul'dan yola \u00e7\u0131kan i\u015f\u00e7ilerin il\u00e7eye ba\u011fl\u0131 Topuzarpa Mahallesi'ne gelece\u011fi ihbar\u0131 yap\u0131ld\u0131.\n\n\u0130hbar\u0131 de\u011ferlendiren Savar, Van Valisi ve B\u00fcy\u00fck\u015fehir Belediye Ba\u015fkan Vekili Mehmet Emin Bilmez'in talimat\u0131yla jandarma ve sa\u011fl\u0131k ekipleriyle i\u015f\u00e7ileri ta\u015f\u0131yan minib\u00fcsle irtibata ge\u00e7erek isim bilgilerinden test sonu\u00e7lar\u0131n\u0131 \u00f6\u011frendi.\n\nYap\u0131lan ara\u015ft\u0131rmada minib\u00fcsteki 5 i\u015f\u00e7inin daha test sonucunun pozitif \u00e7\u0131kt\u0131\u011f\u0131 belirlenince yol g\u00fczergah\u0131ndaki g\u00fcvenlik birimlerine haber verildi.\n\n\u0130\u015f\u00e7ileri ta\u015f\u0131yan minib\u00fcs, Bolu'nun Gerede il\u00e7esinde gerekli tedbirler al\u0131narak durduruldu. Sa\u011fl\u0131k ekipleri ara\u00e7ta bulunan ve testleri pozitif \u00e7\u0131kan i\u015f\u00e7ileri hastaneye sevk etti, di\u011fer i\u015f\u00e7iler de g\u00fcvenlik g\u00fc\u00e7lerinin kontrol\u00fc alt\u0131nda \u0130stanbul'a g\u00f6nderildi.\n\nKaynak: AA", "keywords": [], "meta_keywords": ["\u0130stanbul", "Bolu", "Van", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "\u0130stanbul'da yap\u0131lan yeni tip koronavir\u00fcs (Kovid-19) testlerinin sonucunu beklemeden Van'a gelmek isteyen i\u015f\u00e7iler, yap\u0131lan ihbar sonucu Bolu'da yakaland\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130stanbul'da yap\u0131lan yeni tip koronavir\u00fcs (Kovid-19) testlerinin sonucunu beklemeden Van'a gelmek isteyen i\u015f\u00e7iler, yap\u0131lan ihbar sonucu Bolu'da yakaland\u0131.", "keywords": "\u0130stanbul, Bolu, Van, G\u00fcncel, Haber", "image": "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg", "medium": "news", "dateCreated": "2020-06-25T11:31:02+03:00", "dateUpdated": "2020-06-25T11:39:48+03:00", "msapplication-starturl": "https://www.haberler.com", "article": {"id": 13360101, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130stanbul, Bolu, Van, G\u00fcncel"}, "og": {"url": "https://www.haberler.com/istanbul-dan-kovid-19-test-sonuclarini-beklemeden-13360101-haberi/", "site_name": "Haberler.com", "locale": "tr_TR", "type": "article", "title": "\u0130stanbul'dan Kovid-19 test sonu\u00e7lar\u0131n\u0131 beklemeden Van'a gelmek isteyen i\u015f\u00e7iler Bolu'da yakaland\u0131", "description": "\u0130stanbul'da yap\u0131lan yeni tip koronavir\u00fcs (Kovid-19) testlerinin sonucunu beklemeden Van'a gelmek isteyen i\u015f\u00e7iler, yap\u0131lan ihbar sonucu Bolu'da yakaland\u0131.", "image": {"identifier": "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg", "secure_url": "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/istanbul-dan-kovid-19-test-sonuclarini-beklemeden-13360101-haberi/", "card": "summary_large_image", "site": "Haberler", "title": "\u0130stanbul'dan Kovid-19 test sonu\u00e7lar\u0131n\u0131 beklemeden Van'a gelmek isteyen i\u015f\u00e7iler Bolu'da yakaland\u0131", "description": "\u0130stanbul'da yap\u0131lan yeni tip koronavir\u00fcs (Kovid-19) testlerinin sonucunu beklemeden Van'a gelmek isteyen i\u015f\u00e7iler, yap\u0131lan ihbar sonucu Bolu'da yakaland\u0131.", "image": "https://foto.haberler.com/haber/2020/06/25/istanbul-dan-kovid-19-test-sonuclarini-beklem-13360101_local.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/istanbul-dan-kovid-19-test-sonuclarini-beklemeden-13360101-haberi/"}