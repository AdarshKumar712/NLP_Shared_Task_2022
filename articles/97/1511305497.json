{"source_url": "https://tvn24bis.pl", "url": "https://tvn24bis.pl/ze-swiata,75/unia-europejska-i-polska-dorosli-pracownicy-zagrozeni-ubostwem-dane-eurostat,1003114.html", "title": "Unia Europejska i Polska. Doro\u015bli pracownicy zagro\u017ceni ub\u00f3stwem - dane Eurostat", "top_image": "https://r-scale-5a.dcs.redcdn.pl/scale/o2/tvn/web-content/m/p1/i/d47268e9db2e9aa3827bba3afb7ff94a/98f58953-56ab-4ea6-96c6-dd85f67b0906.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "meta_img": "https://r-scale-5a.dcs.redcdn.pl/scale/o2/tvn/web-content/m/p1/i/d47268e9db2e9aa3827bba3afb7ff94a/98f58953-56ab-4ea6-96c6-dd85f67b0906.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "images": ["https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://n-5-11.dcs.redcdn.pl/file/o2/tvn/web-content/m/orig/p1/i/d47268e9db2e9aa3827bba3afb7ff94a/9622680c-c651-4620-8a30-6c386079daf3.jpg", "https://s1-tvn24bis.cdntvn.pl/bundles/bisbase/images/logo-footer.png?3905", "https://s4-tvn24bis.cdntvn.pl/bundles/bisbase/images/logo.png?3905", "https://s4-tvn24bis.cdntvn.pl/bundles/tvnuser/img/avatar_54.png?3905", "https://r-scale-5a.dcs.redcdn.pl/scale/o2/tvn/web-content/m/p1/i/d47268e9db2e9aa3827bba3afb7ff94a/98f58953-56ab-4ea6-96c6-dd85f67b0906.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "https://pix2.services.tvn.pl/_pix2/ns-view/pix.gif?h=tvn24bis.pl&p=%2Fze-swiata%2C75%2Funia-europejska-i-polska-dorosli-pracownicy-zagrozeni-ubostwem-dane-eurostat%2C1003114.html&ob=1003114&at=article", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=0&srcx=1%2F1&srcy=67%2F100&srcw=1%2F1&srch=85%2F100&dstw=100&dsth=56"], "movies": [], "text": "Prawie jedna dziesi\u0105ta pracownik\u00f3w w Unii Europejskiej jest zagro\u017cona ub\u00f3stwem - wynika z danych Eurostatu za 2018 rok. Najbardziej zagro\u017ceni s\u0105 zatrudnieni na umowach na czas okre\u015blony. Najwy\u017cszy wska\u017anik odnotowano w Rumunii i Luksemburgu.\n\n\u015arednia dla ca\u0142ej Unii Europejskiej w 2018 r. wynios\u0142a 9,5 proc., co oznacza wzrost w por\u00f3wnaniu do 2008 r., gdy wynosi\u0142a 8,6 proc. W Polsce w badanym roku zagro\u017conych ub\u00f3stwem by\u0142o 9,7 proc. pe\u0142noletnich pracownik\u00f3w, a w 2008 roku by\u0142o ich 11,5 proc.\n\nNajwy\u017cszy wska\u017anik zagro\u017cenia ub\u00f3stwem w\u015br\u00f3d zatrudnionych odnotowano w Rumunii (15,3 proc.), Luksemburgu (13,5 proc.), Hiszpanii (12,9 proc.) i we W\u0142oszech (12,2 proc.). O ile jednak w wypadku Luksemburga nast\u0105pi\u0142 wzrost o 4 punkty procentowe, w wypadku W\u0142och - o 3,2 p.p i Hiszpanii - o 1,6 p.p., to Rumunia odnotowa\u0142a spadek o 2,4 p.p.\n\nZa zagro\u017conych ub\u00f3stwem uznano pracownik\u00f3w, kt\u00f3rych dochody (wynagrodzenia po uwzgl\u0119dnieniu \u015bwiadcze\u0144 socjalnych) s\u0105 szacowane poni\u017cej 60 proc. mediany dla danego kraju.\n\nW Wielkiej Brytanii, kt\u00f3ra - zgodnie z komunikatem Eurostatu opublikowanym na jego stronie w sobot\u0119 - po raz ostatni zosta\u0142a uwzgl\u0119dniona w statystykach unijnych, odsetek pracownik\u00f3w zagro\u017conych ub\u00f3stwem wynosi 11,3 proc., w Grecji - 11 proc.\n\nNa drugim biegunie sytuuj\u0105 si\u0119: Finlandia, gdzie zagro\u017conych ub\u00f3stwem jest 3,1 proc. zatrudnionych powy\u017cej 18. roku \u017cycia, Czechy - 3,4 proc., Irlandia - 4,9 proc. Belgia i Chorwacja - po 5,2 proc. oraz Dania - 5,4 proc.\n\nCo si\u0119 zmieni\u0142o\n\nJe\u015bli chodzi o ca\u0142o\u015b\u0107 Unii Europejskiej, Eurostat zwraca uwag\u0119 w swym komentarzu na wi\u0119ksze zagro\u017cenie ub\u00f3stwem w\u015br\u00f3d pracownik\u00f3w zatrudnionych na czas okre\u015blony. W 2018 roku pracownicy z tej grupy byli trzykrotnie bardziej zagro\u017ceni ub\u00f3stwem (16,2 proc.) ni\u017c ci, kt\u00f3rzy byli zatrudnieni na podstawie um\u00f3w na czas nieokre\u015blony (6,1 proc.).\n\nW ci\u0105gu ostatniej dekady liczba pracownik\u00f3w zagro\u017conych ub\u00f3stwem wzros\u0142a w wi\u0119kszo\u015bci kraj\u00f3w UE. Najbardziej w Luksemburgu (o 4,1 punkt\u00f3w procentowych), we W\u0142oszech (o 3,2 p.p.), w Wielkiej Brytanii (o 2,8 p.p.), na W\u0119grzech (o 2,6 p.p.) i w Bu\u0142garii ( o 2,4 p.p.).\n\nKraje, w kt\u00f3rych najbardziej zmniejszy\u0142o si\u0119 zagro\u017cenie pracownik\u00f3w ub\u00f3stwem, to Grecja, gdzie odsetek zagro\u017conych zmala\u0142 o 3,3 punktu procentowego, \u0141otwa i Rumunia - o 2,4 p.p., Portugalia - o 2,1 p.p. i Finlandia - o 2 p.p.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Prawie jedna dziesi\u0105ta pracownik\u00f3w w Unii Europejskiej jest zagro\u017cona ub\u00f3stwem - wynika z danych Eurostatu za 2018 rok. Najbardziej zagro\u017ceni s\u0105 zatrudnieni...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?3905", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "Prawie jedna dziesi\u0105ta pracownik\u00f3w w Unii Europejskiej jest zagro\u017cona ub\u00f3stwem - wynika z danych Eurostatu za 2018 rok. Najbardziej zagro\u017ceni s\u0105 zatrudnieni...", "og": {"image": "https://r-scale-5a.dcs.redcdn.pl/scale/o2/tvn/web-content/m/p1/i/d47268e9db2e9aa3827bba3afb7ff94a/98f58953-56ab-4ea6-96c6-dd85f67b0906.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "site_name": "TVN24 BiS", "url": "https://tvn24bis.pl/article/url/1003114", "type": "article", "description": "Prawie jedna dziesi\u0105ta pracownik\u00f3w w Unii Europejskiej jest zagro\u017cona ub\u00f3stwem - wynika z danych Eurostatu za 2018 rok. Najbardziej zagro\u017ceni s\u0105 zatrudnieni na umowach na czas okre\u015blony. Najwy\u017cszy wska\u017anik odnotowano w Rumunii i Luksemburgu.", "title": "Unia Europejska i Polska. Doro\u015bli pracownicy zagro\u017ceni ub\u00f3stwem - dane Eurostat | Ze \u015bwiata"}, "twitter": {"image": "https://r-file-5a.dcs.redcdn.pl/file/o2/tvn/web-content/m/p1/i/d47268e9db2e9aa3827bba3afb7ff94a/98f58953-56ab-4ea6-96c6-dd85f67b0906.jpg", "title": "Ro\u015bnie odsetek pracownik\u00f3w zagro\u017conych ub\u00f3stwem. Polska powy\u017cej \u015bredniej unijnej", "description": "Prawie jedna dziesi\u0105ta pracownik\u00f3w w Unii Europejskiej jest zagro\u017cona ub\u00f3stwem - wynika z danych Eurostatu za 2018 rok. Najbardziej zagro\u017ceni s\u0105 zatrudnieni na umowach na czas okre\u015blony. Najwy\u017cszy wska\u017anik odnotowano w Rumunii i Luksemburgu.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/ze-swiata,75/unia-europejska-i-polska-dorosli-pracownicy-zagrozeni-ubostwem-dane-eurostat,1003114.html"}