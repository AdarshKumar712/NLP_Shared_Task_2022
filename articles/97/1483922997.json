{"source_url": "https://web.archive.org", "url": "https://web.archive.org/web/20200102172016id_/https://wiadomosci.dziennik.pl/polityka/artykuly/616874,szef-bbn-plany-na-2020-zmiany-w-systemie-dowodzenia-mon.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Szef BBN o planach na 2020. Zmiany w systemie dowodzenia, nowy dow\u00f3dca si\u0142 po\u0142\u0105czonych", "top_image": "https://ocdn.eu/pulscms-transforms/1/ITgktkuTURBXy9lODBkZjQxMi1jMmZiLTQyNjctYmY4NC1mYzNjMDA2YjBkZTAuanBlZ5GTBc0EsM0CdA", "meta_img": "https://ocdn.eu/pulscms-transforms/1/ITgktkuTURBXy9lODBkZjQxMi1jMmZiLTQyNjctYmY4NC1mYzNjMDA2YjBkZTAuanBlZ5GTBc0EsM0CdA", "images": ["https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/ITgktkuTURBXy9lODBkZjQxMi1jMmZiLTQyNjctYmY4NC1mYzNjMDA2YjBkZTAuanBlZ5GTBc0EsM0CdA", "https://web.archive.org/web/20200102172016id_/https://wiadomosci.dziennik.pl/polityka/artykuly/616874,szef-bbn-plany-na-2020-zmiany-w-systemie-dowodzenia-mon.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/pulscms-transforms/1/N_Lk9kuTURBXy9lODBkZjQxMi1jMmZiLTQyNjctYmY4NC1mYzNjMDA2YjBkZTAuanBlZ5GTBc0DFM0BvIGhMAE", "data:"], "movies": [], "text": "Wyrazi\u0142 te\u017c nadziej\u0119 na powo\u0142anie zapowiadanej przez MON Agencji Uzbrojenia, kt\u00f3ra ma si\u0119 zajmowa\u0107 kontraktami dla wojska.\n\nW ubieg\u0142ym roku na odprawie kierowniczej kadry MON prezydent wyrazi\u0142 oczekiwanie, \u017ce po weryfikacji pierwszego etapu zmian systemu kierowania i dowodzenia przyst\u0105pimy do drugiego etapu reformy \u2013 powiedzia\u0142 Soloch PAP.\n\nPrzypomnia\u0142, \u017ce chodzi o przywr\u00f3cenie dow\u00f3dztw poszczeg\u00f3lnych rodzaj\u00f3w si\u0142 zbrojnych. Doda\u0142, \u017ce koncepcja BBN zak\u0142ada te\u017c utworzenie stanowiska dow\u00f3dcy si\u0142 po\u0142\u0105czonych.\n\nSzef Sztabu Generalnego, pierwszy \u017co\u0142nierz, ma by\u0107 doradc\u0105 strategicznym, \u0142\u0105cznikiem z decydentami politycznymi. Szef sztabu podejmowa\u0142by decyzje o charakterze strategicznym w porozumieniu z czynnikami politycznymi, dow\u00f3dca po\u0142\u0105czonych rodzaj\u00f3w si\u0142 zbrojnych \u2013 \"drugi \u017co\u0142nierz\" \u2013 dowodzi\u0142by w polu, jego obowi\u0105zki by\u0142yby zbli\u017cone do obowi\u0105zk\u00f3w obecnego dow\u00f3dcy operacyjnego. W tej koncepcji nie ma dow\u00f3dcy generalnego \u2013 powiedzia\u0142 szef BBN.\n\nOcena dotychczasowych zmian i przygotowanie szczeg\u00f3\u0142\u00f3w kolejnych rozwi\u0105za\u0144 ma nast\u0105pi\u0107 po planowanym na wiosn\u0119 \u0107wiczeniu Defender-Europe 2020, gdy w Europie wyl\u0105duje 20 tys. ameryka\u0144skich \u017co\u0142nierzy. Zmiany strukturalne maj\u0105 zosta\u0107 doko\u0144czone w dalszej cz\u0119\u015bci roku, po dorocznej odprawie kierowniczej kadry MON i z uwzgl\u0119dnieniem wniosk\u00f3w z \u0107wiczenia Kraj 2019 \u2013 sprawdzianu systemu obronnego z udzia\u0142em prezydenta, premiera i ministr\u00f3w.\n\nSoloch zaznaczy\u0142, \u017ce przy reformie zostan\u0105 uwzgl\u0119dnione oceny MON, w tym Sztabu Generalnego.\n\nOdnosz\u0105c si\u0119 do plan\u00f3w modernizacyjnych, wskaza\u0142, \u017ce prezydent oczekuje, \u017ce zapowiedzianemu przez MON zakupowi samolot\u00f3w pi\u0105tej generacji F-35 b\u0119d\u0105 towarzyszy\u0142y inwestycje we wsp\u00f3\u0142pracuj\u0105ce z samolotem systemy rozpoznania.\n\nPrzypomnia\u0142, \u017ce wkr\u00f3tce maj\u0105 zapa\u015b\u0107 decyzje w sprawie programu obrony powietrznej kr\u00f3tkiego zasi\u0119gu Narew, a \"w fazie realizacji jest program Wis\u0142a\", kt\u00f3rego podstaw\u0105 b\u0119d\u0105 baterie Patriot.\n\nPodkre\u015bli\u0142, \u017ce \"niezale\u017cnie od konkretnych zakup\u00f3w sprz\u0119t istotne s\u0105 sp\u00f3jno\u015b\u0107 systemu dowodzenia i zdolno\u015b\u0107 do kierowania si\u0142ami zbrojnymi w ka\u017cdej sytuacji\". Zwr\u00f3ci\u0142 te\u017c uwag\u0119 na znaczenie mobilno\u015bci wojsk.\n\nLiczymy na zapowiadane przez ministra obrony powo\u0142anie Agencji Uzbrojenia \u2013 powiedzia\u0142 Soloch. - Na targach zbrojeniowych w Kielcach prezydent podkre\u015bla\u0142, \u017ce z jego perspektywy istnieje jeden polski przemys\u0142 zbrojeniowy, nie nale\u017cy dzieli\u0107 go na sektor prywatny i pa\u0144stwowy \u2013 doda\u0142.\n\nZauwa\u017cy\u0142 te\u017c, \u017ce \"zawsze jest dylemat mi\u0119dzy oczekiwaniami lobby przemys\u0142owego a potrzebami armii\". - Ja stoj\u0119 na stanowisku, \u017ce priorytetem powinny by\u0107 potrzeby armii, oczywi\u015bcie przy uwzgl\u0119dnieniu interes\u00f3w polskiego przemys\u0142u. Powinni\u015bmy si\u0119 kierowa\u0107 przede wszystkim zapewnieniem bezpiecze\u0144stwa pa\u0144stwu polskiemu, budowaniem jak najlepszych zdolno\u015bci dla naszych si\u0142 zbrojnych. Zak\u0142adamy, \u017ce temu b\u0119dzie s\u0142u\u017cy\u0142 plan modernizacji technicznej, kt\u00f3ry analizujemy \u2013 powiedzia\u0142.\n\nSzef BBN podkre\u015bli\u0142, \u017ce \"jest ze strony rz\u0105dowej wola, by jak najszybciej przeprowadzi\u0107 drug\u0105 cz\u0119\u015b\u0107 \u0107wiczenia Kraj\".\n\nChcemy, \u017ceby pos\u0142u\u017cy\u0142a ona zaproponowaniu konkretnych rozwi\u0105za\u0144 systemowych. By\u0107 mo\u017ce w drugim p\u00f3\u0142roczu nowego roku wnioski prze\u0142o\u017c\u0105 si\u0119 r\u00f3wnie\u017c na konkretne inicjatywy dotycz\u0105ce r\u00f3wnie\u017c pewnych regulacji prawnych. My\u015bl\u0119 to o obronie cywilnej, ochronie ludno\u015bci, ale r\u00f3wnie\u017c o zbudowaniu ca\u0142ego systemu reagowania, komunikacji. On jest budowany, ale liczymy na przyspieszenie \u2013 powiedzia\u0142 Soloch.\n\nZaznaczy\u0142, \u017ce zagro\u017cenia nie musz\u0105 mie\u0107 charakteru militarnego. - M\u00f3wimy o katastrofach du\u017cych rozmiar\u00f3w lub o kombinacjach ich obu \u2013 agresji po\u0142\u0105czonej z katastrofami czy wypadkami spowodowanymi si\u0142ami natury, z\u0142\u0105 wol\u0105 naszych wrog\u00f3w, awariami technicznymi. Mamy w BBN dobre wzorce, jeste\u015bmy w kontakcie z innymi instytucjami, przegl\u0105damy np. szwedzk\u0105 koncepcj\u0119 obrony totalnej. Chodzi o to, \u017ceby cale spo\u0142ecze\u0144stwo by\u0142o przygotowane na zagro\u017cenia wynikaj\u0105ce czy to z agresji, czy te\u017c z destabilizacji spowodowanej r\u00f3\u017cnymi czynnikami \u2013 powiedzia\u0142.\n\nMamy osi\u0105gni\u0119cia w takiej samoorganizacji \u2013 struktury OSP, ale pozostaj\u0105 du\u017ce wyzwania zwi\u0105zane z aglomeracjami miejskimi. Warto popatrze\u0107, jak to robi\u0105 inne kraje \u2013 powiedzia\u0142 Soloch, wskazuj\u0105c na Skandynawi\u0119, pa\u0144stwa ba\u0142tyckie i Szwajcari\u0119.\n\nBezpiecze\u0144stwo w miastach opiera si\u0119 w tej chwili wy\u0142\u0105cznie na strukturach profesjonalnych jak pogotowie ratunkowe, stra\u017c po\u017carna, w\u0142adze administracyjne. Pytanie, czy wobec zagro\u017cenia w du\u017cej skali to wystarczy. Wydaje si\u0119, \u017ce w du\u017cych miastach jest potencja\u0142 wolontariuszy, wida\u0107 to po skali os\u00f3b z du\u017cych miast, kt\u00f3re zg\u0142aszaj\u0105 si\u0119 do WOT. Opr\u00f3cz WOT s\u0105 potrzebne struktury obrony cywilnej, kt\u00f3re zosta\u0142y zlikwidowane w du\u017cych zak\u0142adach \u2013 powiedzia\u0142 Soloch.\n\nWed\u0142ug niego tak\u0105 rol\u0119 mogliby pe\u0142ni\u0107 np. wolontariusze przeszkoleni do pomocy pogotowiu i maj\u0105cy \u2013 podobnie jak stra\u017cacy ochotnicy \u2013 przydzia\u0142y na wypadek kataklizmu.", "keywords": [], "meta_keywords": [""], "tags": [], "authors": [], "publish_date": "Wed Jan  1 11:00:00 2020", "summary": "", "article_html": "", "meta_description": "Doko\u0144czenie zmian w systemie dowodzenia, w tym przywr\u00f3cenie odr\u0119bnych dow\u00f3dztw rodzaj\u00f3w si\u0142 zbrojnych, zmiany w systemie obrony cywilnej i ochrony ludno\u015bci to zadania, jakie wskaza\u0142 na ten rok szef BBN Pawe\u0142 Soloch.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "03bed9b4-61bd-4183-a4b7-d86066fcc7e8", "pkg-uuid": "03bed9b4-61bd-4183-a4b7-d86066fcc7e8", "serviceUuid": "86dd851f-edb7-4e66-8829-57dac10280ad", "description": "Doko\u0144czenie zmian w systemie dowodzenia, w tym przywr\u00f3cenie odr\u0119bnych dow\u00f3dztw rodzaj\u00f3w si\u0142 zbrojnych, zmiany w systemie obrony cywilnej i ochrony ludno\u015bci to zadania, jakie wskaza\u0142 na ten rok szef BBN Pawe\u0142 Soloch.", "og": {"title": "Szef BBN o planach na 2020. Zmiany w systemie dowodzenia, nowy dow\u00f3dca si\u0142 po\u0142\u0105czonych", "description": "Doko\u0144czenie zmian w systemie dowodzenia, w tym przywr\u00f3cenie odr\u0119bnych dow\u00f3dztw rodzaj\u00f3w si\u0142 zbrojnych, zmiany w systemie obrony cywilnej i ochrony ludno\u015bci to zadania, jakie wskaza\u0142 na ten rok szef BBN Pawe\u0142 Soloch.", "image": {"identifier": "https://ocdn.eu/pulscms-transforms/1/ITgktkuTURBXy9lODBkZjQxMi1jMmZiLTQyNjctYmY4NC1mYzNjMDA2YjBkZTAuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/polityka/artykuly/616874,szef-bbn-plany-na-2020-zmiany-w-systemie-dowodzenia-mon.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 11:00:00+0100"}, "twitter": {"card": "summary_large_image", "description": "Doko\u0144czenie zmian w systemie dowodzenia, w tym przywr\u00f3cenie odr\u0119bnych dow\u00f3dztw rodzaj\u00f3w si\u0142 zbrojnych, zmiany w systemie obrony cywilnej i ochrony ludno\u015bci to zadania, jakie wskaza\u0142 na ten rok szef BBN Pawe\u0142 Soloch.", "title": "Szef BBN o planach na 2020. Zmiany w systemie dowodzenia, nowy dow\u00f3dca si\u0142 po\u0142\u0105czonych", "image": "https://ocdn.eu/pulscms-transforms/1/ITgktkuTURBXy9lODBkZjQxMi1jMmZiLTQyNjctYmY4NC1mYzNjMDA2YjBkZTAuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/polityka/artykuly/616874,szef-bbn-plany-na-2020-zmiany-w-systemie-dowodzenia-mon.html"}