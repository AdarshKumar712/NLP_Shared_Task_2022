{"source_url": "https://web.archive.org", "url": "https://web.archive.org/web/20200122164125id_/https://www.gazetaprawna.pl/artykuly/1449713,duda-ochrona-klimatu-stabilnosc-gospodarki.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Duda: Ochrona klimatu bardzo wa\u017cna, ale trzeba dzia\u0142a\u0107 chroni\u0105c stabilno\u015b\u0107 gospodarki", "top_image": "https://g.gazetaprawna.pl/p/_wspolne/pliki/4407000/4407324-prezydent-andrzej-duda-657-323.jpg", "meta_img": "https://g.gazetaprawna.pl/p/_wspolne/pliki/4407000/4407324-prezydent-andrzej-duda-657-323.jpg", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g.gazetaprawna.pl/p/_wspolne/pliki/4407000/4407324-prezydent-andrzej-duda-657-323.jpg", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "Prezydent, kt\u00f3ry we wtorek rozpocz\u0105\u0142 wizyt\u0119 na 50. \u015bwiatowym forum ekonomicznym w Davos, by\u0142 pytany przez polskich dziennikarzy o wypowiedzi na temat klimatu prezydenta USA Donalda Trumpa i m\u0142odej szwedzkiej aktywistki Grety Thunberg. Zapytano prezydenta, czy bli\u017csze s\u0105 mu s\u0142owa przyw\u00f3dcy Stan\u00f3w Zjednoczonych, kt\u00f3ry przekonywa\u0142, \u017ce nie nale\u017cy s\u0142ucha\u0107 tych, kt\u00f3rzy wieszcz\u0105 zag\u0142ad\u0119; czy te\u017c mo\u017ce Grety Thunberg, kt\u00f3ra wzywa\u0142a w Davos do dzia\u0142a\u0144 na rzecz ochrony klimatu m\u00f3wi\u0105c, \u017ce \u015bwiat p\u0142onie.\n\n\"\u015awiat pr\u0119dzej czy p\u00f3\u017aniej si\u0119 sko\u0144czy m\u00f3wi\u0105c tak bardzo szeroko a nawet nieco metafizycznie. Natomiast ja patrz\u0119 na to przede wszystkim z punktu widzenia polskiej sytuacji i polskiego interesu - polskiego obywatela i pracownika, przedsi\u0119biorcy\" - odpar\u0142 Andrzej Duda.\n\n\"Nie mam \u017cadnych w\u0105tpliwo\u015bci, \u017ce musimy by\u0107 w nurcie \u015bwiatowej ochrony klimatu, to jest bardzo wa\u017cne, ale musimy to robi\u0107 w taki spos\u00f3b, \u017ceby dzia\u0142aj\u0105c ku ochronie klimatu, chroni\u0107 tak\u017ce stabilno\u015b\u0107 funkcjonowania polskiej gospodarki, polskiej rodziny, chroni\u0107 miejsca pracy\" \u2013 powiedzia\u0142 Duda.\n\nDoda\u0142, \u017ce proces odchodzenia od paliw kopalnych b\u0119dzie kosztowny, dlatego musi zosta\u0107 roz\u0142o\u017cony w czasie. \"Ale my go b\u0119dziemy realizowali\" - zapewni\u0142. \"To, co jest wa\u017cne teraz, zaraz, z czym musimy si\u0119 upora\u0107 natychmiast, to nieco inna kwestia, nie tyle zwi\u0105zana z sam\u0105 ochron\u0105 klimatu (...) jest ochrona powietrza przed py\u0142ami zawieszonymi. To jest niezwykle istotne z punktu widzenia bie\u017c\u0105cego zdrowia Polak\u00f3w i ich dobrego samopoczucia\" - powiedzia\u0142.\n\nZaznaczy\u0142, \u017ce jest to problem nie tylko du\u017cych miast, ale i kilku polskich kurort\u00f3w. \"Ciesz\u0119 si\u0119, \u017ce powstaj\u0105 w tym zakresie r\u00f3\u017cne programy rz\u0105dowe, bo chcia\u0142bym, \u017ceby\u015bmy na to w\u0142a\u015bnie, na ochron\u0119 powietrza, \u017ceby to powietrze by\u0142o mniej zapylone, \u017ceby by\u0142o czystsze, zw\u0142aszcza w okresie zimowym, po\u0142o\u017cyli ogromny nacisk\" \u2013 powiedzia\u0142. Dzi\u0119kowa\u0142 tym, kt\u00f3rzy stosuj\u0105 si\u0119 do zaostrzonych przepis\u00f3w, dodaj\u0105c, \u017ce w jego rodzinnym Krakowie \"sytuacja bardzo znacz\u0105co si\u0119 poprawi\u0142a, gorzej jest w gminach o\u015bciennych\".\n\nOdnosz\u0105c si\u0119 do swej aktywno\u015bci na Forum, Duda m\u00f3wi\u0142 dziennikarzom, \u017ce odby\u0142 ju\u017c spotkanie z liderami biznesu inwestuj\u0105cymi w Polsce, z kt\u00f3rymi rozmawia\u0142 na temat perspektyw rozwoju Polski. Wzi\u0105\u0142 te\u017c udzia\u0142 w panelu po\u015bwi\u0119cony Europie \u015arodkowo-Wschodniej, na kt\u00f3rym - jak m\u00f3wi\u0142 prezydent - byli te\u017c obecni prezydenci \u0141otwy, Litwy i Serbii, premier Chorwacji a tak\u017ce szef Parlamentu Europejskiego. Zaznaczy\u0142, ze dyskusja dotyczy\u0142a mi\u0119dzy innymi Inicjatywy Tr\u00f3jmorza.\n\n\"Ten dzie\u0144 dzi\u015b jest dniem sensu stricto ekonomicznym. Oczywi\u015bcie my patrzymy na ekonomi\u0119 z punktu widzenia polityki, ale generalnie m\u00f3wili\u015bmy o perspektywach rozwoju\" - powiedzia\u0142 Duda. Wyrazi\u0142 satysfakcj\u0119, \u017ce \"Polska by\u0142a wielokrotnie wymieniana jako kraj, kt\u00f3ry jest liderem w naszej cz\u0119\u015bci Europy, kt\u00f3ry bardzo dynamicznie si\u0119 rozwija i w tym zakresie stanowi tak\u017ce przyk\u0142ad dla innych\". \"To by\u0142o dzisiaj podkre\u015blane\" - powiedzia\u0142 prezydent.\n\nJak doda\u0142, m\u00f3wiono te\u017c bardzo wiele o spowolnieniu gospodarczym w Niemczech. \"Wiele by\u0142o o to pyta\u0144, jaki jest wp\u0142yw tego zjawiska na nasze gospodarki\" - doda\u0142 Andrzej Duda.\n\nDuda wskazywa\u0142, \u017ce Polska rozwija si\u0119 dynamicznie tak\u017ce je\u015bli chodzi o du\u017ce inwestycje. Wymieni\u0142 m.in. rozw\u00f3j sieci drogowej, kolejowej, czy planowan\u0105 budow\u0119 Centralnego Portu Komunikacyjnego. Jak m\u00f3wi\u0142, zar\u00f3wno nasi s\u0105siedzi, Europa \u015arodkowa, ale te\u017c pa\u0144stwa Europy Zachodniej \"dostrzegaj\u0105 jak du\u017c\u0105 mamy ambicj\u0119\". \"To nie jest tylko ambicja sprowadzaj\u0105ca si\u0119 do s\u0142\u00f3w, tylko od s\u0142\u00f3w przechodzi si\u0119 u nas konkretnie do czyn\u00f3w\" - stwierdzi\u0142 prezydent.\n\nPrezydent nawi\u0105za\u0142 te\u017c do otwarcia Domu Polskiego w Davos, kt\u00f3re oficjalnie b\u0119dzie mia\u0142o miejsce we wtorek popo\u0142udniu. W Domu Polskim zorganizowanym prze PZU i Bank Pekao b\u0119d\u0105 si\u0119 odbywa\u0107 prezentacje, konferencje oraz debaty dotycz\u0105ce globalnej i polskiej gospodarki z udzia\u0142em szerokiego grona ekspert\u00f3w, jak r\u00f3wnie\u017c przedstawicieli polityki oraz biznesu.\n\nPrezydent podkre\u015bli\u0142, \u017ce cieszy go ta inicjatywa, kt\u00f3ra w Davos ma miejsce ju\u017c po raz drugi. \"Jest to miejsce, gdzie polski biznes, kt\u00f3ry jest tutaj, mo\u017ce si\u0119 spotka\u0107; to jest miejsce, gdzie mo\u017cna porozmawia\u0107 o inwestowaniu w Polsce, jest to tak\u017ce miejsce, gdzie w\u0142a\u015bnie zagraniczny inwestor mo\u017ce si\u0119 spotka\u0107 z przedstawicielem Rzeczypospolitej, spotka\u0107 z przedstawicielami polskiego biznesu\" - powiedzia\u0142.\n\n\"Bardzo si\u0119 ciesz\u0119, \u017ce jeste\u015bmy tutaj w taki wyra\u017anie widoczny spos\u00f3b obecni, bo to tak\u017ce pokazuje nasz\u0105 aktywno\u015b\u0107, ale przede wszystkim, co dla mnie bardzo wa\u017cne, pokazuje nasz\u0105 ambicj\u0119, \u017ce chcemy si\u0119 liczy\u0107, chcemy by\u0107 widoczni, zapraszamy do siebie, jeste\u015bmy otwarci, zach\u0119camy\" - doda\u0142 prezydent.\n\nDuda powiedzia\u0142, \u017ce je\u015bli do tego doda si\u0119 \"ten efekt m\u00f3wienia tutaj o Polsce, przedstawiania polskiej sytuacji gospodarczej\" i to, co inwestorzy i politycy oraz uczestniczy r\u00f3\u017cnych paneli WEF ju\u017c o Polsce wiedz\u0105 i jak\u0105 maj\u0105 opini\u0119, to on mo\u017ce tylko zach\u0119ca\u0107 do takiego dzia\u0142ania. Jak oceni\u0142, jego efekt \"jest co najmniej zadowalaj\u0105cy\".\n\nWe wtorek wieczorem Duda we\u017amie udzia\u0142 w obiedzie wydawanym przez za\u0142o\u017cyciela i prezesa WEF Klausa Schwaba dla uczestnik\u00f3w Forum.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "Ochrona klimatu jest bardzo wa\u017cna, ale trzeba dzia\u0142a\u0107 chroni\u0105c te\u017c stabilno\u015b\u0107 polskiej gospodarki - powiedzia\u0142 prezydent Andrzej Duda we wtorek w Davos. Piln\u0105 spraw\u0105 jest ochrona powietrza przed py\u0142ami ze wzgl\u0119d\u00f3w zdrowotnych \u2013 zaznaczy\u0142.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "ochrona klimatu, stabilno\u015b\u0107 gospodarki, Duda, gospodarka", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://www.gazetaprawna.pl/artykuly/1449713,duda-ochrona-klimatu-stabilnosc-gospodarki.html", "type": "article", "title": "Duda: Ochrona klimatu bardzo wa\u017cna, ale trzeba dzia\u0142a\u0107 chroni\u0105c stabilno\u015b\u0107 gospodarki", "description": "Ochrona klimatu jest bardzo wa\u017cna, ale trzeba dzia\u0142a\u0107 chroni\u0105c te\u017c stabilno\u015b\u0107 polskiej gospodarki - powiedzia\u0142 prezydent Andrzej Duda we wtorek w Davos. Piln\u0105 spraw\u0105 jest ochrona powietrza przed py\u0142ami ze wzgl\u0119d\u00f3w zdrowotnych \u2013 zaznaczy\u0142.", "image": "https://g.gazetaprawna.pl/p/_wspolne/pliki/4407000/4407324-prezydent-andrzej-duda-657-323.jpg", "site_name": "www.gazetaprawna.pl"}, "twitter": {"title": "Duda: Ochrona klimatu bardzo wa\u017cna, ale trzeba dzia\u0142a\u0107 chroni\u0105c stabilno\u015b\u0107 gospodarki", "description": "Ochrona klimatu jest bardzo wa\u017cna, ale trzeba dzia\u0142a\u0107 chroni\u0105c te\u017c stabilno\u015b\u0107 polskiej gospodarki - powiedzia\u0142 prezydent Andrzej Duda we wtorek w Davos. Piln\u0105 spraw\u0105 jest ochrona powietrza przed py\u0142ami ze wzgl\u0119d\u00f3w zdrowotnych \u2013 zaznaczy\u0142.", "card": "summary_large_image", "image": "https://g.gazetaprawna.pl/p/_wspolne/pliki/4407000/4407324-prezydent-andrzej-duda-657-323.jpg", "site": "@gazetaprawnapl"}, "news_keywords": "ochrona klimatu, stabilno\u015b\u0107 gospodarki, Duda, gospodarka"}, "canonical_link": "https://www.gazetaprawna.pl/artykuly/1449713,duda-ochrona-klimatu-stabilnosc-gospodarki.html"}