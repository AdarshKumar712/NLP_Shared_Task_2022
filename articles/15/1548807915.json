{"source_url": "https://web.archive.org", "url": "https://web.archive.org/web/20200316160603id_/https://www.wnp.pl/rynki-zagraniczne/wlochy-coraz-trudniejsza-sytuacja-w-szpitalach-w-lombardii,379047.html", "title": "W\u0142ochy: Coraz trudniejsza sytuacja w szpitalach w Lombardii", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://www.wnp.pl/images/2019/icons/tw-red.png", "https://www.wnp.pl/images/logotypes/partners/eib_big.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://i.wnp.pl/d/37/65/95/376595_r2_300.jpg", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://www.wnp.pl/images/logotypes/partners/veolia.gif", "https://i.wnp.pl/d/37/66/18/376618_r0_300.jpg", "https://web.archive.org/images/icons/cookie.png", "https://i.wnp.pl/d/37/18/24/371824_r2_300.jpg", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/64/92/376492_r0_300.jpg", "https://www.wnp.pl/images/wnp_fb.png", "https://i.wnp.pl/d/37/65/53/376553_r0_300.jpg", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://i.wnp.pl/d/37/65/41/376541_r0_300.jpg", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://i.wnp.pl/d/37/66/24/376624_r0_300.jpg", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://www.wnp.pl/images/logotypes/partners/erbud1.jpg", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://i.wnp.pl/d/36/41/71/364171_r0_300.jpg", "https://www.wnp.pl/images/2019/icons/menu/in.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/2019/icons/article/print.png", "https://www.wnp.pl/images/icons/rodo-close.png", "https://i.wnp.pl/d/37/64/94/376494_r2_300.jpg"], "movies": [], "text": "Coraz trudniejsza sytuacja panuje w szpitalach we w\u0142oskiej Lombardii, zw\u0142aszcza na oddzia\u0142ach intensywnej terapii i reanimacji w zwi\u0105zku z szerzeniem si\u0119 koronawirusa - informuj\u0105 w niedziel\u0119 lekarze i przedstawiciele miejscowych w\u0142adz. To jest \"tsunami\"- m\u00f3wi\u0105.\n\nDotychczasowy bilans w tym najbardziej dotkni\u0119tym epidemi\u0105 regionie to 966 zmar\u0142ych i ponad 11,5 tys. chorych.\n\nAnestezjolog ze szpitala w Bergamo Ivano Riva powiedzia\u0142 Ansie: \"Je\u015bli trend epidemii utrzyma si\u0119 w tym rytmie, Bergamo b\u0119dzie dawa\u0142o sobie rad\u0119 przez bardzo kr\u00f3tki czas\".\n\n\"Szpitale s\u0105 pe\u0142ne, tak\u017ce miejsca w regionie Lombardia ko\u0144cz\u0105 si\u0119\" - podkre\u015bli\u0142 Riva. Wyja\u015bni\u0142: \"Na intensywnej terapii poddajemy intubacji nawet wi\u0119cej ni\u017c siedem os\u00f3b dziennie i pracujemy bez przerwy, maj\u0105c wolne \u015brednio co 14 dni\".\n\nPrzewodnicz\u0105cy w\u0142adz regionu Lombardia Attilio Fontana powiedzia\u0142 w telewizji SkyTg24: \"Jeste\u015bmy bliscy momentu, w kt\u00f3rym nie b\u0119dziemy mieli ju\u017c miejsc na reanimacji\". Poinformowa\u0142, \u017ce jednym z powa\u017cniejszych problem\u00f3w w tamtejszej s\u0142u\u017cbie zdrowia jest brak wystarczaj\u0105cej liczby respirator\u00f3w. Jak zaznaczy\u0142, podejmowane s\u0105 te\u017c wysi\u0142ki, by w szpitalach wygospodarowa\u0107 dodatkowe miejsca dla zaka\u017conych.\n\n\"Mam nadziej\u0119, \u017ce uda si\u0119 w najbli\u017cszych dniach dokona\u0107 tego cudu\" - powiedzia\u0142 gubernator Lombardii.\n\nW wywiadzie dla dziennika \"La Repubblica\" wyrazi\u0142 opini\u0119, \u017ce w\u0142adze w Rzymie nie do ko\u0144ca zdaj\u0105 sobie spraw\u0119 z sytuacji w jego regionie, kt\u00f3r\u0105 okre\u015bli\u0142 jako \"bardzo ci\u0119\u017ck\u0105\".\n\n\"Wirus jest podst\u0119pny, znika, pojawia si\u0119 na nowo i ostro atakuje. Ko\u0144cz\u0105 nam si\u0119 \u0142\u00f3\u017cka na intensywnej terapii\" - doda\u0142 Fontana i og\u0142osi\u0142, \u017ce zosta\u0142o ich kilkadziesi\u0105t.\n\n\"Pierwsi trafili\u015bmy na to tsunami\" - o\u015bwiadczy\u0142 Fontana i wyrazi\u0142 wdzi\u0119czno\u015b\u0107 kanclerz Niemiec Angeli Merkel, kt\u00f3ra zadeklarowa\u0142a gotowo\u015b\u0107 wsp\u00f3\u0142pracy.\n\nSzef wydzia\u0142u do spraw polityki socjalnej we w\u0142adzach regionalnych Giulio Gallera w rozmowie z Ans\u0105 podkre\u015bli\u0142: \"Dajemy z siebie wszystko, pomagamy plac\u00f3wkom szpitalnym, znajduj\u0105cym si\u0119 pod presj\u0105\". Poinformowa\u0142, \u017ce w ci\u0105gu dw\u00f3ch dni przeniesiono pacjent\u00f3w z Cremony, Cremy i Bergamo do innych szpitali.\n\n\"Mamy nadziej\u0119, \u017ce nie nadejdzie dzie\u0144, w kt\u00f3rym nie b\u0119dziemy w stanie odpowiedzie\u0107 na rosn\u0105ce potrzeby\" - doda\u0142 Gallera.\n\nW reakcji na informacje o pogarszaj\u0105cej si\u0119 sytuacji w Lombardii premier W\u0142och Giuseppe Conte zapewni\u0142, \u017ce na ten region kierowana jest \"najwy\u017csza uwaga\".\n\nW rekordowym tempie prowadzone s\u0105 w Mediolanie prace nad stworzeniem specjalnego oddzia\u0142u dla chorych na Covid-19 na terenie dawnego o\u015brodka sportowego uniwersytetu Vita-Salute San Raffaele. Zostanie on sfinansowany ze zbi\u00f3rki pieni\u0119dzy, zainaugurowanej przez mediola\u0144skie ma\u0142\u017ce\u0144stwo celebryt\u00f3w: Chiar\u0119 Ferragni i Fedeza. Zebrali oni ju\u017c 3,8 mln euro.\n\nZ Rzymu Sylwia Wysocka", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Coraz trudniejsza sytuacja panuje w szpitalach we w\u0142oskiej Lombardii, zw\u0142aszcza na oddzia\u0142ach intensywnej terapii i reanimacji w zwi\u0105zku z szerzeniem si\u0119 koronawirusa - informuj\u0105 w niedziel\u0119 lekarze i przedstawiciele miejscowych w\u0142adz. To j", "meta_lang": "pl", "meta_favicon": "https://www.wnp.pl/images/favicons/apple-icon-57x57.png", "meta_data": {"description": "Coraz trudniejsza sytuacja panuje w szpitalach we w\u0142oskiej Lombardii, zw\u0142aszcza na oddzia\u0142ach intensywnej terapii i reanimacji w zwi\u0105zku z szerzeniem si\u0119 koronawirusa - informuj\u0105 w niedziel\u0119 lekarze i przedstawiciele miejscowych w\u0142adz. To j", "og": {"type": "website", "site_name": "wnp.pl", "title": "W\u0142ochy: Coraz trudniejsza sytuacja w szpitalach w Lombardii - rynki zagraniczne", "description": "Coraz trudniejsza sytuacja panuje w szpitalach we w\u0142oskiej Lombardii, zw\u0142aszcza na oddzia\u0142ach intensywnej terapii i reanimacji w zwi\u0105zku z szerzeniem si\u0119 koronawirusa - informuj\u0105 w niedziel\u0119 lekarze i przedstawiciele miejscowych w\u0142adz. To j", "url": "https://www.wnp.pl/rynki-zagraniczne/wlochy-coraz-trudniejsza-sytuacja-w-szpitalach-w-lombardii,379047.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "msapplication-TileColor": "#ffffff", "msapplication-TileImage": "https://www.wnp.pl/images/favicons/ms-icon-144x144.png", "theme-color": "#ffffff", "msapplication-config": "https://www.wnp.pl/images/favicons/browserconfig.xml", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/wlochy-coraz-trudniejsza-sytuacja-w-szpitalach-w-lombardii,379047.html"}