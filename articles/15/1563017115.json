{"source_url": "https://www.star.com.tr", "url": "https://www.star.com.tr/guncel/bunlara-asla-prim-vermiyoruz-haber-1526631/", "title": "\u0130leti\u015fim Ba\u015fkan\u0131 Fahrettin Altun: Bunlara asla prim vermiyoruz", "top_image": "https://imgs.stargazete.com/imgsdisk/maintmps/2020/03/30/bunlara-asla-prim-vermiyo-802_2-41.jpg", "meta_img": "https://imgs.stargazete.com/imgsdisk/maintmps/2020/03/30/bunlara-asla-prim-vermiyo-802_2-41.jpg", "images": ["https://d5nxst8fruw4z.cloudfront.net/atrk.gif?account=ZxU6o1QolK10N8", "https://imgs.stargazete.com/imgsdisk/maintmps/2020/03/30/bunlara-asla-prim-vermiyo-802_2-41.jpg", "https://www.star.com.tr/assetsnew/img/1x1.png", "https://www.star.com.tr/assetsnew/img/google-news-logo.svg", "https://mc.yandex.ru/watch/52120027"], "movies": [], "text": "AA 30 Mart 2020 Pazartesi 15:12 - G\u00fcncelleme: 30 Mart 2020 Pazartesi 15:12\n\nAltun, Milliyet gazetesine telekonferansla verdi\u011fi r\u00f6portajda, koronavir\u00fcs ile m\u00fccadele konusunda de\u011ferlendirmelerde bulundu.\n\nVir\u00fcsle m\u00fccadelede gelinen noktaya ili\u015fkin bir soru \u00fczerine, T\u00fcrkiye'de vaka tespit edilmeden gerekli \u00f6nlemleri almaya ba\u015flad\u0131klar\u0131n\u0131 hat\u0131rlatan Altun, bu do\u011frultuda ilk olarak Sa\u011fl\u0131k Bakanl\u0131\u011f\u0131 taraf\u0131ndan 10 Ocak'ta T\u00fcrkiye'nin \u00f6nde gelen \u00fcniversitelerinden, alan\u0131nda yetkin enfeksiyon, mikrobiyoloji, viroloji, i\u00e7 hastal\u0131klar\u0131, yo\u011fun bak\u0131m ve g\u00f6\u011f\u00fcs hastal\u0131klar\u0131 uzman\u0131 akademisyenlerin yer ald\u0131\u011f\u0131 Bilim Kurulu olu\u015fturuldu\u011funu belirtti.\n\nBilim Kurulunun, bug\u00fcne kadar bir\u00e7ok konuda tavsiye niteli\u011finde kararlar ald\u0131\u011f\u0131n\u0131 ve bu kararlar\u0131n Cumhurba\u015fkanl\u0131\u011f\u0131 taraf\u0131ndan uygulamaya konuldu\u011funu ifade eden Altun, T\u00fcrkiye'de ilk vakan\u0131n g\u00f6r\u00fclmesinin ard\u0131ndan \u00e7ok \u00f6nemli tedbirlerle salg\u0131n\u0131n h\u0131z\u0131n\u0131n yava\u015flat\u0131ld\u0131\u011f\u0131na inand\u0131\u011f\u0131n\u0131 bildirdi.\n\n- \"SOLUNUM C\u0130HAZI \u00dcRET\u0130M\u0130 KONUSUNDA HIZLI MESAFE KAT ED\u0130YORUZ\"\n\n\n\nGelinen noktada, krizin \u00fcstesinden gelebilmek i\u00e7in daha \u00e7ok fedakarl\u0131k yap\u0131lmas\u0131 gereken bir d\u00f6neme girildi\u011finin alt\u0131na \u00e7izen Altun, \"Ancak T\u00fcrkiye ald\u0131\u011f\u0131 bu tedbirler sayesinde in\u015fallah k\u0131sa s\u00fcrede bu krizi atlatacakt\u0131r. Al\u0131nan tedbirler neticesinde \u015fu anda ila\u00e7 ve g\u0131da konusunda s\u0131k\u0131nt\u0131m\u0131z bulunmamaktad\u0131r. 100 bin ki\u015fiye d\u00fc\u015fen yo\u011fun bak\u0131m yatak say\u0131s\u0131nda ABD, Almanya, \u0130talya, \u0130ngiltere gibi geli\u015fmi\u015f \u00fclkelerden \u00e7ok daha iyi durumday\u0131z. Solunum cihaz\u0131 \u00fcretimi konusunda h\u0131zl\u0131 mesafe kat ediyoruz. Milletimiz her zaman oldu\u011fu gibi devletimizin yan\u0131nda durmaya devam ediyor. Bu sayede bu krizi de \u00e7ok h\u0131zl\u0131 bir \u015fekilde atlataca\u011f\u0131m\u0131za inan\u0131yorum. Gelinen noktada milletimizle birlikte rehavete kap\u0131lmadan, birli\u011fimizi, beraberli\u011fimizi, karde\u015fli\u011fimizi, dayan\u0131\u015fmam\u0131z\u0131 g\u00fc\u00e7l\u00fc tutuyoruz.\" de\u011ferlendirmesinde bulundu.\n\n\n\nAltun, f\u0131rsat\u00e7\u0131lara y\u00f6nelik de\u011ferlendirmelerinin sorulmas\u0131 \u00fczerine ise \u015fu ifadeleri kulland\u0131:\n\n\"Millet\u00e7e daha \u00e7ok kenetlenmemiz ve herkesin \u00fczerine d\u00fc\u015feni yapmas\u0131n\u0131n gerekti\u011fi bir d\u00f6nemde, bu durumdan kazan\u00e7 elde etmeye \u00e7al\u0131\u015fanlar ve buradan h\u00fck\u00fcmete kar\u015f\u0131 nas\u0131l bir alg\u0131 olu\u015ftururum derdine d\u00fc\u015fenler var maalesef. Ancak bu kesimlerin operasyonlar\u0131na an\u0131nda m\u00fcdahale ediyoruz ve bunlara asla f\u0131rsat vermeyece\u011fiz. \u0130leti\u015fim Ba\u015fkanl\u0131\u011f\u0131 olarak bu konuda \u00f6zel bir ekiple \u00e7al\u0131\u015fmalar\u0131m\u0131z\u0131 y\u00fcr\u00fct\u00fcyoruz. Gerek yurt i\u00e7inde gerekse de yurt d\u0131\u015f\u0131nda T\u00fcrkiye'ye kar\u015f\u0131 kurulmak istenen alg\u0131 operasyonlar\u0131na kar\u015f\u0131 teyakkuz halindeyiz. Devletimiz b\u00fct\u00fcn organlar\u0131yla birlikte, salg\u0131n\u0131n yan\u0131nda bu t\u00fcr operasyon odaklar\u0131yla da ba\u015f edecek g\u00fc\u00e7tedir. Bu kapsamda, gerek internet \u00fczerinden dezenformasyon yayan ki\u015filere gerekse stok\u00e7uluk yapan ve fiyatlar\u0131 y\u00fckselterek piyasayla oynamaya \u00e7al\u0131\u015fanlara kar\u015f\u0131 her t\u00fcrl\u00fc yasal \u00f6nlemler de s\u00fcratle al\u0131nmaktad\u0131r.\"\n\n- \"\u0130STAT\u0130ST\u0130KLERE BAKARAK KARAR VERMEMEK LAZIM\"\n\n\n\nBir soru \u00fczerine, \"Bana bir \u015fey olmaz\" gibi bir yakla\u015f\u0131m\u0131n kabul edilemez oldu\u011funa, bu yakla\u015f\u0131m\u0131n k\u00fcresel salg\u0131na kar\u015f\u0131 verilen \u00f6zverili ve etkili m\u00fccadeleyi zay\u0131flatmaktan ba\u015fka bir i\u015fe yaramayaca\u011f\u0131na i\u015faret eden Altun, \"Bu noktada devletimizin ald\u0131\u011f\u0131 \u00f6nlemlere herkes uymal\u0131. Bir\u00e7ok gen\u00e7 de bu hastal\u0131ktan etkilendi ve hayat\u0131n\u0131 kaybetti. Dolay\u0131s\u0131yla istatistiklere bakarak karar vermemek laz\u0131m.\" de\u011ferlendirmesinde bulundu.\n\nTopluma kar\u015f\u0131 herkesin sorumluluk bilinciyle hareket etmesi, \u00f6zellikle yapacak bir i\u015fi olmadan d\u0131\u015far\u0131da bulunan her insan\u0131n hastal\u0131\u011fa davetiye \u00e7\u0131kard\u0131\u011f\u0131n\u0131n unutulmamas\u0131 gerekti\u011fine dikkati \u00e7eken Altun, vir\u00fcsten etkilenilmese bile ta\u015f\u0131y\u0131c\u0131 olup ba\u015fka insanlar\u0131n hayat\u0131n\u0131 kaybetmesine sebep olunabilece\u011fini an\u0131msatt\u0131.\n\nAltun, \"Bu y\u00fczden herkes do\u011fru olan\u0131 yapmal\u0131. Bu salg\u0131n\u0131 ancak devletimizin ald\u0131\u011f\u0131 g\u00fc\u00e7l\u00fc tedbirlerin yan\u0131nda vatanda\u015f\u0131m\u0131z\u0131n azmi ve ferasetiyle yenebilece\u011fimiz unutulmamal\u0131d\u0131r.\" ifadesini kulland\u0131.\n\n- \"T\u00dcRK\u0130YE D\u00dc\u015eMANLARINA KAR\u015eI UYANIK OLMAMIZ GEREK\u0130YOR\"\n\n\n\nVatanda\u015flardan \u00f6ncelikle Cumhurba\u015fkan\u0131 Recep Tayyip Erdo\u011fan, \u0130leti\u015fim Ba\u015fkanl\u0131\u011f\u0131 ve Sa\u011fl\u0131k Bakanl\u0131\u011f\u0131n\u0131n a\u00e7\u0131klamalar\u0131n\u0131 dikkatle izlemelerini ve uyar\u0131lara harfiyen riayet etmelerini beklediklerini dile getiren Altun, \u015fu de\u011ferlendirmelerde bulundu:\n\n\"T\u00fcm uyar\u0131lar\u0131m\u0131z\u0131n vatanda\u015f\u0131m\u0131z\u0131n kendi iyili\u011fi i\u00e7in, sevdiklerimizin yar\u0131nlar\u0131 i\u00e7in yap\u0131ld\u0131\u011f\u0131n\u0131 asla unutmamalar\u0131 gerekiyor. \u0130kinci bir \u00f6nemli husus, bu insani krizi k\u00f6t\u00fc emelleri i\u00e7in f\u0131rsata \u00e7evirmek isteyen T\u00fcrkiye d\u00fc\u015fmanlar\u0131na kar\u015f\u0131 uyan\u0131k olmam\u0131z gerekiyor. Sosyal medya \u00fczerinden kayna\u011f\u0131 belirsiz, provokatif, ger\u00e7ek d\u0131\u015f\u0131 baz\u0131 bilgiler yay\u0131lmak suretiyle halk\u0131m\u0131z pani\u011fe s\u00fcr\u00fcklenmek isteniyor. Bu payla\u015f\u0131mlar\u0131n neredeyse tamam\u0131n\u0131n FET\u00d6, PKK ve DHKP-C gibi ter\u00f6r \u00f6rg\u00fctlerinden geldi\u011fini de ilgili birimlerimiz tespit etmi\u015f durumda. Bunlara asla prim vermiyoruz.\n\nBiz, vatanda\u015f\u0131m\u0131zdan resmi ve g\u00fcvenilir kaynaklar d\u0131\u015f\u0131nda hi\u00e7bir a\u00e7\u0131klamaya itibar etmemelerini ve \u00f6zellikle de teyit edilmemi\u015f hi\u00e7bir bilgiyi payla\u015fmamalar\u0131n\u0131 bekliyoruz. Devletimiz \u015fimdiye kadar oldu\u011fu gibi bu krizi de a\u015facak kudrettedir. T\u00fcm imkanlar\u0131m\u0131z seferber edilmi\u015f ve yeterli durumdad\u0131r. Milletimizden bilgi saklamak gibi bir durum asla s\u00f6z konusu olamaz, m\u00fcsterih olsunlar.\"\n\n\"Ya\u015fl\u0131 vatanda\u015flar\u0131m\u0131z bizim b\u00fcy\u00fcklerimiz, annelerimiz, babalar\u0131m\u0131z.\" diyen Altun, devletin ald\u0131\u011f\u0131 t\u00fcm \u00f6nlemlerin onlar\u0131n sa\u011fl\u0131\u011f\u0131 i\u00e7in oldu\u011funun unutulmamas\u0131 gerekti\u011finin alt\u0131n\u0131 \u00e7izdi.\n\nYa\u015fl\u0131 vatanda\u015flardan kurallara harfiyen uymalar\u0131n\u0131 isteyen ve vir\u00fcs\u00fcn belli ya\u015f gruplar\u0131n\u0131 daha \u00e7ok etkiledi\u011fini hat\u0131rlatan Altun, \"Bizim tek meselemiz bu salg\u0131n\u0131 millet\u00e7e en az hasarla atlatmak. Sa\u011fl\u0131klar\u0131 i\u00e7in evden \u00e7\u0131kmas\u0131nlar. Devletimiz onlar\u0131n t\u00fcm ihtiya\u00e7lar\u0131n\u0131 kar\u015f\u0131layacakt\u0131r.\" dedi.\n\nAltun, 65 ya\u015f ve \u00fcst\u00fc ile kronik rahats\u0131zl\u0131\u011f\u0131 bulunanlar\u0131n ihtiya\u00e7lar\u0131n\u0131n ikametlerinde giderilmesi amac\u0131yla AFAD koordinasyonundaki Vefa Sosyal Destek Grubu ekipleri ve belediyelere ba\u011fl\u0131 ekiplerin \u00e7al\u0131\u015ft\u0131\u011f\u0131n\u0131 belirterek, \"T\u00fcrkiye Cumhuriyeti devleti bu salg\u0131nda hi\u00e7bir vatanda\u015f\u0131n\u0131 y\u00fcz\u00fcst\u00fc b\u0131rakmayacakt\u0131r, i\u00e7lerini ferah tutsunlar. Bu noktada b\u00fcy\u00fcklerimize kar\u015f\u0131 son zamanlarda geli\u015fen olumsuz birka\u00e7 hadise de bizleri son derece \u00fczd\u00fc elbette. Onlara yakla\u015f\u0131m\u0131m\u0131z sayg\u0131, sevgi, h\u00fcrmet \u00e7er\u00e7evesinde olmal\u0131 mutlaka.\" diye konu\u015ftu.\n\nKovid-19'un k\u00fcresel bir salg\u0131n oldu\u011funa, bu m\u00fccadelenin yaln\u0131zca kamu kaynaklar\u0131n\u0131n seferber edilmesiyle kazan\u0131lamayaca\u011f\u0131na i\u015faret eden Altun, her bireyin sorumluluk hissetmesi ve buna g\u00f6re davranmas\u0131 gerekti\u011fini dile getirdi.\n\nT\u00fcm vatanda\u015flar\u0131n evde kalma ve sosyal mesafeyi koruma kurallar\u0131na kati surette uymas\u0131 gerekti\u011fini aktaran Altun, bunun hayati derecede \u00f6nemli oldu\u011funa vurgu yapt\u0131.\n\nAltun, \"Vatanda\u015flar\u0131m\u0131zdan istedi\u011fimiz di\u011fer bir konu ise asla \u00fcmitsizli\u011fe kap\u0131lmamalar\u0131 ve devletimize g\u00fcvenmeleridir. Yani hep birlikte ele ele verirsek, kurallar\u0131 eksiksiz uygularsak Allah'\u0131n izniyle bu s\u00fcre\u00e7ten daha az hasarla \u00e7\u0131kaca\u011f\u0131m\u0131z\u0131 unutmas\u0131nlar. Ya\u015fanan geli\u015fmelere ve ihtiya\u00e7lara y\u00f6nelik milletin beklentilerini kar\u015f\u0131layacak yeni uygulamalar da olacakt\u0131r ku\u015fkusuz. Sa\u011fl\u0131k alan\u0131nda ve sosyal hayatta al\u0131nan \u00f6nlemler s\u0131k\u0131la\u015ft\u0131k\u00e7a vatanda\u015flar\u0131n hayat\u0131n\u0131 kolayla\u015ft\u0131racak ve evden \u00e7\u0131kmadan i\u015flerini halledebilmelerini sa\u011flayacak \u00f6nlemler de al\u0131nacakt\u0131r. Bu konuda t\u00fcm vatanda\u015flar\u0131m\u0131z\u0131n i\u00e7i rahat olsun.\" ifadelerini kulland\u0131.\n\nT\u00fcrkiye'nin sa\u011fl\u0131k alan\u0131 ve tedbirler a\u00e7\u0131s\u0131ndan bulundu\u011fu noktaya y\u00f6nelik bir soruya da Altun, \"Esas\u0131nda T\u00fcrkiye, sa\u011fl\u0131k sistemi a\u00e7\u0131s\u0131ndan olduk\u00e7a iyi durumda. Ki\u015fi ba\u015f\u0131na d\u00fc\u015fen yo\u011fun bak\u0131m yatak say\u0131s\u0131, ABD, \u0130ngiltere dahil bir\u00e7ok geli\u015fmi\u015f \u00fclkenin \u00fcst\u00fcnde bulunuyor. Maske, dezenfektan ve kit noktas\u0131nda herhangi bir eksikli\u011fimiz de yok. Solunum cihaz\u0131 konusunda ise yo\u011fun \u00e7al\u0131\u015fmalarla eksiklerimiz kapat\u0131l\u0131yor. Ayr\u0131ca milletimizin ortalama temizlik d\u00fczeyi d\u00fcnya standartlar\u0131n\u0131n \u00fcst\u00fcndedir. Toplumumuzda el y\u0131kama, kolonya ikram\u0131 ve s\u0131k y\u0131kanma gibi al\u0131\u015fkanl\u0131klar\u0131n olmas\u0131, esas\u0131nda sa\u011fl\u0131k sistemimizi rahatlatan uygulamalard\u0131r.\" kar\u015f\u0131l\u0131\u011f\u0131n\u0131 verdi.\n\nIsrarla soka\u011fa \u00e7\u0131kmak isteyen vatanda\u015flara ili\u015fkin de de\u011ferlendirmede bulunan Fahrettin Altun, \u015funlar\u0131 kaydetti:\n\n\"Soka\u011fa \u00e7\u0131kma konusunda \u015fu anda \u00f6l\u00e7\u00fcm\u00fcz zarurettir. Biz, gerekli olmad\u0131k\u00e7a vatanda\u015f\u0131m\u0131z\u0131n hi\u00e7bir h\u00fcrriyetinin k\u0131s\u0131tlanmas\u0131na taraftar de\u011filiz. Ancak salg\u0131n gibi ciddi bir kriz kar\u015f\u0131s\u0131nda da baz\u0131 tedbirleri y\u00fcr\u00fcrl\u00fc\u011fe koymak zorundas\u0131n\u0131z. Zorunluluk olmad\u0131k\u00e7a insan\u0131m\u0131z\u0131n evde kalmas\u0131n\u0131 ve sosyal mesafeyi korumas\u0131n\u0131 istiyoruz. Halk\u0131m\u0131z\u0131n ferasetine g\u00fcveniyoruz ve bu s\u00fcrecin devlet-millet birli\u011fiyle en g\u00fc\u00e7l\u00fc \u015fekilde \u00fcstesinden gelece\u011fimize inan\u0131yoruz.\"", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u0130leti\u015fim Ba\u015fkan\u0131 Fahrettin Altun, 'Sosyal medya \u00fczerinden kayna\u011f\u0131 belirsiz, provokatif, ger\u00e7ek d\u0131\u015f\u0131 baz\u0131 bilgiler yay\u0131lmak suretiyle halk\u0131m\u0131z pani\u011fe s\u00fcr\u00fcklenmek isteniyor. Bu payla\u015f\u0131mlar\u0131n neredeyse tamam\u0131n\u0131n FET\u00d6, PKK ve DHKP-C gibi ter\u00f6r \u00f6rg\u00fctlerinden geldi\u011fini de ilgili birimlerimiz tespit etmi\u015f durumda. Bunlara asla prim vermiyoruz.' ifadelerini kulland\u0131.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "\u0130leti\u015fim Ba\u015fkan\u0131 Fahrettin Altun: Bunlara asla prim vermiyoruz", "description": "\u0130leti\u015fim Ba\u015fkan\u0131 Fahrettin Altun, 'Sosyal medya \u00fczerinden kayna\u011f\u0131 belirsiz, provokatif, ger\u00e7ek d\u0131\u015f\u0131 baz\u0131 bilgiler yay\u0131lmak suretiyle halk\u0131m\u0131z pani\u011fe s\u00fcr\u00fcklenmek isteniyor. Bu payla\u015f\u0131mlar\u0131n neredeyse tamam\u0131n\u0131n FET\u00d6, PKK ve DHKP-C gibi ter\u00f6r \u00f6rg\u00fctlerinden geldi\u011fini de ilgili birimlerimiz tespit etmi\u015f durumda. Bunlara asla prim vermiyoruz.' ifadelerini kulland\u0131.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/guncel/bunlara-asla-prim-vermiyoruz-haber-1526631/", "type": "article", "title": "Bunlara asla prim vermiyoruz | STAR", "locale": "tr_TR", "image": "https://imgs.stargazete.com/imgsdisk/maintmps/2020/03/30/bunlara-asla-prim-vermiyo-802_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1526631, "viewport": "width=1024", "section": "G\u00fcncel", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/03/30/bunlara-asla-prim-vermiyo-802_2-41.jpg", "url": "https://www.star.com.tr/guncel/bunlara-asla-prim-vermiyoruz-haber-1526631/", "card": "summary_large_image", "site": "@stargazete", "title": "Bunlara asla prim vermiyoruz", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/guncel/bunlara-asla-prim-vermiyoruz-haber-1526631/"}