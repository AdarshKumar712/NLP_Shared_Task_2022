{"source_url": "http://autonom.pl", "url": "http://autonom.pl/?p=31551", "title": "Mniej firm zamierza zwalnia\u0107 i obcina\u0107 pensje", "top_image": "http://www.autonom.pl/wp-content/uploads/przedsi\u0119biorstwo-restrukturyzacja-W.jpg", "meta_img": "http://www.autonom.pl/wp-content/uploads/przedsi\u0119biorstwo-restrukturyzacja-W.jpg", "images": ["http://www.autonom.pl/wp-content/uploads/niemieckie-gazety-W-50x50.jpg", "http://www.autonom.pl/wp-content/uploads/policja-polska-W-50x50.jpg", "http://autonom.pl/images/mobile-32x32.png", "http://www.autonom.pl/wp-content/uploads/przedsi\u0119biorstwo-restrukturyzacja.jpg", "http://autonom.pl/images/banners/buttonp_nacjonalista.png", "http://autonom.pl/images/banners/buttonp_aktyw14.png", "http://autonom.pl/images/banners/europejskienacjonalizmy.jpg", "http://www.autonom.pl/wp-content/uploads/przedsi\u0119biorstwo-restrukturyzacja-W.jpg", "http://autonom.pl/images/banners/buttonp_drogalegionisty.png", "http://www.autonom.pl/wp-content/uploads/sekielski-W-50x50.jpg", "http://autonom.pl/images/banners/buttonp_szturm.jpg", "http://www.autonom.pl/wp-content/uploads/przedsi\u0119biorstwo-restrukturyzacja-W-50x50.jpg", "http://www.autonom.pl/wp-content/uploads/hezbollah-syria-W-50x50.jpg", "http://autonom.pl/images/fb-32x32.png", "http://autonom.pl/autonom.png"], "movies": [], "text": "Polski Instytut Ekonomiczny i Polski Fundusz Rozwoju przeprowadzi\u0142y czwart\u0105 edycj\u0119 badania nastroj\u00f3w w\u015br\u00f3d przedsi\u0119biorc\u00f3w w zwi\u0105zku z koronawirusem. W por\u00f3wnaniu do danych z ko\u0144ca marca wida\u0107 wyra\u017anie, \u017ce firmy zredukowa\u0142y swoje zapowiedzi dotycz\u0105ce przede wszystkim zwolnie\u0144 i redukcji wynagrodze\u0144. Ma to zwi\u0105zek mi\u0119dzy innymi z wyhamowaniem spadku sprzeda\u017cy oraz pomoc\u0105 ze strony pa\u0144stwa.\n\nW trakcie pierwszego sonda\u017cu przeprowadzonego na koniec marca blisko 28 proc. przedsi\u0119biorstw deklarowa\u0142o, \u017ce w zwi\u0105zku z ograniczeniami zwi\u0105zanymi z COVID-19 b\u0119dzie chcia\u0142o zredukowa\u0107 liczb\u0119 zatrudnionych pracownik\u00f3w. Obecnie ju\u017c tylko 8 proc. pracodawc\u00f3w zadeklarowa\u0142o zmniejszenie zatrudnienia, natomiast wi\u0119cej firm deklaruje ch\u0119\u0107 zatrudnienia nowych pracownik\u00f3w. Jeszcze w marcu rekrutacj\u0119 zapowiada\u0142o tylko 2 proc. respondent\u00f3w, za\u015b obecnie jest to ju\u017c 7 proc.\n\nMniejsza liczba przedstawicieli biznesu jest te\u017c obecnie sk\u0142onna obni\u017ca\u0107 wynagrodzenia. Pod koniec marca odsetek takich deklaracji wynosi\u0142 50 proc., z kolei teraz redukcj\u0119 pensji planuje 21 proc. przedsi\u0119biorc\u00f3w. Jednocze\u015bnie 19 proc. zamierza zmniejsza\u0107 wynagrodzenia ca\u0142ej za\u0142ogi, a tylko 2 proc. ograniczy si\u0119 jedynie do kadry kierowniczej. Najwa\u017cniejsze, \u017ce 66 proc. firm nie planuje ju\u017c obni\u017cek, gdy tymczasem pod koniec marca tak\u0105 deklaracj\u0119 sk\u0142ada\u0142o tylko 36 proc. ankietowanych. Nie we wszystkich przedsi\u0119biorstwach dane s\u0105 pozytywnie, bo o 10 pkt. proc. zwi\u0119kszy\u0142a si\u0119 liczba ma\u0142ych firm chc\u0105cych obni\u017ca\u0107 pensje.\n\nDu\u017co lepsze nastroje przedsi\u0119biorc\u00f3w s\u0105 w du\u017cej mierze zwi\u0105zane z wyhamowaniem spadku sprzeda\u017cy. Jeszcze pod koniec kwietnia zmniejszone obroty odczuwa\u0142o blisko 67 proc., natomiast na pocz\u0105tku maja by\u0142o to ju\u017c 49 proc. respondent\u00f3w. Widoczna jest zw\u0142aszcza poprawa sytuacji w\u015br\u00f3d mikroprzedsi\u0119biorstw i ma\u0142ych przedsi\u0119biorstw \u2013 w stosunku do danych z ko\u0144ca marca odsetek odczuwaj\u0105cych ten problem zmniejszy\u0142 si\u0119 odpowiednio o 28 pkt. proc. oraz o 9 pkt. proc.\n\nWi\u0119kszo\u015b\u0107 firm postanowi\u0142o wyci\u0105gn\u0105\u0107 r\u0119k\u0119 po pa\u0144stwow\u0105 pomoc. Przynajmniej z jednego instrumentu rz\u0105dowej \u201eTarczy antykryzysowej\u201d mia\u0142o skorzysta\u0107 blisko 61 proc. przedsi\u0119biorstw. Najcz\u0119\u015bciej by\u0142y to najmniejsze podmioty \u2013 na publiczne pieni\u0105dze skusi\u0142o si\u0119 80 proc. badanych mikroprzedsi\u0119biorstw oraz 76 proc. ma\u0142ych podmiot\u00f3w dzia\u0142aj\u0105cych na polskim rynku. Po raz kolejny potwierdzi\u0142o si\u0119 wi\u0119c, \u017ce najmniej odporne na wszelkiego rodzaju kryzysy jest w\u0142a\u015bnie sektor ma\u0142ych i \u015brednich przedsi\u0119biorstw (MSP), tak bardzo bronionych przez polskich neolibera\u0142\u00f3w.\n\nNa razie nie wida\u0107, aby szczeg\u00f3lnie du\u017cym problemem by\u0142o dla firm regulowanie swoich w\u0142asnych zobowi\u0105za\u0144. Dotyczy to jedynie 25 proc. firm, natomiast a\u017c 74 proc. nie zg\u0142osi\u0142o w trakcie badania podobnych trudno\u015bci.\n\nNa podstawie: pie.net.pl.\n\nZobacz r\u00f3wnie\u017c:", "keywords": [], "meta_keywords": [""], "tags": ["Polska", "wynagrodzenia", "zatrudnienie", "p\u0142ace", "Polski Instytut Ekonomiczny", "sonda\u017c", "polscy przedsi\u0119biorcy", "gospodarka", "przedsi\u0119biorcy", "koronawirus", "ma\u0142e przedsi\u0119biorstwa", "ekonomia", "biznes"], "authors": [], "publish_date": "Wed May 20 08:00:52 2020", "summary": "", "article_html": "", "meta_description": "", "meta_lang": "pl", "meta_favicon": "http://www.autonom.pl/wp-content/themes/sight/images/favico.ico", "meta_data": {"og": {"type": "article", "title": "Mniej firm zamierza zwalnia\u0107 i obcina\u0107 pensje", "url": "http://autonom.pl/?p=31551", "description": "Polski Instytut Ekonomiczny i Polski Fundusz Rozwoju przeprowadzi\u0142y czwart\u0105 edycj\u0119 badania nastroj\u00f3w w\u015br\u00f3d przedsi\u0119biorc\u00f3w w zwi\u0105zku z koronawirusem. W por\u00f3wnaniu do danych z ko\u0144ca marca wida\u0107 wyra\u2026", "site_name": "AUTONOM.PL | autonomiczni nacjonali\u015bci nowoczesny nacjonalizm AN", "image": {"identifier": "http://www.autonom.pl/wp-content/uploads/przedsi\u0119biorstwo-restrukturyzacja-W.jpg", "width": 657, "height": 323}, "locale": "pl_PL"}, "article": {"published_time": "2020-05-20T08:00:52+00:00", "modified_time": "2020-05-20T08:01:48+00:00"}, "twitter": {"text": {"title": "Mniej firm zamierza zwalnia\u0107 i obcina\u0107 pensje"}, "image": "http://www.autonom.pl/wp-content/uploads/przedsi\u0119biorstwo-restrukturyzacja-W.jpg?w=640", "card": "summary_large_image"}}, "canonical_link": "http://autonom.pl/?p=31551"}