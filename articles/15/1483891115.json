{"source_url": "http://www.zw.com.pl", "url": "http://www.zw.com.pl/artykul/244831,673213.html", "title": "Prace drogowe na Marymonckiej", "top_image": "http://grafik.rp.pl/grafika_zw/673213,,145.jpg", "meta_img": "http://grafik.rp.pl/grafika_zw/673213,,145.jpg", "images": ["http://www.zw.com.pl/static/img/rss.png", "http://www.zw.com.pl/static/img/print.jpg", "http://www.zw.com.pl/static/img/send.jpg", "http://www.zw.com.pl/static/img/google.jpg", "http://zw.com.pl/static/img/logo_netsprint.jpg", "http://zw.com.pl/static/img/zw_search.jpg", "http://www3.smartadserver.com/ac?out=nonrich&nwid=1660&siteid=89128&pgname=ros&fmtid=37124&visit=m&tmstp=[timestamp]", "http://www.zw.com.pl/static/img/koszyk.gif", "http://www.zw.com.pl/static/img/blip.jpg", "http://grafik.rp.pl/grafika_zw/673213,431649,3.jpg", "http://www3.smartadserver.com/ac?out=nonrich&nwid=1660&siteid=89128&pgname=ros&fmtid=37123&visit=m&tmstp=[timestamp]", "http://www.zw.com.pl/static/img/wykop.jpg", "http://ib.adnxs.com/seg?add=1085767&t=2", "http://www.zw.com.pl/static/img/facebook.png", "http://www.zw.com.pl/static/img/logo_zw.gif", "http://www3.smartadserver.com/ac?out=nonrich&nwid=1660&siteid=89128&pgname=ros&fmtid=37111&visit=m&tmstp=[timestamp]", "http://static.presspublica.pl/web/rp/img/cookies/Qmark.png", "http://www.zw.com.pl/static/img/stumble.jpg", "http://diff3.smartadserver.com/call/pubi/55491/419247/24673/S/[timestamp]/", "http://grafik.rp.pl/grafika_zw/673213,,145.jpg", "http://stats-srv.rp.pl/StatisticsManager/StatisticsController?app=zw.com.pl&topicId=244831&articleId=673213", "http://www.zw.com.pl/static/img/raportnagoraco.gif"], "movies": [], "text": "Prace drogowe na Marymonckiej\n\n3 stycznia ok. godz. 23 zmieni si\u0119 organizacja ruchu na ul. Marymonckiej. Wy\u0142\u0105czona zostanie jezdnia w kierunku centrum.\n\nWarszawscy wodoci\u0105gowcy pracuj\u0105 na ul. Marymonckiej przy modernizacji kolektora Burakowskiego. Wi\u0119kszo\u015b\u0107 prac prowadzonych od wiosny na odcinku od mostu M. Sk\u0142odowskiej-Curie do ul. ks. J. Popie\u0142uszki nie powodowa\u0142a utrudnie\u0144 w ruchu drogowym.\n\nZmiany w ruchu drogowym wynikaj\u0105 z potrzeby rob\u00f3t przy komorze zlokalizowanej za skrzy\u017cowaniem z ul. B. Podczaszy\u0144skiego.\n\nOd pi\u0105tku, 3 stycznia ok. godz. 23.00 wy\u0142\u0105czona z ruchu b\u0119dzie jezdnia prowadz\u0105ca w kierunku centrum. Objazd zostanie poprowadzony ul. B. Podczaszy\u0144skiego \u2013 J. Kasprowicza \u2013 A. Sacharowa. Tak\u0105 tras\u0105 pojad\u0105 autobusy linii 121 (w kierunku przystanku Gwia\u017adzista) oraz linii 150 (poranne kursy wyd\u0142u\u017cone do przystanku Metro Marymont).\n\nZmieniona organizacja ruchu b\u0119dzie obowi\u0105zywa\u0142a do ko\u0144ca lutego. Nast\u0119pnie wykonawca prac udost\u0119pni kierowcom jeden pas ruchu.\n\nModernizacja ponad 50-letniego kolektora Burakowskiego jest mo\u017cliwa dzi\u0119ki wcze\u015bniejszemu wybudowaniu nowego kolektora Burakowskiego Bis. Technologia modernizacji blisko 5-kilometrowego kana\u0142u zbiorczego zosta\u0142a zastosowana po raz pierwszy w Polsce i polega na wprowadzeniu do jego wn\u0119trza 1600 segment\u00f3w z \u017cywic poliestrowych, z kt\u00f3rych ka\u017cdy ma d\u0142ugo\u015b\u0107 3 metr\u00f3w i wa\u017cy ponad ton\u0119. Dzi\u0119ki po\u0142\u0105czeniu ich za pomoc\u0105 szczelnych ko\u0142nierzy zostan\u0105 utworzone samono\u015bne modu\u0142y. W celu optymalnego dopasowania parametr\u00f3w poszczeg\u00f3lnych modu\u0142\u00f3w do wymiar\u00f3w istniej\u0105cego kolektora przeprowadzono skanowanie laserowe, a nowe elementy precyzyjnie zaprojektowano na podstawie uzyskanego w ten spos\u00f3b rzeczywistego obrazu 3D.\n\nPrzedsi\u0119wzi\u0119cie jest realizowane w ramach unijnego projektu pn. \u201eZaopatrzenie w wod\u0119 i oczyszczanie \u015bciek\u00f3w w Warszawie - Faza V\", a \u0142\u0105czny koszt inwestycji wynosi blisko 110 mln z\u0142. Prace modernizacyjne potrwaj\u0105 do wrze\u015bnia 2020 r.\n\nzw.com.pl", "keywords": [], "meta_keywords": [""], "tags": [], "authors": ["Autor", "Radek Pasterski", "\u0179r\u00f3d\u0142o"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/static/favicon.png", "meta_data": {"Description": "3 stycznia ok. godz. 23 zmieni si\u0119 organizacja ruchu na ul. Marymonckiej. Wy\u0142\u0105czona zostanie jezdnia w kierunku centrum.", "google-site-verification": "g08pnM4PxIUw0wwcPpFInDvuJDDp8C2chypRoT6X9ok", "og": {"type": "article", "description": "3 stycznia ok. godz. 23 zmieni si\u0119 organizacja ruchu na ul. Marymonckiej. Wy\u0142\u0105czona zostanie jezdnia w kierunku centrum.", "title": "Prace drogowe na Marymonckiej", "site_name": "\u017bycie Warszawy", "url": "http://www.zw.com.pl/artykul/673213.html", "image": "http://grafik.rp.pl/grafika_zw/673213,,145.jpg"}}, "canonical_link": "http://www.zw.com.pl/artykul/673213.html"}