{"source_url": "https://www.rp.pl", "url": "https://www.rp.pl/Analizy/200319120-Zuzanna-Dabrowska-W-maju-prezydenta-wybierze-koronawirus.html", "title": "Zuzanna D\u0105browska: W maju prezydenta wybierze koronawirus", "top_image": "https://www.rp.pl/storyimage/RP/20200318/KRAJ/200319120/AR/0/AR-200319120.jpg?lastModified=20200318195523", "meta_img": "https://www.rp.pl/storyimage/RP/20200318/KRAJ/200319120/AR/0/AR-200319120.jpg?lastModified=20200318195523", "images": ["https://www.rp.pl/apps/pbcsi.dll/persbilde?Avis=RP&ID=66666666666666666", "https://www.rp.pl/apps/Sc.dll/RP/NoJS/NoJS/story/20200318/KRAJ/200319120?nojs=1", "https://www.rp.pl/public/images/gremi-logo-white.svg", "https://www.rp.pl/Analizy/ /storyimage/RP/20200319/KRAJ/200318980/AR/0/AR-200318980.jpg&MaxW=370", "https://www.rp.pl/public/images/logotypy_rzepy_rp2.svg", "https://www.rp.pl/Analizy/ /storyimage/RP/20200318/KRAJ/200319140/AR/0/AR-200319140.jpg&MaxW=370", "https://www.rp.pl/storyimage/RP/20200318/KRAJ/200319120/AR/0/AR-200319120.jpg?lastModified=20200318195523", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://www.facebook.com/tr?id=523191148171355&ev=PageView&noscript=1", "https://www.rp.pl/storyimage/RP/20200319/KRAJ/200319005/TS/0/TS-200319005.jpg&MaxW=370", "https://www.rp.pl/Analizy/ /storyimage/RP/20200318/KRAJ/200319164/AR/0/AR-200319164.jpg&MaxW=370", "https://www.rp.pl/public/images/logotyp_RGB_rppl_100lat.svg", "https://www.rp.pl/apps/pbcsi.dll/storyimage/RP/20200318/KRAJ/200319120/AR/0/AR-200319120.jpg?imageversion=Artykul&lastModified="], "movies": [], "text": "Je\u015bli wybory odb\u0119d\u0105 si\u0119 w przewidzianym, wiosennym terminie, to wygra je pandemia, nie Andrzej Duda. A jej skutki i tak uderz\u0105 ?w ob\u00f3z Zjednoczonej Prawicy.\n\nNa pierwszy rzut oka sytuacja wydaje si\u0119 by\u0107 \u0142atwa dla obecnego prezydenta, a trudna dla opozycji. Poniewa\u017c dystans mi\u0119dzy prowadz\u0105cym w rankingach Andrzejem Dud\u0105 a nast\u0119pn\u0105 w wy\u015bcigu Ma\u0142gorzat\u0105 Kidaw\u0105-B\u0142o\u0144sk\u0105 powi\u0119ksza si\u0119 \u2013 wszelkie pr\u00f3by przeniesienia terminu wybor\u00f3w podejmowane przez opozycj\u0119 wydaj\u0105 si\u0119 \u017ca\u0142osn\u0105 pr\u00f3b\u0105 odwr\u00f3cenia werdyktu historii, kt\u00f3ry ju\u017c zapad\u0142. Poni\u017cej dalsza cz\u0119\u015b\u0107 artyku\u0142u\n\nFaktem jest, \u017ce trudno by\u0142oby znale\u017a\u0107 polityka, kt\u00f3ry maj\u0105c najwi\u0119ksze szanse na wyb\u00f3r, dobrowolnie odracza\u0142by rozstrzygni\u0119cie. Mam podejrzenie granicz\u0105ce z pewno\u015bci\u0105, \u017ce gdyby liderem sonda\u017cy by\u0142a kandydatka KO albo kandydat PSL czy Lewicy \u2013 ich up\u00f3r w d\u0105\u017ceniu do p\u00f3\u017aniejszego terminu g\u0142osowania by\u0142by znacznie mniejszy.\n\nCo wi\u0119c powinien zrobi\u0107 Andrzej Duda? Jak najszybciej, w spos\u00f3b jak najbardziej transparentny i umotywowany konstytucyjnie, prze\u0142o\u017cy\u0107 wybory na jesie\u0144. Nie chodzi bowiem o to, by mie\u0107 jak najlepszy wynik, tylko o to, by wygra\u0107 w pierwszej turze. Wbrew nadziejom propagandyst\u00f3w PiS \u2013 epidemia nie gwarantuje takiego sukcesu. Wezwania opozycji nie maj\u0105 tu nic do rzeczy (zreszt\u0105 i tak prezydent do tej pory niespecjalnie si\u0119 nimi przejmowa\u0142) \u2013 politycy dzia\u0142aj\u0105 w zgodzie z w\u0142asnym interesem, tak by\u0142o, jest i pewnie b\u0119dzie. I w\u0142a\u015bnie dlatego prezydent powinien \u2013 zgodnie z w\u0142asnym interesem \u2013 zrezygnowa\u0107 z majowej daty.\n\nNie wierz\u0119 w to, \u017ceby b\u0119d\u0105c wci\u0105\u017c m\u0142odym politykiem, Andrzej Duda chcia\u0142 zapracowa\u0107 sobie na przydomek \u201eprezydenta wybranego przez koronawirus\". A w tych dniach sta\u0142o si\u0119 tak oczywiste, \u017ce to pandemia rozdaje karty, tak\u017ce w polityce, a przede wszystkim w ekonomii, \u017ce nawet gdyby Andrzej Duda mia\u0142 wy\u0142\u0105cznie szlachetne zamiary i pokazywa\u0142 si\u0119 w telewizorach ze szczerego altruizmu, i tak nikt w to nie uwierzy.\n\nNie wiadomo zreszt\u0105 jeszcze, jakie skutki spo\u0142eczne i ekonomiczne przyniesie Polsce zdrowotna plaga. Je\u015bli jednak prezydent liczy na to, \u017ce do 10 maja nikt ich nie zauwa\u017cy, a koledzy z rz\u0105du nie dadz\u0105 rady niczego zepsu\u0107 ?\u2013 bardzo si\u0119 myli. Skutki ewentualnych upad\u0142o\u015bci, braku regularnej opieki medycznej, zdalnej edukacji i brak\u00f3w w zaopatrzeniu w\u0142a\u015bnie wtedy mog\u0105 da\u0107 zna\u0107 o sobie w ca\u0142ej pe\u0142ni. Bo nasze zasoby s\u0105 niewielkie, wystarczaj\u0105 na miesi\u0105c\u2013dwa sytuacji awaryjnej. Nie jeste\u015bmy przecie\u017c imperium, tylko pa\u0144stwem na dorobku. Trzeba da\u0107 nam czas na wyleczenie z wirusa i nadrobienie strat. Prezydent mo\u017ce w tym pom\u00f3c, bo w\u015br\u00f3d ludzi, kt\u00f3rym nagle sufit zwali\u0142 si\u0119 na g\u0142owy, \u0142atwo zab\u0142ysn\u0105\u0107 dobr\u0105 wol\u0105 \u2013 i wtedy stan\u0105\u0107 do kolejnej walki wyborczej.", "keywords": [], "meta_keywords": [""], "tags": [], "authors": ["Fotorzepa", "Jerzy Dudek"], "publish_date": null, "summary": "", "article_html": "", "meta_description": "Je\u015bli wybory odb\u0119d\u0105 si\u0119 w przewidzianym, wiosennym terminie, to wygra je pandemia, nie Andrzej Duda. A jej skutki i tak uderz\u0105 ?w ob\u00f3z Zjednoczonej Prawicy.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200318/KRAJ/200319120/AR/0/AR-200319120.jpg?minW=80&minH=150&exactW=80&exactH=150&exactFit=crop&lastModified=20200318195523", "news_keywords": "Analizy,\r\nSonda\u017c,\r\nOpinie,\r\nPolityka,\r\nPrezydent,\r\nRz\u0105d,\r\nWybory,\r\nChoroby,\r\nKraj,\r\nAndrzej Duda,\r\nKrzysztof Bosak,\r\nMa\u0142gorzata Kidawa-B\u0142o\u0144ska,\r\nRobert Biedro\u0144,\r\nW\u0142adys\u0142aw Kosiniak-Kamysz,\r\n_microsoft news Feed,\r\n_tablet_app_news_feed,\r\n_mwc,\r\n_event,\r\nWybory prezydenckie 2020,\r\nSzymon Ho\u0142ownia,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200318/KRAJ/200319120/AR/0/AR-200319120.jpg?lastModified=20200318195523", "width": 600, "height": 315}, "title": "Zuzanna D\u0105browska: W maju prezydenta wybierze koronawirus", "type": "article", "description": "Je\u015bli wybory odb\u0119d\u0105 si\u0119 w przewidzianym, wiosennym terminie, to wygra je pandemia, nie Andrzej Duda. A jej skutki i tak uderz\u0105 ?w ob\u00f3z Zjednoczonej Prawicy.", "url": "https://www.rp.pl/Analizy/200319120-Zuzanna-Dabrowska-W-maju-prezydenta-wybierze-koronawirus.html"}, "description": "Je\u015bli wybory odb\u0119d\u0105 si\u0119 w przewidzianym, wiosennym terminie, to wygra je pandemia, nie Andrzej Duda. A jej skutki i tak uderz\u0105 ?w ob\u00f3z Zjednoczonej Prawicy."}, "canonical_link": "https://www.rp.pl/Analizy/200319120-Zuzanna-Dabrowska-W-maju-prezydenta-wybierze-koronawirus.html"}