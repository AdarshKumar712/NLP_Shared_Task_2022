{"source_url": "http://rss.dziennik.pl", "url": "http://rss.dziennik.pl/~r/Dziennik-PL/~3/XMVD9nOVp8g/6461185,warszawa-komunikacja-miejska-autobusy.html", "title": "Koronawirus w Polsce. Od poniedzia\u0142ku mniej autobus\u00f3w na sto\u0142ecznych ulicach", "top_image": "https://ocdn.eu/pulscms-transforms/1/L4rktkuTURBXy9lNjRmMzc4YS04MjM5LTQyMzctOTMxYy1kZmRjY2U0MWEyYjguanBlZ5GTBc0EsM0CdA", "meta_img": "https://ocdn.eu/pulscms-transforms/1/L4rktkuTURBXy9lNjRmMzc4YS04MjM5LTQyMzctOTMxYy1kZmRjY2U0MWEyYjguanBlZ5GTBc0EsM0CdA", "images": ["https://widgets.infor.pl/widgets/img/chmury-ciemne.svg", "https://widgets.infor.pl/widgets/img/slonce.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://widgets.infor.pl/widgets/img/chmury.svg", "data:", "https://ocdn.eu/pulscms-transforms/1/L4rktkuTURBXy9lNjRmMzc4YS04MjM5LTQyMzctOTMxYy1kZmRjY2U0MWEyYjguanBlZ5GTBc0EsM0CdA", "https://ocdn.eu/pulscms/MDA_/288f7cef879301690e33f396addf4367.png", "https://ocdn.eu/pulscms-transforms/1/ZI0k9kuTURBXy9lNjRmMzc4YS04MjM5LTQyMzctOTMxYy1kZmRjY2U0MWEyYjguanBlZ5GTBc0DFM0BvIGhMAE"], "movies": [], "text": "Zmiany w komunikacji miejskiej maja by\u0107 podobne do tych, kt\u00f3re wprowadzane s\u0105 podczas zimowej przerwy w funkcjonowaniu szk\u00f3\u0142. Zawieszone maj\u0105 by\u0107 kursy, kt\u00f3re s\u0105 wykonywane w dni nauki szkolnej przez autobusy niekt\u00f3rych linii.\n\nReklama\n\nZgodnie z decyzj\u0105 podj\u0119t\u0105 w \u015brod\u0119 podczas posiedzenia rz\u0105dowego zespo\u0142u zarz\u0105dzania kryzysowego, w zwi\u0105zku z rozprzestrzenianiem si\u0119 koronawirusa SARS-Cov-2, od poniedzia\u0142ku zaj\u0119cia w szko\u0142ach, przedszkolach i plac\u00f3wkach b\u0119d\u0105 zawieszone na 2 tygodnie. W czwartek i pi\u0105tek w przedszkolach i szko\u0142ach podstawowych nie odbywaj\u0105 si\u0119 zaj\u0119cia dydaktyczno-wychowawcze, a jedynie dzia\u0142ania opieku\u0144cze. Od czwartku uczniowie szk\u00f3\u0142 ponadpodstawowych nie przychodz\u0105 do szk\u00f3\u0142.\n\nW poniedzia\u0142ek szko\u0142y i przedszkola zostaj\u0105 zamkni\u0119te, uczniowie i wychowankowie nie przychodz\u0105 do nich, ale nauczyciele pozostaj\u0105 w gotowo\u015bci do pracy.\n\nZawieszenie zaj\u0119\u0107 dotyczy przedszkoli, szk\u00f3\u0142 i plac\u00f3wek o\u015bwiatowych (zar\u00f3wno publicznych, jak i niepublicznych), z wyj\u0105tkiem: poradni psychologiczno-pedagogicznych, specjalnych o\u015brodk\u00f3w szkolno-wychowawczych, m\u0142odzie\u017cowych o\u015brodk\u00f3w wychowawczych, m\u0142odzie\u017cowych o\u015brodk\u00f3w socjoterapii, specjalnych o\u015brodk\u00f3w wychowawczych, o\u015brodk\u00f3w rewalidacyjno-wychowawczych, przedszkoli i szk\u00f3\u0142 w podmiotach leczniczych i jednostkach pomocy spo\u0142ecznej, szk\u00f3\u0142 w zak\u0142adach poprawczych i schroniskach dla nieletnich oraz szk\u00f3\u0142 przy zak\u0142adach karnych i aresztach \u015bledczych.\n\nReklama\n\nNowy koronawirus SARS-Cov-2 wywo\u0142uje chorob\u0119 o nazwie COVID-19. Objawia si\u0119 ona najcz\u0119\u015bciej gor\u0105czk\u0105, kaszlem, duszno\u015bciami, b\u00f3lami mi\u0119\u015bni i zm\u0119czeniem. Podejrzewa si\u0119, \u017ce do zara\u017cenia koronawirusem, kt\u00f3ry mo\u017ce wywo\u0142ywa\u0107 gro\u017ane dla \u017cycia zapalenie p\u0142uc, dosz\u0142o w Chinach pod koniec 2019 r. na targu w Wuhan, stolicy prowincji Hubei.\n\nWed\u0142ug informacji podanych przez resort zdrowia, w Polsce dot\u0105d potwierdzono 47 przypadk\u00f3w zaka\u017cenia koronawirusem. Jedna osoba zmar\u0142a.", "keywords": [], "meta_keywords": [""], "tags": [], "authors": [], "publish_date": "Thu Mar 12 13:21:07 2020", "summary": "", "article_html": "", "meta_description": "Jak ustali\u0142a w czwartek PAP, w stolicy od poniedzia\u0142ku zawieszone zostan\u0105 tzw. autobusy szkolne i podjazdy niekt\u00f3rych linii do szk\u00f3\u0142. Jest to spowodowane zamkni\u0119ciem plac\u00f3wek edukacyjnych wz. z rozprzestrzenianiem si\u0119 koronawirusa.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"description": "Jak ustali\u0142a w czwartek PAP, w stolicy od poniedzia\u0142ku zawieszone zostan\u0105 tzw. autobusy szkolne i podjazdy niekt\u00f3rych linii do szk\u00f3\u0142. Jest to spowodowane zamkni\u0119ciem plac\u00f3wek edukacyjnych wz. z rozprzestrzenianiem si\u0119 koronawirusa.", "DC.Identifier": "863e821b-a869-462e-8450-bf1bc6c44e98", "pkg-uuid": "863e821b-a869-462e-8450-bf1bc6c44e98", "serviceUuid": "86dd851f-edb7-4e66-8829-57dac10280ad", "google-site-verification": "ZmsV6xVX7nYCdwYBTVj_La87iodJtVx_MYdL8UvRjKE", "og": {"title": "Koronawirus w Polsce. Od poniedzia\u0142ku mniej autobus\u00f3w na sto\u0142ecznych ulicach", "description": "Jak ustali\u0142a w czwartek PAP, w stolicy od poniedzia\u0142ku zawieszone zostan\u0105 tzw. autobusy szkolne i podjazdy niekt\u00f3rych linii do szk\u00f3\u0142. Jest to spowodowane zamkni\u0119ciem plac\u00f3wek edukacyjnych wz. z rozprzestrzenianiem si\u0119 koronawirusa.", "image": {"identifier": "https://ocdn.eu/pulscms-transforms/1/L4rktkuTURBXy9lNjRmMzc4YS04MjM5LTQyMzctOTMxYy1kZmRjY2U0MWEyYjguanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://auto.dziennik.pl/drogi/artykuly/6461185,warszawa-komunikacja-miejska-autobusy.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-03-12 13:21:07+0100"}, "twitter": {"card": "summary_large_image", "description": "Jak ustali\u0142a w czwartek PAP, w stolicy od poniedzia\u0142ku zawieszone zostan\u0105 tzw. autobusy szkolne i podjazdy niekt\u00f3rych linii do szk\u00f3\u0142. Jest to spowodowane zamkni\u0119ciem plac\u00f3wek edukacyjnych wz. z rozprzestrzenianiem si\u0119 koronawirusa.", "title": "Koronawirus w Polsce. Od poniedzia\u0142ku mniej autobus\u00f3w na sto\u0142ecznych ulicach", "image": "https://ocdn.eu/pulscms-transforms/1/L4rktkuTURBXy9lNjRmMzc4YS04MjM5LTQyMzctOTMxYy1kZmRjY2U0MWEyYjguanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://auto.dziennik.pl/drogi/artykuly/6461185,warszawa-komunikacja-miejska-autobusy.html"}