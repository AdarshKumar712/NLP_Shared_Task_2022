{"source_url": "https://www.haberler.com", "url": "https://www.haberler.com/iran-meclisi-nde-secim-sonrasi-dengelerin-12929310-haberi/", "title": "\u0130ran Meclisi'nde se\u00e7im sonras\u0131 dengelerin muhafazakarlar\u0131n lehine de\u011fi\u015fmesi bekleniyor", "top_image": "https://foto.haberler.com/haber/2020/02/18/iran-meclisi-nde-secim-sonrasi-dengelerin-12929310_local.jpg", "meta_img": "https://foto.haberler.com/haber/2020/02/18/iran-meclisi-nde-secim-sonrasi-dengelerin-12929310_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://www.haberler.com/static/images/sosyal/icons/google-news-icon-white.png", "https://foto.haberler.com/haber/2020/02/18/iran-meclisi-nde-secim-sonrasi-dengelerin-12929310_local.jpg", "https://www.haberler.com/static/images/blank.gif", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "18.02.2020 11:38 | Son G\u00fcncelleme: 18.02.2020 11:38\n\n\u0130ran'da 21 \u015eubat'ta yap\u0131lacak 11. D\u00f6nem Meclis se\u00e7imleri i\u00e7in geri say\u0131m s\u00fcrerken, reformist partilerin ekseriyetinin bir liste sunmamas\u0131 nedeniyle kat\u0131l\u0131m\u0131n d\u00fc\u015f\u00fck olaca\u011f\u0131 ve parlamentodaki dengelerin muhafazakarlar lehine de\u011fi\u015fece\u011fi belirtiliyor.\n\n\u00dclkede 13 \u015eubat'ta ba\u015flayan propaganda s\u00fcrecinin sona erece\u011fi 20 \u015eubat'a g\u00fcnler kala adaylar cadde ve sokaklara ast\u0131klar\u0131 afi\u015f ve pankartlarla oy istemeye devam ediyor.\n\nYakla\u015f\u0131k 58 milyon kay\u0131tl\u0131 se\u00e7menin bulundu\u011fu \u0130ran'da, 290 sandalyeli Meclis'e girebilmek i\u00e7in 1578 aday yar\u0131\u015facak. Ba\u015fkent Tahran 35 milletvekili ile Meclis'e en fazla vekil g\u00f6nderecek eyalet olurken, Elburz, \u0130lam, Kum ve Kohgiluye-Buyer Ahmed ise 3'er milletvekili ile en az vekil \u00e7\u0131karan eyaletler.\n\nDengelerin muhafazakarlar lehine de\u011fi\u015fmesi bekleniyor\n\nMuhafazakar kanat se\u00e7imlere eski Tahran Belediye Ba\u015fkan\u0131 Muhammed Bak\u0131r Galibaf'\u0131n ba\u015f\u0131nda oldu\u011fu \"Devrim \u015euras\u0131\" listesiyle kat\u0131l\u0131rken, reformist kanat ise bir blok liste sunmad\u0131. Reformistlere ait 30 partiden sadece 9'u se\u00e7imlere kat\u0131l\u0131yor. Reformist kanad\u0131n lideri eski Cumhurba\u015fkan\u0131 Muhammed Hatemi de se\u00e7imlerde sadece oy kullanmakla yetinecek. Muhafazakarlar ilk mitinglerini bug\u00fcn ba\u015fkent Tahran'da d\u00fczenleyecek.\n\n\u0130ran'da 2016'da yap\u0131lan bir \u00f6nceki se\u00e7imde Meclis'e 120 vekil g\u00f6nderen reformist se\u00e7menin b\u00fcy\u00fck bir \u00e7o\u011funlu\u011funun sand\u0131k ba\u015f\u0131na gitmeyece\u011fi dolay\u0131s\u0131yla Meclis'in y\u00fczde 41'ini olu\u015fturan reformistlerin \u00fcst\u00fcnl\u00fc\u011f\u00fc muhafazakarlara kapt\u0131raca\u011f\u0131 yorumlar\u0131 yap\u0131l\u0131yor.\n\nAnketlere g\u00f6re kat\u0131l\u0131m y\u00fczde 20'lerde kalacak\n\nReformistlerin b\u00fcy\u00fck deste\u011fiyle se\u00e7ilen Cumhurba\u015fkan\u0131 Hasan Ruhani'nin beklentileri kar\u015f\u0131layamamas\u0131, ekonomik gidi\u015fat, \u00fclkedeki de\u011fi\u015fimin se\u00e7imle olaca\u011f\u0131na dair inanc\u0131n azalmas\u0131 ve muhafazakarlara yak\u0131nl\u0131\u011f\u0131yla bilinen Anayasay\u0131 Koruyucular Konseyi'nin (Nigehban) reformist isimleri veto etmesi gibi nedenlerin reformlardan yana olan se\u00e7menin sand\u0131\u011fa gitmemesinde etkili olaca\u011f\u0131 ifade ediliyor.\n\nBenzine yap\u0131lan y\u00fczde 300'l\u00fck zam nedeniyle Kas\u0131m 2019'da patlak veren g\u00f6sterilere kar\u015f\u0131 sert m\u00fcdahale ve d\u00fc\u015f\u00fcr\u00fclen Ukrayna u\u00e7a\u011f\u0131 gibi olaylara ek olarak ekonomik ve y\u00f6netimsel sorunlar\u0131n da halk ile y\u00f6netim aras\u0131ndaki ayr\u0131l\u0131\u011f\u0131 peki\u015ftirdi\u011fi belirtiliyor.\n\n\u0130ran devlet televizyonunun sosyal medya \u00fczerinden yapt\u0131\u011f\u0131 iki ankete g\u00f6re se\u00e7imlere kat\u0131l\u0131m\u0131n y\u00fczde 20'lerde kalaca\u011f\u0131 \u00f6ng\u00f6r\u00fcl\u00fcyor. Yurt d\u0131\u015f\u0131ndaki medya organlar\u0131n\u0131n yapt\u0131\u011f\u0131 anketlerde de benzer sonu\u00e7lar\u0131n \u00e7\u0131kmas\u0131 dikkati \u00e7ekiyor. Buna ek olarak Tahran \u00dcniversitesi Sosyal Ara\u015ft\u0131rmalar Merkezi Ba\u015fkan\u0131 Ahmed Nadiri de ba\u015fkent Tahran'da yapt\u0131klar\u0131 ankete g\u00f6re halk\u0131n y\u00fczde 93'\u00fcn\u00fcn devlet y\u00f6netiminden memnun olmad\u0131\u011f\u0131n\u0131 ve y\u00fczde 76's\u0131n\u0131n cuma g\u00fcn\u00fc ger\u00e7ekle\u015ftirilecek se\u00e7imlerde sand\u0131\u011fa gitmeyi d\u00fc\u015f\u00fcnmedi\u011fini duyurdu.\n\nRuhani reformist adaylar\u0131n veto edilmesiyle ilgili daha \u00f6nce Anayasay\u0131 Koruyucular Konseyi'ne y\u00f6neltti\u011fi ele\u015ftirilerin dozaj\u0131n\u0131 d\u00fc\u015f\u00fcrse de pazar g\u00fcn\u00fc yapt\u0131\u011f\u0131 son a\u00e7\u0131klamas\u0131nda \"44 se\u00e7im b\u00f6lgesinde bir cenah\u0131n (muhafazakarlar\u0131n) tek ba\u015f\u0131na se\u00e7imlere girece\u011fi ve rakiplerinin olmayaca\u011f\u0131n\u0131\" s\u00f6ylemesi Cumhurba\u015fkan\u0131'n\u0131n da konudan duydu\u011fu rahats\u0131zl\u0131\u011f\u0131n devam etti\u011fini g\u00f6steriyor.\n\n\"Halk\u0131m\u0131zdan sand\u0131\u011fa gitmelerini rica ediyoruz\"\n\nTahran sokaklar\u0131nda halka ve adaylara mikrofon uzatan AA ekibi, se\u00e7imler, adaylar ve kat\u0131l\u0131m\u0131n d\u00fc\u015f\u00fck kalaca\u011f\u0131 beklentilerini sordu.\n\nTahran milletvekili aday\u0131 Hadi Bigem, Meclis'teki mevcut isimlerin de\u011fi\u015fmesi ve yerlerine gen\u00e7lerin gelmesi gerekti\u011fine inand\u0131\u011f\u0131n\u0131 s\u00f6yledi.\n\nMillletvekillerinin g\u00f6revinin uygulanabilir iyi yasalar \u00e7\u0131karmak oldu\u011funu dile getiren Bigem, vekillerin t\u00fcm organlar\u0131 denetleyecek cesarete sahip olmas\u0131 gerekti\u011finin alt\u0131n\u0131 \u00e7izdi.\n\nBigem, halka sand\u0131\u011fa gitmeleri \u00e7a\u011fr\u0131s\u0131nda bulunarak, \"Se\u00e7imlere kat\u0131l\u0131m\u0131n az olaca\u011f\u0131n\u0131 s\u00f6yl\u00fcyorlar fakat ben b\u00f6yle d\u00fc\u015f\u00fcnm\u00fcyorum. Halk\u0131m\u0131zdan sand\u0131\u011fa gitmelerini rica ediyoruz. Oy al\u0131p almayaca\u011f\u0131m \u00e7ok da \u00f6nemli de\u011fil, kampanyam\u0131 da tek ba\u015f\u0131ma s\u00fcrd\u00fcr\u00fcyorum.\" dedi.\n\n\"Oy kullanman\u0131n faydas\u0131z oldu\u011funu d\u00fc\u015f\u00fcn\u00fcyorum\"\n\nTahranl\u0131 \u00f6\u011frenci Muhammed Macid, sand\u0131\u011fa gitmeyi ve oy kullanmay\u0131 d\u00fc\u015f\u00fcnmedi\u011fini belirtti.\n\nMecid, bu karar\u0131 alma nedenini ise \u015f\u00f6yle a\u00e7\u0131klad\u0131:\n\n\"\u00d6nceki se\u00e7imlerde oy kulland\u0131k yani bu yolu denedik. Mevcut \u015fartlarda oy kullanman\u0131n faydas\u0131z oldu\u011funu d\u00fc\u015f\u00fcn\u00fcyorum. Bu se\u00e7im ister Meclis ister ba\u015fka bir \u015fey i\u00e7in yap\u0131ls\u0131n. \u00dcniversitedeki \u00f6\u011frenci arkada\u015flar\u0131mdan ve toplumdaki genel havadan da kat\u0131l\u0131m\u0131n \u00e7ok d\u00fc\u015f\u00fck olaca\u011f\u0131n\u0131 anl\u0131yorum. Toplumun \u00e7o\u011funlu\u011funun benim gibi d\u00fc\u015f\u00fcnd\u00fc\u011f\u00fcn\u00fc ve oy kullanmayaca\u011f\u0131n\u0131 s\u00f6yleyebilirim. Kat\u0131l\u0131m oran\u0131 d\u00fc\u015f\u00fck olacak.\"\n\n\"Halk gidi\u015fattan memnun de\u011fil\"\n\n\u0130ranl\u0131 ev han\u0131m\u0131 R\u00fcya Tahiri de sand\u0131\u011fa gitmeyece\u011fini s\u00f6yledi.\n\nTahiri, \"Oy kullanmayaca\u011f\u0131m. \u00c7\u00fcnk\u00fc adaylardan kimseyi tan\u0131m\u0131yorum, bilmiyorum. Se\u00e7imlere kat\u0131l\u0131m oran\u0131 \u00e7ok d\u00fc\u015f\u00fck olacak \u00e7\u00fcnk\u00fc i\u015fin do\u011frusu halk gidi\u015fattan memnun de\u011fil.\" g\u00f6r\u00fc\u015flerini payla\u015ft\u0131.\n\n\"Ekonomik kalk\u0131nmaya hizmet edecek ki\u015fileri se\u00e7meliyiz\"\n\nFaz\u0131l Mulmuli isimli \u0130ranl\u0131 ise cuma g\u00fcn\u00fc kesinlikle sand\u0131\u011fa gidece\u011fini ifade etti.\n\nAdaylardan particilik yapmamalar\u0131n\u0131 ve gen\u00e7ler i\u00e7in istihdam olu\u015fturmalar\u0131n\u0131 isteyen Mulmuli, \"Meclis, her \u015feyin \u00fcst\u00fcndedir. \u00dclkede ekonomik kalk\u0131nmaya hizmet edecek ki\u015fileri se\u00e7meliyiz. Se\u00e7imlerde oy kullanaca\u011f\u0131m ve \u0130ran halk\u0131n\u0131n da sand\u0131\u011fa gidece\u011fini d\u00fc\u015f\u00fcn\u00fcyorum.\" dedi.\n\n\u0130ran'da son olarak 26 \u015eubat 2016'da yap\u0131lan Meclis se\u00e7imlerinde Reformistler ve H\u00fck\u00fcmeti Destekleyenler Birli\u011fi 120, Muhafazakarlar Koalisyonu 83, ba\u011f\u0131ms\u0131zlar 82, az\u0131nl\u0131klar ise 5 milletvekili \u00e7\u0131karm\u0131\u015ft\u0131.\n\n\u00dclkede 250 civar\u0131nda parti bulunmas\u0131na ra\u011fmen siyasi faaliyetlere uygulanan bask\u0131lar nedeniyle siyaset\u00e7iler, parti \u00e7at\u0131s\u0131 yerine \"muhafazakar\", \"reformist\", \"\u0131l\u0131ml\u0131\" ve \"ba\u011f\u0131ms\u0131z\" olarak se\u00e7imlere giriyor. Se\u00e7men, oyunu se\u00e7im pusulas\u0131na adaylar\u0131n isimlerini yazarak kullan\u0131yor. S\u00f6z konusu siyasi gruplar\u0131n liste sunmalar\u0131 halk\u0131n se\u00e7im yapmas\u0131n\u0131 kolayla\u015ft\u0131r\u0131yor.\n\nKaynak: AA", "keywords": [], "meta_keywords": [""], "tags": ["milletvekili", "\u0130ran", "Tahran"], "authors": [], "publish_date": null, "summary": "", "article_html": "", "meta_description": "\u0130ran'da 21 \u015eubat'ta yap\u0131lacak 11. D\u00f6nem Meclis se\u00e7imleri i\u00e7in geri say\u0131m s\u00fcrerken, reformist partilerin ekseriyetinin bir liste sunmamas\u0131 nedeniyle kat\u0131l\u0131m\u0131n d\u00fc\u015f\u00fck olaca\u011f\u0131 ve parlamentodaki dengelerin muhafazakarlar lehine de\u011fi\u015fece\u011fi belirtiliyor.", "meta_lang": "tr", "meta_favicon": "/touch-icon-iphone.png", "meta_data": {"description": "\u0130ran'da 21 \u015eubat'ta yap\u0131lacak 11. D\u00f6nem Meclis se\u00e7imleri i\u00e7in geri say\u0131m s\u00fcrerken, reformist partilerin ekseriyetinin bir liste sunmamas\u0131 nedeniyle kat\u0131l\u0131m\u0131n d\u00fc\u015f\u00fck olaca\u011f\u0131 ve parlamentodaki dengelerin muhafazakarlar lehine de\u011fi\u015fece\u011fi belirtiliyor.", "image": "https://foto.haberler.com/haber/2020/02/18/iran-meclisi-nde-secim-sonrasi-dengelerin-12929310_local.jpg", "medium": "news", "dateCreated": "2020-02-18T11:38:09+03:00", "dateUpdated": "2020-02-18T11:38:09+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "\u0130ran Meclisi'nde se\u00e7im sonras\u0131 dengelerin muhafazakarlar\u0131n lehine de\u011fi\u015fmesi bekleniyor", "description": "\u0130ran'da 21 \u015eubat'ta yap\u0131lacak 11. D\u00f6nem Meclis se\u00e7imleri i\u00e7in geri say\u0131m s\u00fcrerken, reformist partilerin ekseriyetinin bir liste sunmamas\u0131 nedeniyle kat\u0131l\u0131m\u0131n d\u00fc\u015f\u00fck olaca\u011f\u0131 ve parlamentodaki dengelerin muhafazakarlar lehine de\u011fi\u015fece\u011fi belirtiliyor.", "url": "https://www.haberler.com/iran-meclisi-nde-secim-sonrasi-dengelerin-12929310-haberi/", "image": {"identifier": "https://foto.haberler.com/haber/2020/02/18/iran-meclisi-nde-secim-sonrasi-dengelerin-12929310_local.jpg", "secure_url": "https://foto.haberler.com/haber/2020/02/18/iran-meclisi-nde-secim-sonrasi-dengelerin-12929310_local.jpg", "width": 1274, "height": 675}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/iran-meclisi-nde-secim-sonrasi-dengelerin-12929310-haberi/"}