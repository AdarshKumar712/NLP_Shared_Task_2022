{"source_url": "https://www.rp.pl", "url": "https://www.rp.pl/Opinie/303239858-Anna-Wojda-Fiskus-szuka-sobie-rozrywki.html", "title": "Anna Wojda: Fiskus szuka sobie rozrywki", "top_image": "https://www.rp.pl/storyimage/RP/20200323/PCD/303239858/AR/0/AR-303239858.jpg?lastModified=20200324094801", "meta_img": "https://www.rp.pl/storyimage/RP/20200323/PCD/303239858/AR/0/AR-303239858.jpg?lastModified=20200324094801", "images": ["https://www.rp.pl/apps/Sc.dll/RP/NoJS/NoJS/story/20200323/PCD/303239858?nojs=1", "https://www.rp.pl/storyimage/RP/20200323/PCD/303239858/AR/0/AR-303239858.jpg?lastModified=20200324094801", "https://www.rp.pl/Opinie/ /storyimage/RP/20200323/PCD/303239878/AR/0/AR-303239878.jpg&MaxW=370", "https://www.rp.pl/public/images/gremi-logo-white.svg", "https://www.rp.pl/public/images/logotypy_rzepy_rp2.svg", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://www.facebook.com/tr?id=523191148171355&ev=PageView&noscript=1", "https://www.rp.pl/apps/pbcsi.dll/storyimage/RP/20200323/PCD/303239858/AR/0/AR-303239858.jpg?imageversion=Artykul&lastModified=", "https://www.rp.pl/public/images/logotyp_RGB_rppl_100lat.svg", "https://www.rp.pl/apps/pbcsi.dll/persbilde?Avis=RP&ID=366"], "movies": [], "text": "W tym trudnym okresie nie tylko dzieci maj\u0105 problem ze znalezieniem sobie zaj\u0119cia \u2013 r\u00f3wnie\u017c pracownicy urz\u0119d\u00f3w skarbowych. Bo jak inaczej wyja\u015bni\u0107 wezwania, jakie mimo epidemii wci\u0105\u017c wysy\u0142aj\u0105 do podatnik\u00f3w?\n\nRodzice, kt\u00f3rzy pracuj\u0105 zdalnie, maj\u0105c w domu swoje dzieci, wiedz\u0105, \u017ce zapewnienie im ciekawych zaj\u0119\u0107 jest wyzwaniem. Zw\u0142aszcza takich, kt\u00f3re pozwoli\u0142yby opiekunom w spokoju pracowa\u0107. Bo dzieci si\u0119 nudz\u0105. Nudz\u0105 si\u0119 te\u017c, zdaje si\u0119, urz\u0119dnicy. Wymy\u015blaj\u0105 wi\u0119c, jakby tu podatnikom \u017cycie uprzykrzy\u0107. Czytelnicy informuj\u0105 \u201eRzeczpospolit\u0105\", \u017ce otrzymuj\u0105 wezwania z urz\u0119d\u00f3w skarbowych do z\u0142o\u017cenia dokument\u00f3w lub wyja\u015bnie\u0144. Z wezwa\u0144 tych wynika, \u017ce mo\u017cna to zrobi\u0107 osobi\u015bcie w konkretne dni w okre\u015blonych godzinach. Jakby urz\u0119dnicy nie zauwa\u017cali tego, co wok\u00f3\u0142 nas si\u0119 dzieje. Nie tylko w kraju, ale i za granic\u0105. Poni\u017cej dalsza cz\u0119\u015b\u0107 artyku\u0142u\n\nPomijam ju\u017c, \u017ce takie wezwanie z urz\u0119du, przes\u0142ane listem poleconym, trzeba odebra\u0107. Czyli p\u00f3j\u015b\u0107 na poczt\u0119. Cz\u0119sto sta\u0107 w kolejce. W\u015br\u00f3d ludzi. P\u00f3\u0142 biedy, gdy jeste\u015bmy zdrowi i nie obj\u0119to nas kwarantann\u0105. Gorzej, gdy po list p\u00f3j\u015b\u0107 nie mo\u017cemy. A przesy\u0142ka awizowana i nieodebrana uwa\u017cana jest za dor\u0119czon\u0105 ze wszystkimi wynikaj\u0105cymi z tego konsekwencjami. Fiskus uzna wi\u0119c, \u017ce list przeczytali\u015bmy, ale... zignorowali\u015bmy. I nie b\u0119dzie docieka\u0142 dlaczego. Wyda decyzj\u0119.\n\nOdebranie listu nie stawia nas jednak w du\u017co lepszej pozycji. Jak bowiem spe\u0142ni\u0107 \u017c\u0105danie fiskusa, kt\u00f3ry wzywa nas przed swe oblicze? Przecie\u017c urz\u0119dy s\u0105 dla podatnik\u00f3w zamkni\u0119te \u2013 na razie do 27 marca. A je\u015bli \u017c\u0105dania nie spe\u0142nimy, ryzykujemy kar\u0119. I to niema\u0142\u0105.\n\nRozumiem, \u017ce urz\u0119dy skarbowe nie maj\u0105 przygotowanych procedur na tak wyj\u0105tkowe sytuacje. Ale jest przecie\u017c rozs\u0105dek. I zdolno\u015b\u0107 logicznego my\u015blenia. Warto po nie si\u0119gn\u0105\u0107. Do wielu podatnik\u00f3w mo\u017cna si\u0119 przecie\u017c dodzwoni\u0107. Wys\u0142a\u0107 e-maila. Albo przesun\u0105\u0107 w czasie te rzekomo niecierpi\u0105ce zw\u0142oki czynno\u015bci.", "keywords": [], "meta_keywords": [""], "tags": [], "authors": ["Adobe Stock"], "publish_date": null, "summary": "", "article_html": "", "meta_description": "W tym trudnym okresie nie tylko dzieci maj\u0105 problem ze znalezieniem sobie zaj\u0119cia \u2013 r\u00f3wnie\u017c pracownicy urz\u0119d\u00f3w skarbowych. Bo jak inaczej wyja\u015bni\u0107 wezwania, jakie mimo epidemii wci\u0105\u017c wysy\u0142aj\u0105 do podatnik\u00f3w?", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200323/PCD/303239858/AR/0/AR-303239858.jpg?minW=80&minH=150&exactW=80&exactH=150&exactFit=crop&lastModified=20200324094801", "news_keywords": "Opinie,\r\nChoroby,\r\nPost\u0119powanie podatkowe,\r\nOpinie prawne,\r\nW s\u0105dzie i urz\u0119dzie,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200323/PCD/303239858/AR/0/AR-303239858.jpg?lastModified=20200324094801", "width": 600, "height": 315}, "title": "Anna Wojda: Fiskus szuka sobie rozrywki", "type": "article", "description": "W tym trudnym okresie nie tylko dzieci maj\u0105 problem ze znalezieniem sobie zaj\u0119cia \u2013 r\u00f3wnie\u017c pracownicy urz\u0119d\u00f3w skarbowych. Bo jak inaczej wyja\u015bni\u0107 wezwania, jakie mimo epidemii wci\u0105\u017c wysy\u0142aj\u0105 do podatnik\u00f3w?", "url": "https://www.rp.pl/Opinie/303239858-Anna-Wojda-Fiskus-szuka-sobie-rozrywki.html"}, "description": "W tym trudnym okresie nie tylko dzieci maj\u0105 problem ze znalezieniem sobie zaj\u0119cia \u2013 r\u00f3wnie\u017c pracownicy urz\u0119d\u00f3w skarbowych. Bo jak inaczej wyja\u015bni\u0107 wezwania, jakie mimo epidemii wci\u0105\u017c wysy\u0142aj\u0105 do podatnik\u00f3w?"}, "canonical_link": "https://www.rp.pl/Opinie/303239858-Anna-Wojda-Fiskus-szuka-sobie-rozrywki.html"}