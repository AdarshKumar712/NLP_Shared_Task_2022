{"source_url": "https://wiadomosci.wp.pl", "url": "https://wiadomosci.wp.pl/jadwiga-emilewicz-oburzona-sprawa-usuniecia-piosenki-kazika-pisze-list-do-szefa-rady-mediow-narodowych-6511452689193089a", "title": "Jadwiga Emilewicz oburzona spraw\u0105 usuni\u0119cia piosenki Kazika. Pisze list do szefa Rady Medi\u00f3w Narodowych", "top_image": "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHZKYUtbS3oSb0J9VQ0QIg8rHz4VRR48HykbOQpFCSJFOAonVR1IYQ4wCT4WCgBhDzQYKx5ES3dbPUx8H1lUfwxvHmNOXRp9RzhKe05GTCwOaRh8GV1AelM8WDM=", "meta_img": "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHZKYUtbS3oSb0J9VQ0QIg8rHz4VRR48HykbOQpFCSJFOAonVR1IYQ4wCT4WCgBhDzQYKx5ES3dbPUx8H1lUfwxvHmNOXRp9RzhKe05GTCwOaRh8GV1AelM8WDM=", "images": ["https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9dAXpfdhNgDRtXPgZ2G2ETRAo6DXYKJRxEGylEKRQpWBY=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWk1-WWBKektfVH9eaEh-SF9Ielp2Fy8KClc-BD5YMw==", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWUl9U25CeEhST2NbaUx7T19MfV1vVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWk1-WWBKektfVH9eaEh-SF9Ielp2Fy8KClc-BD5YMw==", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWUB9UmFOd09ZVH1daU97SlpAYVtgSDZLUktgGjcdbAc=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWkB_XmxNeU1SS2NHak14S1hBdlppVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVXkp9WG1Cf0hSVGNYaUt8TlxKfVtoVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWkp-W25MfU9dQGNHaEh4S1NMeF1tTWEKBxgtDzEVIh4OC2AaNx1sBw==", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWkx4WW9DfUhbTmNHakJ4T11Lf1lhVTkTGQw9Rz4INwoSVz4EPlgz", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVXE95XWpCe01SVGNYaEt9TF9Pdl5hVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVXk14XmtJeEpfVGNSaUl6QlhBel12S3dIE0h3WHcKIB1JBA==", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVXk14XmtJeEpfVGNSaUl6QlhBel12S3dIE0h3WHcKIB1JBA==", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWUB9UmFOd09ZVH1daU97SlpAYVtgSDZLUktgGjcdbAc=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVXUB9W21JfktZVHxdYE15Q1lBf0VoQ3wCWkB8RCkUKVgW", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWk19X2BJd0NfTWNHaEp2Q1NKflxhSmFLUks2W2BIYAoFHmwX", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWkx4WW9DfUhbTmNHakJ4T11Lf1lhVTkTGQw9Rz4INwoSVz4EPlgz", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWk19X2BJd0NfTWNHaEp2Q1NKflxhSmFLUks2W2BIYAoFHmwX", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVUkh9X2BPf05SVGNbYUN8S11Je1hoVX9DWQF_U2tUPhQMWzM=", "https://wiadomosci.wp.pl/NzkyNjYzYRsKGzhZdgFsDklDbA42WGJYHlt0SHYIe0NTTX1ZYU13SEQKJgUuVCkTDUY9GC9HORMKHSEHNgktE00YLR4wFSBHAQohDD9cPhZWCS8BNlw4R15Xekgk", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVXkp9WG1Cf0hSVGNYaUt8TlxKfVtoVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWkB_XmxNeU1SS2NHak14S1hBdlppVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVUkh9X2BPf05SVGNbYUN8S11Je1hoVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU9bAXtadh5gDRsQIw13CiJVWUl9U25CeEhST2NbaUx7T19MfV1vVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVXE95XWpCe01SVGNYaEt9TF9Pdl5hVX9DWQF_U2tUPhQMWzM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHZKYUtbS3oSb0J9VQ0QIg8rHz4VRR48HykbOQpFCSJFOAonVR1IYQ4wCT4WCgBhDzQYKx5ES3dbPUx8H1lUfwxvHmNOXRp9RzhKe05GTCwOaRh8GV1AelM8WDM=", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVXUB9W21JfktZVHxdYE15Q1lBf0VoQ3wCWkB8RCkUKVgW", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YUxfTTZeakphHAIVKxg8CiFUDAs7GjgNPlQbFWELKRNhDFpWKgMqCiIbElYrBzsfKlVZQH8Ob0grSEZIKFw9V3pMCEpjC2lPeldeGypaO0gtTFJNdw97Bw==", "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YU5eAXpfdh5gDRsQIw13CiJVWkp-W25MfU9dQGNHaEh4S1NMeF1tTWEKBxgtDzEVIh4OC2AaNx1sBw=="], "movies": [], "text": "\"Usuni\u0119cie piosenki Kazika z listy przeboj\u00f3w Radiowej Tr\u00f3jki jest skandaliczne. Pami\u0119tajmy, wirus atakuje p\u0142uca, a nie zdrowy rozs\u0105dek\" - napisa\u0142a na Twitterze wicepremier Jadwiga Emilewicz. Zamie\u015bci\u0142a r\u00f3wnie\u017c list, kt\u00f3ry wys\u0142a\u0142a do szefa Rady Medi\u00f3w Narodowych.\n\nChodzi o uniewa\u017cnienie g\u0142osowania w li\u015bcie przeboj\u00f3w, w kt\u00f3rym wygra\u0142a piosenka Kazika \"Tw\u00f3j b\u00f3l jest lepszy ni\u017c m\u00f3j\". Minister przedsi\u0119biorczo\u015bci Jadwiga Emilewicz w li\u015bcie do szefa Rady Medi\u00f3w Narodowych Krzysztofa Czaba\u0144skiego napisa\u0142a: \"Ma\u0142o jest w naszym kraju wydarze\u0144 kulturowych, kt\u00f3re stanowi\u0105 tak wa\u017cne i symboliczne do\u015bwiadczenie mi\u0119dzypokoleniowe. To ju\u017c samo w sobie jest warto\u015bci\u0105, kt\u00f3r\u0105 nale\u017cy piel\u0119gnowa\u0107\".\n\n\"Decyzja o usuni\u0119ciu z Listy Przeboj\u00f3w piosenki Kazika pt. 'Tw\u00f3j b\u00f3l jest lepszy ni\u017c m\u00f3j' s\u0142usznie wywo\u0142a\u0142a oburzenie s\u0142uchaczy i artyst\u00f3w. Ostatni raz tego typu ingerencji, w co\u015b co nigdy nie mo\u017ce by\u0107 przedmiotem cenzury, dokonano w 1984 r. Mia\u0142am wtedy jedena\u015bcie lat i doskonale pami\u0119tam samotne werble z 'To tylko tango' Maanam w miejscu ocenzurowanych przez \u00f3wczesne w\u0142adze utwor\u00f3w zespo\u0142u\" - czytamy w dokumencie.\n\nEmilewicz chce \"szybkich i zdecydowanych krok\u00f3w\" \"Kultura od zawsze by\u0142a wa\u017cnym barometrem nastroj\u00f3w spo\u0142ecznych\". \"Artystyczna wolno\u015b\u0107 nigdy nie powinna by\u0107 w \u017caden spos\u00f3b skr\u0119powana, nawet kiedy tw\u00f3rca ma inne zdanie i inaczej postrzega rzeczywisto\u015b\u0107\" - stwierdzi\u0142a Emilewicz.\n\nMinister wyrazi\u0142a nadziej\u0119, \u017ce Rada Medi\u00f3w Narodowych \"podejmie szybkie i zdecydowane kroki w sprawie wyja\u015bnienia incydentu oraz powrotu piosenki na fale radiowej Tr\u00f3jki\". \"Pami\u0119tajmy, \u017ce wirus, z kt\u00f3rym walczymy atakuje p\u0142uca, a nie zdrowy rozs\u0105dek\" - podsumowa\u0142a wicepremier.\n\nNa Twitterze zawrza\u0142o. Dziennikarz Wirtualnej Polski Marek Kacprzak skomentowa\u0142: \"Kolejny kryzys na szczytach w\u0142adzy? Pora na piln\u0105 narad\u0119. Troch\u0119 si\u0119 rozje\u017cd\u017ca ta narracja\". Radomir Wit, reporter TVN24, napisa\u0142: \"Obecna wicepremier pisze do polityka, kt\u00f3ry jeszcze niedawno by\u0142 pos\u0142em PiS, z pro\u015bb\u0105 o interwencj\u0119. I to ma udowodni\u0107, \u017ce politycznego wp\u0142ywu brak?\"\n\n\"Tw\u00f3j b\u00f3l jest lepszy ni\u017c m\u00f3j\", pierwsze miejsce i uniewa\u017cnienie g\u0142osowania Przypomnijmy. 15 maja piosenka Kazika \"Tw\u00f3j b\u00f3l jest lepszy ni\u017c m\u00f3j\", kt\u00f3ra uderza w Jaros\u0142awa Kaczy\u0144skiego, zaj\u0119\u0142a pierwsze miejsce na Li\u015bcie Przeboj\u00f3w Tr\u00f3jki. Nast\u0119pnego dnia informacja o tym znikn\u0119\u0142a ze strony Polskiego Radia. Pojawi\u0142y si\u0119 g\u0142osy, \u017ce rozg\u0142o\u015bnia umy\u015blnie usun\u0119\u0142a odno\u015bnik do artyku\u0142u o ostatnim notowaniu listy. Dziennikarze wprost pisali o cenzurze i powrocie PRL-u.\n\nJeszcze tego samego dnia redaktor naczelny Tr\u00f3jki wyda\u0142 o\u015bwiadczenie, w kt\u00f3rym mogli\u015bmy przeczyta\u0107, \u017ce g\u0142osowanie zosta\u0142o uniewa\u017cnione, poniewa\u017c doszukano si\u0119 manipulacji przy liczeniu g\u0142os\u00f3w, a sama obecno\u015b\u0107 kawa\u0142ka na li\u015bcie z\u0142ama\u0142a regulamin.\n\nZ informacji, jakie trafi\u0142y do medi\u00f3w spo\u0142eczno\u015bciowych, wiadomo, \u017ce dziennikarz odpowiedzialny za liczenie g\u0142os\u00f3w zosta\u0142 zawieszony, a prowadz\u0105cy program Marek Nied\u017awiecki po 38 latach odszed\u0142 z rozg\u0142o\u015bni.\n\n\"Afera Kazika\". Gli\u0144ski: to chyba jaka\u015b prowokacja G\u0142os w sprawie zabra\u0142 te\u017c minister kultury i dziedzictwa narodowego Piotr Gli\u0144ski. \"Zdarza si\u0119, \u017ce niekt\u00f3rzy arty\u015bci \u015bpiewaj\u0105 g\u0142upstwa. Nawet bulwersuj\u0105ce. Ale jednak bardziej bulwersuj\u0105ce jest zdejmowanie piosenki za 'nieprawomy\u015blno\u015b\u0107'. To chyba jaka\u015b prowokacja\" - zaznaczy\u0142. I doda\u0142: \"Na szcz\u0119\u015bcie \u017cyjemy w wolnym kraju i minister kultury nie musi si\u0119 zgadza\u0107 ze wszystkimi decyzjami w\u0142adz publicznego radia\".\n\nArty\u015bci m.in. Dawid Podsiad\u0142o nie chc\u0105, by ich piosenki by\u0142y puszczane w Tr\u00f3jce.", "keywords": [], "meta_keywords": ["\"tw\u00f3j b\u00f3l jest lepszy ni\u017c m\u00f3j\"", "kazik", "Jadwiga Emilewicz"], "tags": ["Wyniki Lotto", "kazik", "\"tw\u00f3j b\u00f3l jest lepszy ni\u017c m\u00f3j\"", "Turcja", "Klaudia Jachira", "Sonda\u017c Prezydencki", "W\u0142odzimierz Lenin", "Child Alert", "Gazetki Rossmann", "Szymon Ho\u0142ownia", "Pogoda", "Joanna Lichocka", "Olga Tokarczuk", "Adolf Hitler", "J\u00f3zef Pi\u0142sudski", "Niedziele Handlowe 2020", "Wiosna Roberta Biedronia", "Jadwiga Emilewicz", "USA", "Hiszpania", "Promocje", "Francja", "Wybory Prezydenckie 2020", "PRL", "Chiny", "Rosja", "Wypadki samochodowe", "Wojciech Cejrowski", "Niemcy"], "authors": ["Oprac. Magdalena Raducha"], "publish_date": "Sun May 17 10:28:00 2020", "summary": "", "article_html": "", "meta_description": "\"Usuni\u0119cie piosenki Kazika z listy przeboj\u00f3w Radiowej Tr\u00f3jki jest skandaliczne. Pami\u0119tajmy, wirus atakuje p\u0142uca, a nie zdrowy rozs\u0105dek\" - napisa\u0142a na Twitterze wicepremier Jadwiga Emilewicz. Zamie\u015bci\u0142a", "meta_lang": "pl", "meta_favicon": "https://wiadomosci.wp.pl/NzkyNjYzYRsKGzhZdgFsJUlDbDUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlESU0JhE1BiURJTQmETUGJRElNCYRNQYlEVhHWztIY1hhCR8YOgM6VX1UXFd9W2BVfktbQH8LYUx4GVlPKFtuTi1LX018U2FJKktZSy0MPEpgEwgWbBc=", "meta_data": {"gaf": "gcofbwop", "og": {"site_name": "wiadomosci.wp.pl", "locale": "pl_PL", "url": "https://wiadomosci.wp.pl/jadwiga-emilewicz-oburzona-sprawa-usuniecia-piosenki-kazika-pisze-list-do-szefa-rady-mediow-narodowych-6511452689193089a", "type": "article", "title": "Jadwiga Emilewicz oburzona spraw\u0105 usuni\u0119cia piosenki Kazika. Pisze list do szefa Rady Medi\u00f3w Narodowych", "description": "\"Usuni\u0119cie piosenki Kazika z listy przeboj\u00f3w Radiowej Tr\u00f3jki jest skandaliczne. Pami\u0119tajmy, wirus atakuje p\u0142uca, a nie zdrowy rozs\u0105dek\" - napisa\u0142a na Twitterze wicepremier Jadwiga Emilewicz. Zamie\u015bci\u0142a", "image": "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHZKYUtbS3oSb0J9VQ0QIg8rHz4VRR48HykbOQpFCSJFOAonVR1IYQ4wCT4WCgBhDzQYKx5ES3dbPUx8H1lUfwxvHmNOXRp9RzhKe05GTCwOaRh8GV1AelM8WDM="}, "fb": {"app_id": 196956980412461, "pages": 881296251984605}, "twitter": {"site": "@wirtualnapolska", "domain": "wiadomosci.wp.pl", "card": "summary_large_image", "url": "https://wiadomosci.wp.pl/jadwiga-emilewicz-oburzona-sprawa-usuniecia-piosenki-kazika-pisze-list-do-szefa-rady-mediow-narodowych-6511452689193089a", "description": "\"Usuni\u0119cie piosenki Kazika z listy przeboj\u00f3w Radiowej Tr\u00f3jki jest skandaliczne. Pami\u0119tajmy, wirus atakuje p\u0142uca, a nie zdrowy rozs\u0105dek\" - napisa\u0142a na Twitterze wicepremier Jadwiga Emilewicz. Zamie\u015bci\u0142a", "image": "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHZKYUtbS3oSb0J9VQ0QIg8rHz4VRR48HykbOQpFCSJFOAonVR1IYQ4wCT4WCgBhDzQYKx5ES3dbPUx8H1lUfwxvHmNOXRp9RzhKe05GTCwOaRh8GV1AelM8WDM="}, "google-site-verification": "RCgsopChr4I-gwsar6utLms3HxO6lrgw6GO3SfzHsQg", "keywords": "\"tw\u00f3j b\u00f3l jest lepszy ni\u017c m\u00f3j\", kazik, Jadwiga Emilewicz", "article": {"publisher": "https://www.facebook.com/wiadomosciwppl", "published_time": "2020-05-17T10:28:00.000Z", "modified_time": "2020-05-17T11:02:46.000Z"}, "artice": {"tag": "\"tw\u00f3j b\u00f3l jest lepszy ni\u017c m\u00f3j\", kazik, Jadwiga Emilewicz"}, "news_keywords": "\"tw\u00f3j b\u00f3l jest lepszy ni\u017c m\u00f3j\", kazik, Jadwiga Emilewicz", "author": "oprac. Magdalena Raducha", "description": "\"Usuni\u0119cie piosenki Kazika z listy przeboj\u00f3w Radiowej Tr\u00f3jki jest skandaliczne. Pami\u0119tajmy, wirus atakuje p\u0142uca, a nie zdrowy rozs\u0105dek\" - napisa\u0142a na Twitterze wicepremier Jadwiga Emilewicz. Zamie\u015bci\u0142a", "msapplication-TileImage": "https://v.wpimg.pl/NzkyNjYzYRsKGzhZdgFsDklDbAMwWGJYHlt0SHY1YUtfTTZbbU5hHkUOPgM0HWAKB1Z_W2tMfUlfT3lddEN6QllJeF1sQmEcCg8nCTYUEQ4ZGCAZKRs8HwUNEVtgSDZLUktgGjcdbAc=", "theme-color": "#e1261c"}, "canonical_link": "https://wiadomosci.wp.pl/jadwiga-emilewicz-oburzona-sprawa-usuniecia-piosenki-kazika-pisze-list-do-szefa-rady-mediow-narodowych-6511452689193089a"}