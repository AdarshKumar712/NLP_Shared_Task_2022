{"source_url": "https://www.star.com.tr", "url": "https://www.star.com.tr/guncel/uzaktan-kontrollu-olacak-haber-1531772/", "title": "MEB uzaktan kontroll\u00fc solunum cihaz\u0131 \u00fcretti", "top_image": "https://imgs.stargazete.com/imgsdisk/maintmps/2020/04/17/uzaktan-kontrollu-olacak-390_2-41.jpg", "meta_img": "https://imgs.stargazete.com/imgsdisk/maintmps/2020/04/17/uzaktan-kontrollu-olacak-390_2-41.jpg", "images": ["https://imgs.stargazete.com/imgsdisk/maintmps/2020/04/17/uzaktan-kontrollu-olacak-390_2-41.jpg", "https://d5nxst8fruw4z.cloudfront.net/atrk.gif?account=ZxU6o1QolK10N8", "https://www.star.com.tr/assetsnew/img/1x1.png", "https://www.star.com.tr/assetsnew/img/google-news-logo.svg", "https://mc.yandex.ru/watch/52120027"], "movies": [], "text": "AA 17 Nisan 2020 Cuma 09:00 - G\u00fcncelleme: 17 Nisan 2020 Cuma 09:18\n\nMilli E\u011fitim Bakanl\u0131\u011f\u0131nca (MEB), koronavir\u00fcs \u00f6nlemleri kapsam\u0131nda y\u00fcr\u00fct\u00fclen Ar-Ge \u00e7al\u0131\u015fmalar\u0131 sonucu \u0130stanbul Kartal \u015eehit \u00d6\u011fretmen H\u00fcseyin A\u011f\u0131rman Mesleki ve Teknik Anadolu Lisesinde ambulans ve sahra hastaneleri i\u00e7in uzaktan kontroll\u00fc solunum cihaz\u0131 \u00fcretildi.\n\nPandemi s\u00fcrecinde mesleki ve teknik Anadolu liselerinde \u00fcretim kapasitesini harekete ge\u00e7iren MEB, bu kapsamda temizlik ve dezenfeksiyon \u00fcr\u00fcnlerinden maskeye, tek kullan\u0131ml\u0131k \u00f6nl\u00fck ve tulumdan y\u00fcz koruyucu sipere kadar \u00e7ok \u00e7e\u015fitli \u00fcr\u00fcnlerin seri \u00fcretimine ge\u00e7ti.\n\nSolunum cihaz\u0131na odaklanan ve \u0130stanbul ve Hatay'da Ar-Ge \u00e7al\u0131\u015fmalar\u0131 y\u00fcr\u00fcten MEB, bu konudaki ilk a\u00e7\u0131klamay\u0131 d\u00fcn payla\u015ft\u0131. \u0130lk solunum cihaz\u0131 Hatay \u015eehit Serkan Talan Mesleki ve Teknik Anadolu Lisesi Biyomedikal Cihaz Teknolojileri Ar-Ge at\u00f6lyelerinde \u00fcretildi.\n\nBu kapsamdaki \u00e7al\u0131\u015fmalar\u0131n bir di\u011fer a\u015famas\u0131 da \u0130stanbul'da y\u00fcr\u00fct\u00fclen \u00e7al\u0131\u015fmalarla tamamland\u0131. \u0130stanbul Kartal \u015eehit \u00d6\u011fretmen H\u00fcseyin A\u011f\u0131rman Mesleki ve Teknik Anadolu Lisesinde Ar-Ge at\u00f6lyesinde ikinci solunum cihaz\u0131 \u00fcretildi.\n\nBu lisede de hastanelerde (serviste) ve ev ortam\u0131nda kullan\u0131lmak \u00fczere \"Expirium Filtreli Otomatik Ambu Ventilat\u00f6r\" \u00fcretimi geli\u015ftirildi. Bu solunum cihaz\u0131n\u0131n ilave bir \u00f6zelli\u011fi daha bulunuyor. Geli\u015ftirilen solunum cihaz\u0131, kontrol\u00fcn\u00fcn bir kontrol paneli ile uzaktan pc veya cep telefonu uygulamas\u0131yla yap\u0131labilmesi \u00f6zelli\u011fi sayesinde ambulans ya da sahra hastanelerinde de kullan\u0131labilecek.\n\n- \"AR-GE MERKEZLER\u0130M\u0130Z PROJELER\u0130 BA\u015eARIYLA TAMAMLADI\"\n\n\n\nMilli E\u011fitim Bakan Yard\u0131mc\u0131s\u0131 Mahmut \u00d6zer, konuya ili\u015fkin AA muhabirine yapt\u0131\u011f\u0131 de\u011ferlendirmede, bu s\u00fcre\u00e7te meslek liselerinin \u00fcretim kapasitesini harekete ge\u00e7irdiklerini, temizlik ve dezenfeksiyon malzemelerinden cerrahi maske \u00fcretimine, tek kullan\u0131ml\u0131k \u00f6nl\u00fck ve tulum \u00fcretiminden y\u00fcz koruyucu sipere kadar altyap\u0131y\u0131 g\u00fc\u00e7lendirdikleri t\u00fcm alanlarda yo\u011fun \u00fcretim yap\u0131ld\u0131\u011f\u0131n\u0131 anlatt\u0131.\n\nHatay ve \u0130stanbul'da solunum cihaz\u0131n\u0131n \u00fcretilmesi ile ilgili Ar-Ge \u00e7al\u0131\u015fmalar\u0131n\u0131n ba\u015far\u0131l\u0131 bir \u015fekilde devam etti\u011fine i\u015faret eden \u00d6zer, ilk sevindirici haberi d\u00fcn Hatay'dan payla\u015ft\u0131klar\u0131n\u0131 hat\u0131rlatt\u0131.\n\n\u0130stanbul'daki \u00e7al\u0131\u015fmalar\u0131n da tamamland\u0131\u011f\u0131n\u0131 bildiren \u00d6zer, \u015funlar\u0131 kaydetti:\n\n\"\u0130stanbul \u0130l Milli E\u011fitim M\u00fcd\u00fcr\u00fcm\u00fcz\u00fcn koordinasyonunda \u00e7al\u0131\u015fmalar ba\u015far\u0131yla sonu\u00e7land\u0131 ve ikinci solunum cihaz\u0131 \u00fcretildi. Bu solunum cihaz\u0131n\u0131n uzaktan kontrol\u00fc de yap\u0131labiliyor. B\u00f6ylece her iki ilimizdeki Ar-Ge merkezlerimiz, verdi\u011fimiz projeleri ba\u015far\u0131yla tamamlad\u0131lar. Bu s\u00fcre\u00e7te ihtiya\u00e7 duyulan makineleri mesleki e\u011fitim olarak \u00fcretebilmek ve hizmete sunabilmekten b\u00fcy\u00fck mutluluk duyuyoruz.\"\n\n- \"MESLEK\u0130 E\u011e\u0130T\u0130M TALEPLERE HIZLI CEVAP VEREB\u0130L\u0130R DURUMA GELD\u0130\"\n\n\n\n\u00dclkede mesleki e\u011fitimin, toplumsal taleplere h\u0131zl\u0131 cevap \u00fcretebilir duruma geldi\u011finin alt\u0131n\u0131 \u00e7izen \u00d6zer, T\u00fcrkiye'nin bu s\u0131k\u0131nt\u0131l\u0131 g\u00fcnlerinde t\u00fcm illerde fedakarca gayret g\u00f6steren b\u00fct\u00fcn mesleki e\u011fitim \u00f6\u011fretmenleri ve \u00f6\u011frencilerine, emeklerinden dolay\u0131 \u015f\u00fckranlar\u0131n\u0131 sundu.\n\n\"Bu s\u00fcre\u00e7te \u0130stanbul'daki arkada\u015flar\u0131n, y\u00f6neticilerin ve \u00f6\u011fretmenlerin fedakarca \u00e7al\u0131\u015fmalar\u0131 her t\u00fcrl\u00fc takdirin \u00f6tesinde.\" de\u011ferlendirmesini yapan \u00d6zer, \u0130stanbul \u0130l Milli E\u011fitim M\u00fcd\u00fcr\u00fc Levent Yaz\u0131c\u0131'ya, Mesleki ve Teknik E\u011fitimden sorumlu M\u00fcd\u00fcr Yard\u0131mc\u0131s\u0131 Serkan G\u00fcr'e, Destek Hizmetleri \u015eubesinden sorumlu M\u00fcd\u00fcr Yard\u0131mc\u0131s\u0131 Zekine Day\u0131o\u011flu'na, \u0130stanbul Kartal \u015eehit \u00d6\u011fretmen H\u00fcseyin A\u011f\u0131rman Mesleki ve Teknik Anadolu Lisesi M\u00fcd\u00fcr\u00fc \u0130smail Y\u0131lmaz ba\u015fta olmak \u00fczere t\u00fcm okul y\u00f6neticilerine, t\u00fcm payda\u015flara ve Gazi Saban, Tanju Karag\u00f6l, \u0130hsan Mutlu ve Ersin Y\u00fckselir \u00f6\u011fretmenlere, s\u00fcreci ba\u015far\u0131yla koordine eden Mesleki ve Teknik E\u011fitim Genel M\u00fcd\u00fcr\u00fc Kemal Var\u0131n Numano\u011flu ve \u00e7al\u0131\u015fma arkada\u015flar\u0131na te\u015fekk\u00fcr etti.\n\n- \"SIRADA N95 MASKE MAK\u0130NES\u0130 VAR\"\n\n\n\nMesleki ve teknik e\u011fitimde \u00fcretim potansiyeli ve kapasitesinin \u00f6nemine dikkati \u00e7eken \u00d6zer, \u015funlar\u0131 kaydetti:\n\n\"Bu kapsamda olu\u015fturdu\u011fumuz Ar-Ge merkezlerimize \u00f6nemli altyap\u0131 deste\u011fi verdik ve iki \u00fcr\u00fcne odakland\u0131k. N95 standard\u0131nda maske \u00fcreten makine ve solunum cihaz\u0131. Bu iki \u00fcr\u00fcnden biri olan solunum cihaz\u0131n\u0131 iki farkl\u0131 Ar-Ge merkezimizde \u00fcrettik. Daha \u00f6nce \u0130stanbul'da otomatik 3 katl\u0131 telli ultrasonik cerrahi maske makinesini de \u00fcretmi\u015ftik. \u015eimdi \u00fcretmeyi planlad\u0131\u011f\u0131m\u0131z ana \u00fcr\u00fcnlerden bir tanesi kald\u0131, N95 standard\u0131nda maske \u00fcreten makine. Bu konuda da \u00e7al\u0131\u015fmalar\u0131m\u0131z ba\u015far\u0131l\u0131 bir \u015fekilde ilerliyor. \u0130n\u015fallah bu ay i\u00e7erisinde bu konuda da m\u00fcjdeli haberi payla\u015faca\u011f\u0131z.\"", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "MEB, \u0130stanbul Kartal \u015eehit \u00d6\u011fretmen H\u00fcseyin A\u011f\u0131rman Meslek Lisesinde, ambulans ve sahra hastaneleri i\u00e7in uzaktan kontroll\u00fc solunum cihaz\u0131 \u00fcretti.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "MEB uzaktan kontroll\u00fc solunum cihaz\u0131 \u00fcretti", "description": "MEB, \u0130stanbul Kartal \u015eehit \u00d6\u011fretmen H\u00fcseyin A\u011f\u0131rman Meslek Lisesinde, ambulans ve sahra hastaneleri i\u00e7in uzaktan kontroll\u00fc solunum cihaz\u0131 \u00fcretti.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/guncel/uzaktan-kontrollu-olacak-haber-1531772/", "type": "article", "title": "Uzaktan kontroll\u00fc olacak | STAR", "locale": "tr_TR", "image": "https://imgs.stargazete.com/imgsdisk/maintmps/2020/04/17/uzaktan-kontrollu-olacak-390_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1531772, "viewport": "width=1024", "section": "G\u00fcncel", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/04/17/uzaktan-kontrollu-olacak-390_2-41.jpg", "url": "https://www.star.com.tr/guncel/uzaktan-kontrollu-olacak-haber-1531772/", "card": "summary_large_image", "site": "@stargazete", "title": "Uzaktan kontroll\u00fc olacak", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/guncel/uzaktan-kontrollu-olacak-haber-1531772/"}