{"source_url": "https://www.fakt.pl", "url": "https://www.fakt.pl/wydarzenia/polska/koronawirus-2019-ncov-pierwsze-przypadki-w-europie/vztwe7w", "title": "Koronawirus 2019-nCoV. Pierwsze przypadki w Europie", "top_image": "https://ocdn.eu/pulscms-transforms/1/AfLktkuTURBXy81YjRkYzMxZS05MzcwLTRmYmEtYTkwMC1hY2E1NThmNGIwZWMuanBlZ5KVAwEAzQ-bzQjHkwXNBLDNAnY", "meta_img": "https://ocdn.eu/pulscms-transforms/1/AfLktkuTURBXy81YjRkYzMxZS05MzcwLTRmYmEtYTkwMC1hY2E1NThmNGIwZWMuanBlZ5KVAwEAzQ-bzQjHkwXNBLDNAnY", "images": ["https://ocdn.eu/pulscms-transforms/1/AfLktkuTURBXy81YjRkYzMxZS05MzcwLTRmYmEtYTkwMC1hY2E1NThmNGIwZWMuanBlZ5KVAwEAzQ-bzQjHkwXNBLDNAnY", "https://ocdn.eu/ucs/static/6c2b7194b6721e777f4210b818fcf189/243fb2dc33a7473c72712af3600addf3/images/ajax-loader-space.gif", "https://ocdn.eu/pulscms-transforms/1/t8fktkuTURBXy81YjRkYzMxZS05MzcwLTRmYmEtYTkwMC1hY2E1NThmNGIwZWMuanBlZ5GTAs0DUgA", "https://ocdn.eu/ucs/static/6c2b7194b6721e777f4210b818fcf189/243fb2dc33a7473c72712af3600addf3/images/copy.png", "https://ocdn.eu/faktucs/static/images/logo.png"], "movies": [], "text": "\u015awiatowa Organizacja Zdrowia po dwudniowych obradach poinformowa\u0142a, \u017ce jest za wcze\u015bnie, by og\u0142asza\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku z pojawieniem si\u0119 nowego wirusa. Didier Houssin, kt\u00f3ry przewodniczy\u0142 naradzie w Genewie powiedzia\u0142, \u017ce liczba zaka\u017ce\u0144 poza Chinami jest wci\u0105\u017c niewielka, a w\u0142adze ChRL powzi\u0119\u0142y wiele \u015brodk\u00f3w prewencyjnych, kt\u00f3re mog\u0105 ograniczy\u0107 rozw\u00f3j potencjalnej epidemii.\n\n\u015awiat uwa\u017cnie obserwuje ekspansj\u0119 wirusa z Wuhan, jak potocznie nazwano ju\u017c nowy koronawirus. Na niekt\u00f3rych lotniskach wzmo\u017cono kontrole, monitoruj\u0105c temperatur\u0119 cia\u0142a podr\u00f3\u017cuj\u0105cych. Nasz g\u0142\u00f3wny inspektor sanitarny opublikowa\u0142 zalecenia dla podr\u00f3\u017cnych.\n\nWi\u0119kszo\u015b\u0107 zachorowa\u0144 ma miejsce w Wuhan w \u015brodkowych Chinach oraz w s\u0105siaduj\u0105cym z nim Huanggang. W Wuhan, Huanggang i o\u015bmiu innych miastach prowincji Hubei, w kt\u00f3rych \u017cyje \u0142\u0105cznie ok. 33 mln os\u00f3b, wprowadzono blokad\u0119 komunikacyjn\u0105. Dworce kolejowe s\u0105 najcz\u0119\u015bciej zamkni\u0119te, loty zawieszono, na g\u0142\u00f3wnych drogach pojawi\u0142y si\u0119 punkty kontrolne. W Wuhan nie dzia\u0142a komunikacja miejska. Policja kontroluje samochody. W ekspresowym tempie budowany jest szpital na 1000 \u0142\u00f3\u017cek, w kt\u00f3rym leczone maj\u0105 by\u0107 osoby zaka\u017cone. Z powodu nowego wirusa w\u0142adze prowincji og\u0142osi\u0142y najwy\u017cszy stopie\u0144 zagro\u017cenia zdrowia publicznego. W stan gotowo\u015bci postawiony zosta\u0142 ca\u0142y personel medyczny. Do walki z epidemi\u0105 w\u0142\u0105czono wojsko i policj\u0119. Mieszka\u0144com zalecono, aby nie opuszczali miasta, a podr\u00f3\u017cnym, by je omijali.\n\nW\u0142adze Pekinu postanowi\u0142y od dzisiaj (od soboty) zamkn\u0105\u0107 dla turyst\u00f3w Zakazane Miasto, dawny pa\u0142ac cesarski dynastii Ming i Qing i najcz\u0119\u015bciej odwiedzane odcinki Wielkiego Muru Chi\u0144skiego. Wezwa\u0142y mieszka\u0144c\u00f3w powracaj\u0105cych z obszar\u00f3w, na kt\u00f3rych stwierdzono wyst\u0119powanie wirusa, do pozostania w domu przez 14 dni.\n\nWczoraj wieczorem francuska minister zdrowia Agnes Buzyn poinformowa\u0142a, \u017ce we Francji pojawi\u0142y si\u0119 dwa potwierdzone przypadki zaka\u017cenia wirusem z Wuhan. Zaka\u017cenie zdiagnozowano u pochodz\u0105cego z Chin 48-letniego mieszka\u0144ca Bordeaux, kt\u00f3ry niedawno ze wzgl\u0119d\u00f3w zawodowych by\u0142 w Wuhan i w \u015brod\u0119 wr\u00f3ci\u0142 do Francji. Drugi pacjent r\u00f3wnie\u017c podr\u00f3\u017cowa\u0142 do Chin, jest leczony w izolacji w paryskim szpitalu. \u2013 To pierwsze osoby w Europie, u kt\u00f3rych stwierdzono nowy koronawirus \u2013 pisa\u0142a AFP. Dwie godziny p\u00f3\u017aniej agencja donosi\u0142a o trzecim francuskim przypadku. Kilka godzin wcze\u015bniej Ameryka\u0144skie Centrum ds. Kontroli i Zapobiegania Chor\u00f3b (CDC) poda\u0142o, \u017ce w USA pojawi\u0142 si\u0119 drugi potwierdzony przypadek zara\u017cenia 2019-nCoV. 63 osoby w 22 stanach poddano badaniom, kt\u00f3re maj\u0105 ustali\u0107, czy r\u00f3wnie\u017c one s\u0105 zara\u017cone. O pierwszym przypadku \u2013 m\u0119\u017cczy\u017anie w stanie Waszyngton, kt\u00f3ry wr\u00f3ci\u0142 z podr\u00f3\u017cy do Wuhan \u2013 CDC informowa\u0142o 21 stycznia.\n\nJak du\u017cy ro\u015bnie przed nami problem? Co wiemy o nowym mikrobie? Odpowiadamy na podstawowe pytania.\n\nCO TO JEST KORONAWIRUS?\n\nKoronawirusy to du\u017ca rodzina wirus\u00f3w, kt\u00f3rych nazwa wzi\u0119\u0142a si\u0119 od ich wygl\u0105du pod mikroskopem elektronowym. Wygl\u0105daj\u0105 jakby by\u0142y otoczone koron\u0105, jak ksi\u0119\u017cyc z halo. Kr\u0105\u017c\u0105 w\u015br\u00f3d zwierz\u0105t, zaka\u017caj\u0105c uk\u0142ad oddechowy i pokarmowy, w\u0105trob\u0119 i uk\u0142ad nerwowy. W\u015br\u00f3d ludzi \u2013 najcz\u0119\u015bciej s\u0105 powodem zwyk\u0142ego przezi\u0119bienia, ale potrafi\u0105 tak\u017ce doprowadzi\u0107 do powa\u017cnej choroby, jak SARS czy MERS. Kilkana\u015bcie znanych koronawirus\u00f3w kr\u0105\u017c\u0105cych w\u015br\u00f3d zwierz\u0105t, nie atakuje ludzi. Gorzej, gdy kt\u00f3ry\u015b z nich prze\u0142amie tzw. barier\u0119 mi\u0119dzygatunkow\u0105.\n\nEpidemia SARS, czyli zespo\u0142u ci\u0119\u017ckiej ostrej niewydolno\u015bci oddechowej, wybuch\u0142a w Chinach w 2002 roku, gdy koronawirus przeszed\u0142 z nietoperzy na cywety, fretki i jenoty, a te sprzedawane by\u0142y jako \u017cywno\u015b\u0107 na targu w Guangdong. Ludzie prze\u0142adowywali zainfekowane przez wirusa zwierz\u0119ta i jedli ich mi\u0119so. W konsekwencji drobnoustr\u00f3j zacz\u0105\u0142 przenosi\u0107 si\u0119 mi\u0119dzy lud\u017ami. W latach 2002\u20132003 zarazi\u0142 ponad 8096 os\u00f3b, powoduj\u0105c ci\u0119\u017ckie infekcje p\u0142uc, zmar\u0142o 774 spo\u015br\u00f3d chorych.\n\nMERS, tj. bliskowschodni syndrom niewydolno\u015bci oddechowej, pojawi\u0142 si\u0119 w 2012 roku w Arabii Saudyjskiej. W\u00f3wczas koronawirus przeni\u00f3s\u0142 si\u0119 na ludzi z dromader\u00f3w (wielb\u0142\u0105d\u00f3w jednogarbnych).\n\nSK\u0104D WZI\u0104\u0141 SI\u0118 PROBLEM?\n\nWi\u0119kszo\u015b\u0107 zaka\u017ce\u0144 nowym koronawirusem wi\u0105\u017ce si\u0119 z targiem w mie\u015bcie Wuhan, na kt\u00f3rym sprzedawane s\u0105 ryby, owoce morza i \u017cywe (w tym dzikie) zwierz\u0119ta. Znaczna cz\u0119\u015b\u0107 choruj\u0105cych na zapalenie p\u0142uc wywo\u0142ane przez zarazek, to sprzedawcy i klienci targu. W\u015br\u00f3d tych pierwszych chorych \u2013 9 stycznia \u2013 Chi\u0144czycy zidentyfikowali nieznany wcze\u015bniej koronawirus. Huanan Seafood Wholesale Market zosta\u0142 zamkni\u0119ty 1 stycznia. Nie wiadomo, co sta\u0142o si\u0119 \u017ar\u00f3d\u0142em zaka\u017cenia. Prawdopodobnie wirus \u201eprzeskoczy\u0142\u201d z jakiego\u015b gatunku zwierz\u0105t na ludzi. Naukowcy zajmuj\u0105cy si\u0119 rozpracowywaniem jego genomu podejrzewaj\u0105, \u017ce nowy koronawirus mo\u017ce pochodzi\u0107 od w\u0119\u017cy.\n\nW JAKI SPOS\u00d3B 2019-nCoV SI\u0118 ROZPRZESTRZENIA?\n\nTego nie wiemy. Chi\u0144skie w\u0142adze potwierdzi\u0142y, \u017ce wirus przenosi si\u0119 z cz\u0142owieka na cz\u0142owieka, \u017ce zarazi\u0142 si\u0119 personel medyczny (14 os\u00f3b). ECDC nie ma jednak wystarczaj\u0105cych informacji, co determinuje t\u0119 transmisj\u0119 mi\u0119dzy lud\u017ami. I na ile \u0142atwo wirus si\u0119 rozprzestrzenia. Wiele wskazuje na to (na szcz\u0119\u015bcie), \u017ce to przenoszenie si\u0119 z cz\u0142owieka na cz\u0142owieka nowemu koronawirusowi \u0142atwo nie przychodzi.\n\n31 grudnia 2019 r. Chiny raportowa\u0142y o 27 przypadkach zapalenia p\u0142uc o nieznanej przyczynie. 20 stycznia \u2013 potwierdzi\u0142y w laboratoriach 295 przypadk\u00f3w zwi\u0105zanych z koronawirusem, z czego 291 w Chinach, w tym 270 w mie\u015bcie Wuhan.\n\nMimo to Chi\u0144czycy spodziewaj\u0105 si\u0119 kolejnych zachorowa\u0144,. Przez najbli\u017csze dwa tygodnie (licz\u0105c od wczoraj) Pa\u0144stwo \u015arodka celebruje chi\u0144ski nowy rok \u2013 w tym okresie, wed\u0142ug wst\u0119pnych prognoz, Chi\u0144czycy odb\u0119d\u0105 ok. 3 mld podr\u00f3\u017cy. W\u0142adze spodziewaj\u0105 si\u0119, \u017ce 7 mln ludzi uda si\u0119 w podr\u00f3\u017ce poza granice Chin.\n\nCo z ryzykiem transmisji wirusa w samolocie? Do tej pory nie zarejestrowano infekcji na pok\u0142adzie. Natomiast z literatury dotycz\u0105cej czterech takich wydarze\u0144 w czasie epidemii SARS w 2003 wynika, \u017ce w\u00f3wczas w czasie lotu z\u0142apa\u0142o infekcj\u0119 26 pasa\u017cer\u00f3w. Bazuj\u0105c na dokumentacji m.in. epidemii SARS w 2003, sugeruje si\u0119 \u2013 pisze ECDC \u2013 \u017ce obecnie w razie potwierdzonego przypadku zara\u017cenia wirusem 2019-nCoV osoby siedz\u0105ce do drugiego rz\u0119du (w dowolnym kierunku) od miejsca zara\u017conej osoby oraz cz\u0142onkowie za\u0142ogi pracuj\u0105cy w tej cz\u0119\u015bci pok\u0142adu, powinni by\u0107 pod obserwacj\u0105 przez 14 dni.\n\nJAKIE S\u0104 OBJAWY CHOROBY?\n\nZaka\u017cenie nowym koronawirusem sygnalizuje: suchy kaszel, duszno\u015b\u0107, k\u0142opoty z oddychaniem (kr\u00f3tki oddech), gor\u0105czka, wirusowe zapalenie p\u0142uc (zmiany widoczne w RTG).\n\nJAK TO SI\u0118 LECZY?\n\nNie ma szczepionki, nie ma specjalnych lek\u00f3w. Zaka\u017cenie leczone jest w szpitalu \u2013 objawowo. W przypadkach ci\u0119\u017ckiej czy ostrej niewydolno\u015bci uk\u0142adu oddechowego konieczne mo\u017ce by\u0107 u\u017cycie ECMO, czyli specjalistycznego urz\u0105dzenia, kt\u00f3re (upraszczaj\u0105c) oddycha za cz\u0142owieka, podtrzymuj\u0105c go przy \u017cyciu.\n\nPojawi\u0142y si\u0119 doniesienia, \u017ce Chi\u0144czycy i Brytyjczycy opracowali ju\u017c prototyp testu do identyfikacji wirusa.\n\nW JAKI SPOS\u00d3B CHRONI\u0106 SI\u0118 PRZEZ ZARA\u017bENIEM?\n\nOsoby, kt\u00f3re nie mog\u0105 z jakich\u015b powod\u00f3w zrezygnowa\u0107 z podr\u00f3\u017cy do Chin, powinny \u2013 zaleca na swojej stronie G\u0142\u00f3wny Inspektorat Sanitarny \u2013 unika\u0107 kontaktu z osobami chorymi, w szczeg\u00f3lno\u015bci maj\u0105cymi objawy ze strony uk\u0142adu oddechowego; unika\u0107 odwiedzania targ\u00f3w i innych miejsc, gdzie znajduj\u0105 si\u0119 \u017cywe lub martwe zwierz\u0119ta i ptaki; unika\u0107 kontaktu ze zwierz\u0119tami (i ich odchodami); cz\u0119sto my\u0107 r\u0119ce \u2013 przez 30 sekund, z u\u017cyciem myd\u0142a, dok\u0142adnie namydlaj\u0105c ca\u0142e powierzchnie d\u0142oni i nadgarstki.\n\nA je\u017celi kto\u015b by\u0142 w Wuhan i dokuczaj\u0105 mu dolegliwo\u015bci, jak opisane wy\u017cej, powinien zg\u0142osi\u0107 si\u0119 do lekarza i poinformowa\u0107 o historii podr\u00f3\u017cy.\n\n\u2013 Je\u015bli pojawi si\u0119 w Polsce pierwsza osoba z podejrzeniem zara\u017cenia nowym wirusem, trafi ona do najbli\u017cszego szpitala zaka\u017anego \u2013 t\u0142umaczy dr Jaros\u0142aw Pinkas, g\u0142\u00f3wny inspektor sanitarny.\n\nW przypadku kiedy podr\u00f3\u017cuj\u0105cy z obszar\u00f3w wysokiego ryzyka wyst\u0119powania wirusa (obszary te na bie\u017c\u0105co w swoich komunikatach podaje G\u0142\u00f3wny Inspektorat Sanitarny) przyleci do Polski:\n\n\u2013 wszyscy podr\u00f3\u017cuj\u0105cy samolotem dostaj\u0105 Kart\u0119 Lokalizacyjn\u0105 Pasa\u017cera \u2013 w kt\u00f3rej znajduje si\u0119 pro\u015bba o podanie kontaktu i miejsca pobytu;\n\n\u2013 w samolocie \u2013 b\u0119dzie mia\u0142a miejsce pierwsza weryfikacja czy podr\u00f3\u017cuj\u0105cy ma objawy choroby, np. podwy\u017cszon\u0105 temperatur\u0119 cia\u0142a. Je\u015bli podr\u00f3\u017cuj\u0105cy ma objawy i podr\u00f3\u017cuje z obszaru wysokiego ryzyka zaka\u017cenia koronawirusem 2019-nCoV ,nast\u0105pi kontakt z lotniskow\u0105 s\u0142u\u017cb\u0105 zdrowia.\n\nOkres wyl\u0119gania wirusa mo\u017ce trwa\u0107 do 10 dni. Najcz\u0119\u015bciej 5\u20136 dni. W tym czasie podr\u00f3\u017cuj\u0105cy z obszar\u00f3w wysokiego ryzyka powinien obserwowa\u0107 sw\u00f3j stan zdrowia. W przypadku pojawienia si\u0119 symptom\u00f3w takich jak: gor\u0105czka powy\u017cej 38 st., kaszel, duszno\u015b\u0107, powinien skontaktowa\u0107 si\u0119 z lekarzem, kt\u00f3ry poinstruuje go o dalszych dzia\u0142aniach.\n\nWed\u0142ug aktualnej wiedzy, nie ma ryzyka zaka\u017cenia si\u0119 wirusem poprzez towary zamawiane z Chin.\n\nTak brzmi informacja GIS dotycz\u0105ca koronawirusa 2019-nCoV \u2013 post\u0119powanie dla podr\u00f3\u017cuj\u0105cych.\n\nJAK BARDZO ZAGRA\u017bA NAM NOWY WIRUS?\n\nKa\u017cdy nowy wirus stwarza potencjalnie zagro\u017cenie, ale jak du\u017ce? Tego jeszcze nie wiadomo. Za ma\u0142o wiemy o nowym drobnoustroju. Trzeba opisa\u0107 sk\u0105d pochodzi wirus, zbada\u0107 jego w\u0142a\u015bciwo\u015bci, a wi\u0119c mie\u0107 pewno\u015b\u0107, \u017ce przenosi si\u0119 mi\u0119dzy lud\u017ami, a je\u017celi tak, to jak szybko to robi i jaki spos\u00f3b, Trzeba sprawdzi\u0107, jak bardzo jest zara\u017aliwy.\n\nWirus z Wuhan jest genetycznie spokrewniony z wirusem SARS z 2003 r. Mo\u017ce powodowa\u0107 \u0142agodne schorzenie, podobne do przezi\u0119bienia. Na ci\u0119\u017csze choroby nara\u017ceni s\u0105 przewlekle chorzy \u2013 bardziej zagro\u017ceni s\u0105 ludzie obci\u0105\u017ceni nadci\u015bnieniem i inne problemami kardiologicznymi, cukrzyc\u0105, zaburzeniami ze strony w\u0105troby lub zaburzeniami oddychania. 9 stycznia Chi\u0144czycy odnotowali pierwszy zgon wskutek epidemii. 61-letni m\u0119\u017cczyzna wcze\u015bniej odwiedza\u0142 Huanan Seafood Wholesale market regularnie, przez ca\u0142y rok. Niestety, by\u0142 w z\u0142ym stanie zdrowia, gdy jego organizm musia\u0142 zmierzy\u0107 si\u0119 z wirusem. Podobnie by\u0142o w trzech kolejnych przypadkach.\n\nW \u015bwietle aktualnie dost\u0119pnych informacji, ECDC uwa\u017ca, i\u017c dla os\u00f3b podr\u00f3\u017cuj\u0105cych z kraj\u00f3w UE do Wuhan, prawdopodobie\u0144stwo zaka\u017cenia po bliskim kontakcie z osob\u0105 z objawami choroby jest umiarkowane.\n\nWHO komunikuje: za wcze\u015bnie, by og\u0142osi\u0107 sytuacj\u0119 nadzwyczajn\u0105\n\n\u015awiatowa Organizacja Zdrowia (WHO) ocenia, \u017ce jest jeszcze za wcze\u015bnie, by og\u0142osi\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku z pojawieniem si\u0119 nowego koronawirusa, ale mo\u017ce si\u0119 to okaza\u0107 konieczne \u2013 powiedzia\u0142 w czwartek wieczorem (23 stycznia) dyrektor generalny organizacji Tedros Ghebreyesus. I doda\u0142, \u017ce w Chinach jest sytuacja nadzwyczajna.\n\n\u2013 Wiemy, \u017ce w Chinach dochodzi do przenoszenia si\u0119 wirusa mi\u0119dzy lud\u017ami, ale na razie wygl\u0105da na to, \u017ce zara\u017cenia ograniczaj\u0105 si\u0119 do rodzin i pracownik\u00f3w s\u0142u\u017cby zdrowia opiekuj\u0105cych si\u0119 chorymi \u2013 m\u00f3wi Tedros Ghebreyesus. I podkre\u015bla, \u017ce na razie nie ma \u017cadnego dowodu na to, \u017ce poza Chinami dochodzi do przenoszenia si\u0119 wirusa mi\u0119dzy lud\u017ami. Co nie oznacza jednak, \u017ce do tego nie dojdzie.\n\n\u2013 Nie mo\u017cna tej epidemii lekcewa\u017cy\u0107, trzeba by\u0107 czujnym, zachowa\u0107 ostro\u017cno\u015b\u0107 \u2013 t\u0142umaczy dr n. med. Andrzej Trybusz, epidemiolog, specjalista zdrowia publicznego, wojew\u00f3dzki inspektor sanitarny w Poznaniu. \u2013 Pami\u0119tajmy jednak r\u00f3wnocze\u015bnie, \u017ce wyznacznikiem wszelkich post\u0119powa\u0144 powinien by\u0107 rozs\u0105dek. Nie dajmy si\u0119 ponosi\u0107 emocjom. Dyskutujemy o zjawisku, o kt\u00f3rym do tej pory niewiele wiadomo. Nie wiadomo sk\u0105d wzi\u0105\u0142 si\u0119 nowy wirus, jak si\u0119 przenosi, jaki jest patomechanizm jego dzia\u0142ania, co w organizmie cz\u0142owieka wywo\u0142uje. Objawy takie, jak kaszel, sp\u0142ycenie oddechu czy duszno\u015b\u0107, to nie s\u0105 objawy bardzo charakterystyczne. Dlaczego mia\u0142yby by\u0107 specyficzne w\u0142a\u015bnie dla nowego koronawirusa? Nie wiemy, jaki jest jego potencja\u0142 epidemiczny, jaka jest jego zjadliwo\u015b\u0107. Czy wsz\u0119dzie tam, gdzie wirus si\u0119 pojawi\u0142 s\u0105 odpowiednie narz\u0119dzia do jego zidentyfikowania? Mam w\u0105tpliwo\u015bci, czy wsz\u0119dzie mo\u017cna zidentyfikowa\u0107 ten drobnoustr\u00f3j wirusologicznie. W mojej ocenie, nie jest to takie proste. Cz\u0119\u015b\u0107 doniesie\u0144 opiera si\u0119 prawdopodobnie na analizach epidemiologicznych, a nie na identyfikacji wirusologicznej. Oczywi\u015bcie, je\u015bli kto\u015b przyje\u017cd\u017ca z Wuhanu do Tajlandii i obserwuje si\u0119 u niego objawy kliniczne, kt\u00f3re mog\u0105 sugerowa\u0107, \u017ce jest to zaka\u017cenie nowym typem koronawirusa, nale\u017cy przyj\u0105\u0107 takie podejrzenie. Natomiast stwierdzi\u0107 to mo\u017cna na podstawie bada\u0144 wirusologicznych. Trzeba obserwowa\u0107 rozw\u00f3j wydarze\u0144 i poczeka\u0107 na rzetelne doniesienia naukowe. Oczywi\u015bcie, nie wolno lekcewa\u017cy\u0107 sytuacji. Ale zwa\u017cmy te\u017c na proporcje. Je\u017celi w 11-milionowej populacji jest nawet kilkaset zachorowa\u0144, to nie jest pora\u017caj\u0105ca liczba. W 3-milionowej populacji Wielkopolski w jednym tygodniu sezonu grypowego chorowa\u0142o na gryp\u0119 20 tys. os\u00f3b. A zmar\u0142o na gryp\u0119 \u2013 w sezonie grypowym \u2013 25 os\u00f3b \u2013 podkre\u015bla.", "keywords": [], "meta_keywords": [""], "tags": [], "authors": [], "publish_date": "Sat Jan 25 05:45:14 2020", "summary": "", "article_html": "", "meta_description": "Do 897 wzros\u0142a liczba potwierdzonych laboratoryjnie zaka\u017ce\u0144 spowodowanych przez nowy koronawirus 2019-nCoV. 26 os\u00f3b zmar\u0142o. Niemal wszyscy chorzy \u2013 882 \u2013 to obywatele Chin. Tylko w Chinach zanotowano zgony w tej epidemii. O pojedynczych przypadkach zachorowa\u0144 donios\u0142y Korea Po\u0142udniowa (2), Japonia (2), Tajwan (1), Tajlandia (4), Singapure (3), Wietnam (2) \u2013 informuje Europejskie Centrum ds. Zapobiegania i Kontroli Chor\u00f3b (ECDC). Wszyscy chorzy, z jednym wyj\u0105tkiem, byli wcze\u015bniej w chi\u0144skim mie\u015bcie Wuhan w prowincji Hubei, gdzie wybuch\u0142a epidemia. Wyj\u0105tek to osoba, kt\u00f3ra nie by\u0142a w Chinach. Lecz jest cz\u0142onkiem rodziny, z kt\u00f3rej kto\u015b odwiedzi\u0142 Wuhan.", "meta_lang": "pl", "meta_favicon": "//www.fakt.pl/favicon.ico", "meta_data": {"description": "Do 897 wzros\u0142a liczba potwierdzonych laboratoryjnie zaka\u017ce\u0144 spowodowanych przez nowy koronawirus 2019-nCoV. 26 os\u00f3b zmar\u0142o. Niemal wszyscy chorzy \u2013 882 \u2013 to obywatele Chin. Tylko w Chinach zanotowano zgony w tej epidemii. O pojedynczych przypadkach zachorowa\u0144 donios\u0142y Korea Po\u0142udniowa (2), Japonia (2), Tajwan (1), Tajlandia (4), Singapure (3), Wietnam (2) \u2013 informuje Europejskie Centrum ds. Zapobiegania i Kontroli Chor\u00f3b (ECDC). Wszyscy chorzy, z jednym wyj\u0105tkiem, byli wcze\u015bniej w chi\u0144skim mie\u015bcie Wuhan w prowincji Hubei, gdzie wybuch\u0142a epidemia. Wyj\u0105tek to osoba, kt\u00f3ra nie by\u0142a w Chinach. Lecz jest cz\u0142onkiem rodziny, z kt\u00f3rej kto\u015b odwiedzi\u0142 Wuhan.", "news_keywords": "koronawirus", "DC.Identifier": "572a9f16-65de-5981-9e05-06837debcdbe", "embeddedapp_share_photo_version": "fakt", "twitter": {"card": "summary_large_image", "site": "@FAKT24PL", "title": "Czy grozi nam pandemia?\r\nWIRUS Z WUHAN. To trzeba wiedzie\u0107", "description": "Do 897 wzros\u0142a liczba potwierdzonych laboratoryjnie zaka\u017ce\u0144 spowodowanych przez nowy koronawirus 2019-nCoV. 26 os\u00f3b zmar\u0142o. Niemal ...", "image": "https://ocdn.eu/images/pulscms/ODQ7MDA_/5b4dc31e-9370-4fba-a900-aca558f4b0ec.jpeg"}, "og": {"title": "Czy grozi nam pandemia?\r\nWIRUS Z WUHAN. To trzeba wiedzie\u0107", "description": "Do 897 wzros\u0142a liczba potwierdzonych laboratoryjnie zaka\u017ce\u0144 spowodowanych przez nowy koronawirus 2019-nCoV. 26 os\u00f3b zmar\u0142o. Niemal wszyscy chorzy \u2013 882 \u2013 to obywatele Chin. Tylko w Chinach zanotowano ...", "image": {"identifier": "https://ocdn.eu/pulscms-transforms/1/AfLktkuTURBXy81YjRkYzMxZS05MzcwLTRmYmEtYTkwMC1hY2E1NThmNGIwZWMuanBlZ5KVAwEAzQ-bzQjHkwXNBLDNAnY", "type": "image/jpeg"}, "url": "https://www.fakt.pl/wydarzenia/polska/koronawirus-2019-ncov-pierwsze-przypadki-w-europie/vztwe7w", "type": "article", "locale": "pl_PL"}, "article": {"published_time": "2020-01-25 05:45:14+0100"}, "robots": "INDEX, FOLLOW, ARCHIVE, ALL", "Author": "Fakt.pl", "Copyright": "Ringier Axel Springer Polska Sp. z o.o."}, "canonical_link": "https://www.fakt.pl/zdrowie/wygrac-z-choroba/koronawirus-2019-ncov-pierwsze-przypadki-w-europie/v0nsc2e"}