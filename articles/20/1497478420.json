{"source_url": "https://www.evrensel.net", "url": "https://www.evrensel.net/haber/395557/ceren-ozdemirin-katilinin-yargilanmasina-pazartesi-gunu-devam-edilecek", "title": "Ceren \u00d6zdemir'in katilinin yarg\u0131lanmas\u0131na pazartesi g\u00fcn\u00fc devam edilecek", "top_image": "https://www.evrensel.net/wm/haber/fb/upload/dosya/151321.jpg", "meta_img": "https://www.evrensel.net/wm/haber/fb/upload/dosya/151321.jpg", "images": ["https://www.evrensel.net/upload/dosya/cache/90x60/151403.jpg", "https://www.evrensel.net/tema/evr19/img/255x420.jpg", "https://www.evrensel.net/upload/yazar/cache/100x100/yazar_ef37442730048f5f4fb6191e6986af96110ca666.jpg", "https://www.evrensel.net/tema/evrensel16/images/logobeyaz.png", "https://www.evrensel.net/upload/yazar/cache/100x100/yazar_ec9acf4d75914433be4ea3bfc8d79105b8f37250.jpg", "https://www.evrensel.net/tema/evr19/img/255x210.jpg", "https://www.evrensel.net/upload/dosya/cache/90x60/151321.jpg", "https://www.evrensel.net/wm/haber/fb/upload/dosya/151321.jpg", "https://www.evrensel.net/upload/yazar/cache/100x100/yazar_703e30a97e74ac280b271a5e46066b21f67351c1.jpg", "https://www.evrensel.net/upload/yazar/cache/100x100/yazar_b15b8db0be3c5c349399f04bf94b1934ae698316.jpg", "https://www.evrensel.net/upload/yazar/cache/100x100/yazar_b74dcc7c2dce00a81a2e749891d207980a9e2b28.jpg", "https://www.evrensel.net/upload/dosya/cache/90x60/152679.jpg", "https://www.evrensel.net/upload/dosya/cache/90x60/151419.jpg", "https://www.evrensel.net/upload/yazar/cache/100x100/yazar_4a080115fbe76080e405e2071d4398a8fb38be78.jpg", "https://www.evrensel.net/upload/dosya/151321.jpg", "https://www.evrensel.net/images/840/upload/dosya/151321.jpg", "https://www.evrensel.net/upload/yazar/cache/100x100/yazar_5c691365e2dc55ab09de565a5ad1c4a09a74182d.jpg", "https://www.evrensel.net/upload/diger/link_b594c1b711dbba56c6b6c6d33b8949e93672637a.jpeg", "https://www.evrensel.net/upload/yazar/cache/100x100/yazar_e8298fe29bb34f1280c4f33ea90d5bb71c4d6aa2.jpg", "https://www.evrensel.net/tema/evr19/img/255x170.jpg"], "movies": [], "text": "Ordu'nun Alt\u0131nordu il\u00e7esinde \u00fcniversite \u00f6\u011frencisi Ceren \u00d6zdemir'i b\u0131\u00e7aklayarak \u00f6ld\u00fcren \u00d6zg\u00fcr Ardu\u00e7'un, \"canavarca hisle kasten \u00f6ld\u00fcrme\" su\u00e7undan a\u011f\u0131rla\u015ft\u0131r\u0131lm\u0131\u015f m\u00fcebbet hapis cezas\u0131 istemiyle yarg\u0131lanmas\u0131na 20 Ocak Pazartesi devam edilecek.\n\nAnadolu Ajans\u0131n\u0131n haberine g\u00f6re Van'da tutuklu bulunan san\u0131k Ardu\u00e7, ikinci duru\u015fmaya Ses ve G\u00f6r\u00fcnt\u00fc Bili\u015fim Sistemi (SEGB\u0130S) arac\u0131l\u0131\u011f\u0131yla kat\u0131lacak.\n\nArdu\u00e7, yakaland\u0131\u011f\u0131 s\u0131rada polis memurlar\u0131n\u0131 b\u0131\u00e7akla yaralad\u0131\u011f\u0131 gerek\u00e7esiyle haz\u0131rlanan ikinci iddianame kapsam\u0131nda a\u00e7\u0131lan davada da 10 \u015eubat'ta hakim kar\u015f\u0131s\u0131na \u00e7\u0131kacak.\n\nNE OLMU\u015eTU?\n\nOrdu \u00dcniversitesi M\u00fczik ve Sahne Sanatlar\u0131 Fak\u00fcltesi 3. s\u0131n\u0131f \u00f6\u011frencisi Ceren \u00d6zdemir, 3 Aral\u0131k'ta Alt\u0131nordu il\u00e7esi Zaferi Milli Mahallesi\u2019ndeki evinin bulundu\u011fu binaya girerken \u00d6zg\u00fcr Ardu\u00e7 taraf\u0131ndan b\u0131\u00e7aklanarak \u00f6ld\u00fcr\u00fclm\u00fc\u015ft\u00fc.\n\nA\u00e7\u0131k cezaevinden firar etti\u011fi ortaya \u00e7\u0131kan \u00d6zg\u00fcr Ardu\u00e7 g\u00f6zalt\u0131na al\u0131narak tutuklanm\u0131\u015ft\u0131.\n\nOrdu Cumhuriyet Ba\u015fsavc\u0131l\u0131\u011f\u0131nca Ardu\u00e7 hakk\u0131nda \"canavarca hisle kasten \u00f6ld\u00fcrme\" su\u00e7undan a\u011f\u0131rla\u015ft\u0131r\u0131lm\u0131\u015f m\u00fcebbet hapis istemiyle, polis memurlar\u0131n\u0131 b\u0131\u00e7akla yaralamas\u0131 nedeniyle de \"ki\u015fiyi yerine getirdi\u011fi kamu g\u00f6revi nedeniyle \u00f6ld\u00fcrmeye te\u015febb\u00fcs\" su\u00e7undan iki kez cezaland\u0131r\u0131lmas\u0131 istemiyle Ordu 1. A\u011f\u0131r Ceza Mahkemesinde iki kamu davas\u0131 a\u00e7\u0131lm\u0131\u015ft\u0131.\n\n\u0130ddianamelerde, Ardu\u00e7 hakk\u0131nda T\u00fcrk Ceza Kanunu'nun 62. maddesi uyar\u0131nca ceza indirimi yap\u0131lmamas\u0131 talebinde de bulunulmu\u015ftu.\n\n\"CEZA\u0130 EHL\u0130YET\u0130 TAM\" RAPORU VER\u0130LM\u0130\u015eT\u0130\n\nOrdu 1. A\u011f\u0131r Ceza Mahkemesinde g\u00f6r\u00fclen davan\u0131n 23 Aral\u0131k'taki ilk duru\u015fmas\u0131nda SEGB\u0130S arac\u0131l\u0131\u011f\u0131yla hakim kar\u015f\u0131s\u0131na \u00e7\u0131kan \u00d6zg\u00fcr Ardu\u00e7'un, ifadesi s\u0131ras\u0131nda ak\u0131l hastas\u0131 oldu\u011funu beyan etmesi \u00fczerine rapor al\u0131nmas\u0131na karar verilmi\u015fti.\n\nArdu\u00e7, akli dengesinin yerinde olup olmad\u0131\u011f\u0131n\u0131n tespiti i\u00e7in tutuklu bulundu\u011fu Van Y\u00fcksek G\u00fcvenlikli Cezaevinden 24 Aral\u0131k'ta Elaz\u0131\u011f Ruh ve Sinir Hastal\u0131klar\u0131 Hastanesine sevk edilmi\u015fti.\n\nKontrolde cezai ehliyetinin tam oldu\u011fu tespit edilen Ardu\u00e7 ile ilgili raporun detaylar\u0131 ortaya \u00e7\u0131km\u0131\u015ft\u0131.\n\nSan\u0131\u011f\u0131n akli dengesinin yerinde olup olmad\u0131\u011f\u0131na ili\u015fkin 3 doktorun oy birli\u011fiyle haz\u0131rlad\u0131\u011f\u0131 raporda, \u015fu bilgilere yer verilmi\u015fti:\n\n\"Ad\u0131 ge\u00e7enin psikiyatrik muayenesinde bilinci a\u00e7\u0131k, koopere, oryante, affekti \u00f6timik, d\u00fc\u015f\u00fcnce i\u00e7eri\u011fi normal, hezeyan, hal\u00fcsinasyon tespit edilmedi, ger\u00e7e\u011fi de\u011ferlendirme, yarg\u0131lama ve soyutlama normal, \u015fahs\u0131n 3 Aral\u0131k 2019 tarihinde i\u015fledi\u011fi iddia olunan 'canavarca hisle ve eziyet \u00e7ektirerek \u00f6ld\u00fcrme' su\u00e7una kar\u015f\u0131 TCK'nin 32/1 ve 32/2 maddelerinden istifade edemeyece\u011fi, cezai ehliyetinin tam oldu\u011funu bildirir sa\u011fl\u0131k kurulu raporu oy birli\u011fi ile verildi.\" (HABER MERKEZ\u0130)\n\nOrdu'da kad\u0131n cinayeti: 20 ya\u015f\u0131ndaki Ceren \u00d6zdemir b\u0131\u00e7aklanarak \u00f6ld\u00fcr\u00fcld\u00fc\n\nCeren \u00d6zdemir cinayeti davas\u0131 | Sadece san\u0131k de\u011fil sorumlular da yarg\u0131lans\u0131n\n\nCeren \u00d6zdemir'i \u00f6ld\u00fcren \u00d6zg\u00fcr Ardu\u00e7'a \"ak\u0131l sa\u011fl\u0131\u011f\u0131 tam\" raporu verildi\n\nCeren \u00d6zdemir'in bu bak\u0131\u015f\u0131n\u0131 #HepimizBiliyoruz!\n\nCeren \u00d6zdemir'in katili \"canavarca hisle \u00f6ld\u00fcrme\" su\u00e7undan tutukland\u0131\n\nCeren \u00d6zdemir cinayeti | A\u00e7\u0131k cezaeviyle ilgili soru\u015fturma ba\u015flat\u0131ld\u0131", "keywords": [], "meta_keywords": [""], "tags": [], "authors": ["Evrensel Gazetesi"], "publish_date": null, "summary": "", "article_html": "", "meta_description": "\u00dcniversite \u00f6\u011frencisi Ceren \u00d6zdemir'i b\u0131\u00e7aklayarak \u00f6ld\u00fcren \u00d6zg\u00fcr Ardu\u00e7'un, a\u011f\u0131rla\u015ft\u0131r\u0131lm\u0131\u015f m\u00fcebbet hapis cezas\u0131 istemiyle yarg\u0131lanmas\u0131na pazartesi g\u00fcn\u00fc devam edilecek.", "meta_lang": "tr", "meta_favicon": "https://www.evrensel.net/tema/evrensel16/img/apple-touch-icon.png", "meta_data": {"title": "Ceren \u00d6zdemir'in katilinin yarg\u0131lanmas\u0131na pazartesi g\u00fcn\u00fc devam edilecek", "description": "\u00dcniversite \u00f6\u011frencisi Ceren \u00d6zdemir'i b\u0131\u00e7aklayarak \u00f6ld\u00fcren \u00d6zg\u00fcr Ardu\u00e7'un, a\u011f\u0131rla\u015ft\u0131r\u0131lm\u0131\u015f m\u00fcebbet hapis cezas\u0131 istemiyle yarg\u0131lanmas\u0131na pazartesi g\u00fcn\u00fc devam edilecek.", "og": {"type": "website", "site_name": "Evrensel.net", "url": "https://www.evrensel.net/haber/395557/ceren-ozdemirin-katilinin-yargilanmasina-pazartesi-gunu-devam-edilecek?a=6d5f5", "title": "Ceren \u00d6zdemir'in katilinin yarg\u0131lanmas\u0131na pazartesi g\u00fcn\u00fc devam edilecek", "description": "\u00dcniversite \u00f6\u011frencisi Ceren \u00d6zdemir'i b\u0131\u00e7aklayarak \u00f6ld\u00fcren \u00d6zg\u00fcr Ardu\u00e7'un, a\u011f\u0131rla\u015ft\u0131r\u0131lm\u0131\u015f m\u00fcebbet hapis cezas\u0131 istemiyle yarg\u0131lanmas\u0131na pazartesi g\u00fcn\u00fc devam edilecek.", "image": {"identifier": "https://www.evrensel.net/wm/haber/fb/upload/dosya/151321.jpg", "height": 628, "width": 1200}}, "twitter": {"card": "summary_large_image", "site": "@evrenselgzt", "image": "https://www.evrensel.net/wm/haber/tw/upload/dosya/151321.jpg", "dnt": "on", "app": {"name": {"googleplay": "evrensel"}, "id": {"googleplay": "net.evrensel.android"}}}, "viewport": "width=device-width, initial-scale=1, shrink-to-fit=no", "author": "Evrensel Gazetesi", "apple-mobile-web-app-title": "Evrensel", "application-name": "Evrensel", "msapplication-TileColor": "#aa1218", "theme-color": "#aa1218", "msapplication-TileImage": "https://www.evrensel.net/app/evrensel-mobil-logo-144.png", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "ia": {"rules_url": "https://www.evrensel.net/rules.json"}, "fb": {"pages": 360933977920, "app_id": 1124553000937864}}, "canonical_link": "https://www.evrensel.net/haber/395557/ceren-ozdemirin-katilinin-yargilanmasina-pazartesi-gunu-devam-edilecek"}