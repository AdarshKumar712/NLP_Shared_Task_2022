{"source_url": "https://tvn24bis.pl", "url": "https://tvn24bis.pl/pieniadze,79/mikrorachunki-biala-lista-podatnikow-vat-zmiany-w-podatkach-2020,997002.html", "title": "Mikrorachunki, bia\u0142a lista podatnik\u00f3w VAT. Zmiany w podatkach 2020", "top_image": "https://r-scale-ae.dcs.redcdn.pl/scale/o2/tvn/web-content/m/p1/i/3c1e4bd67169b8153e0047536c9f541e/97f4d7b3-4e20-4766-8462-e8884afdd7dd.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "meta_img": "https://r-scale-ae.dcs.redcdn.pl/scale/o2/tvn/web-content/m/p1/i/3c1e4bd67169b8153e0047536c9f541e/97f4d7b3-4e20-4766-8462-e8884afdd7dd.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "images": ["https://pix2.services.tvn.pl/_pix2/ns-view/pix.gif?h=tvn24bis.pl&p=%2Fpieniadze%2C79%2Fmikrorachunki-biala-lista-podatnikow-vat-zmiany-w-podatkach-2020%2C997002.html&ob=997002&at=article", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://s4-tvn24bis.cdntvn.pl/bundles/bisbase/images/logo.png?8f12", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=0&srcx=0%2F1&srcy=0%2F1&srcw=94%2F100&srch=94%2F100&dstw=100&dsth=56", "https://r-scale-ae.dcs.redcdn.pl/scale/o2/tvn/web-content/m/p1/i/3c1e4bd67169b8153e0047536c9f541e/97f4d7b3-4e20-4766-8462-e8884afdd7dd.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "https://r.dcs.redcdn.pl/http/o2/tvn/web-content/m/orig/p121/i/6f2688a5fce7d48c8d19762b88c32c3b/52404f66-3177-4cec-b786-36730048fced.png", "https://s1-tvn24bis.cdntvn.pl/bundles/bisbase/images/logo-footer.png?8f12", "https://s4-tvn24bis.cdntvn.pl/bundles/tvnuser/img/avatar_54.png?8f12", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=0&srcx=1%2F1&srcy=79%2F100&srcw=1%2F1&srch=85%2F100&dstw=100&dsth=56"], "movies": [], "text": "Odtw\u00f3rz: Ile wyniesie pensja na r\u0119k\u0119 po zmianach w PIT i PPK\n\nZap\u0142ata podatk\u00f3w na indywidualny rachunek podatkowy, tak zwana ulga na z\u0142e d\u0142ugi w PIT i CIT, sankcje za przelew na rachunek spoza bia\u0142ej listy podatnik\u00f3w VAT \u2013 to niekt\u00f3re ze zmian w przepisach, kt\u00f3re wchodz\u0105 w \u017cycie 1 stycznia 2020 roku.\n\n\"Kluczowe podatki, tj. PIT, CIT i VAT od 1 stycznia 2020 r. nale\u017cy wp\u0142aca\u0107 do urz\u0119du skarbowego wy\u0142\u0105cznie na indywidualny rachunek podatkowy, tzw. mikrorachunek podatkowy\" - wyja\u015bnia Ministerstwo Finans\u00f3w.\n\nJak podkre\u015blono w komunikacie, numer mikrorachunku mo\u017cna sprawdzi\u0107 w dowolnym momencie w ci\u0105gu roku, korzystaj\u0105c z generatora dost\u0119pnego na stronie podatki.gov.pl lub w ka\u017cdym urz\u0119dzie skarbowym. Korzystanie z mikrorachunku nie wi\u0105\u017ce si\u0119 z \u017cadnymi op\u0142atami.\n\n\"Wystarczy sprawdzi\u0107 jego numer w generatorze i wykorzysta\u0107 podczas przelewu\" - przypomina resort finans\u00f3w.\n\n\n\n\n\n\n\n\n\nJak wyja\u015bniono, dzi\u0119ki temu podatnicy nie b\u0119d\u0105 ju\u017c szuka\u0107 obowi\u0105zuj\u0105cych numer\u00f3w rachunk\u00f3w urz\u0119d\u00f3w skarbowych i ogranicz\u0105 liczb\u0119 omy\u0142kowych przelew\u00f3w na niew\u0142a\u015bciwe konto. Zmiana oznacza te\u017c sprawniejsz\u0105 obs\u0142ug\u0119 p\u0142atno\u015bci PIT, CIT i VAT, co pozwala m.in. na szybsze uzyskanie potrzebnych za\u015bwiadcze\u0144, np. o niezaleganiu w podatkach.\n\nNa mikrorachunek mo\u017cna wp\u0142aca\u0107 r\u00f3wnie\u017c odsetki za zw\u0142ok\u0119 powsta\u0142e od zaleg\u0142o\u015bci podatkowych z tytu\u0142u PIT, CIT i VAT i koszty upomnienia. Podatki inne ni\u017c PIT, CIT i VAT wp\u0142aca si\u0119 na dotychczasowych zasadach, czyli na rachunki podatkowe urz\u0119d\u00f3w skarbowych.\n\nDla przeci\u0119tnego pracownika zmiana b\u0119dzie istotna w sytuacji, gdy ma niedop\u0142at\u0119 podatku. W\u00f3wczas musi skorzysta\u0107 z mikrorachunku. Na dodatek - jak wyja\u015bnia\u0142 wcze\u015bniej rzecznik prasowy Ministerstwa Finans\u00f3w Pawe\u0142 Jurek - je\u017celi taka osoba b\u0119dzie rozlicza\u0107 si\u0119 za po\u015brednictwem us\u0142ugi Tw\u00f3j e-PIT, system automatycznie wska\u017ce numer konta, na kt\u00f3ry trzeba b\u0119dzie dokona\u0107 przelewu.\n\nMinisterstwo przypomina, \u017ce od 1 stycznia 2020 r. podatnicy PIT i CIT mog\u0105 tak\u017ce korzysta\u0107 z tzw. ulgi na z\u0142e d\u0142ugi (wcze\u015bniej tak\u0105 mo\u017cliwo\u015b\u0107 mieli ju\u017c podatnicy VAT).\n\nPozwala ona wierzycielowi na pomniejszanie podstawy opodatkowania o warto\u015b\u0107 wierzytelno\u015bci (zaliczan\u0105 do przychod\u00f3w nale\u017cnych), je\u017celi nie zostanie ona uregulowana lub zbyta w ci\u0105gu 90 dni od dnia up\u0142ywu terminu jej p\u0142atno\u015bci, kt\u00f3ry jest okre\u015blony w umowie lub na fakturze (rachunku). Ta zmiana ma pom\u00f3c w likwidacji zator\u00f3w p\u0142atniczych firm i tym samym u\u0142atwi\u0107 im prowadzenie dzia\u0142alno\u015bci gospodarczej.\n\n\"Korzystn\u0105 zmian\u0105 dla podatnik\u00f3w PIT b\u0119dzie te\u017c przyj\u0119cie rozwi\u0105zania, zgodnie z kt\u00f3rym ca\u0142o\u015b\u0107 dochodu z tytu\u0142u prowadzenia przedsi\u0119biorstwa, w sk\u0142ad kt\u00f3rego wchodzi udzia\u0142 zmar\u0142ego ma\u0142\u017conka przedsi\u0119biorcy zarz\u0105dzany przez tymczasowego przedstawiciela, b\u0119dzie opodatkowany wy\u0142\u0105cznie przez \u017cyj\u0105cego wsp\u00f3\u0142ma\u0142\u017conka \u2013 z pomini\u0119ciem praw do udzia\u0142u w zysku nabywc\u00f3w udzia\u0142u zmar\u0142ego ma\u0142\u017conka\" - zaznacza MF.\n\nW takim przypadku b\u0119dzie si\u0119 przyjmowa\u0107, \u017ce \u017cyj\u0105cy wsp\u00f3\u0142ma\u0142\u017conek jest w\u0142a\u015bcicielem ca\u0142ego przedsi\u0119biorstwa, w tym r\u00f3wnie\u017c udzia\u0142u zmar\u0142ego ma\u0142\u017conka i innych nabytych w tym okresie sk\u0142adnik\u00f3w maj\u0105tku przedsi\u0119biorstwa.\n\nBia\u0142a lista podatnik\u00f3w\n\nPonadto, od nowego roku podatnicy b\u0119d\u0105 mie\u0107 obowi\u0105zek zap\u0142aty za faktury o warto\u015bci powy\u017cej 15 tys. z\u0142 na rachunki rozliczeniowe i rachunki w SKOK, zamieszczone w specjalnym Wykazie podatnik\u00f3w VAT (tzw. bia\u0142ej li\u015bcie) \u2013 je\u017celi wystawca faktury jest podatnikiem VAT czynnym. Oznacza to, \u017ce obowi\u0105zek ten nie b\u0119dzie dotyczy\u0107 p\u0142atno\u015bci, kt\u00f3re wynikaj\u0105 z faktur wystawianych przez podatnik\u00f3w zwolnionych z VAT ze wzgl\u0119du na limit sprzeda\u017cy (tj. 40 tys. euro) lub wykonuj\u0105cych wy\u0142\u0105cznie czynno\u015bci zwolnione z VAT.\n\nFirma, kt\u00f3ra zap\u0142aci faktur\u0119 na rachunek spoza wykazu, nie b\u0119dzie mog\u0142a zaliczy\u0107 wydatku do koszt\u00f3w uzyskania przychod\u00f3w w PIT i CIT i poniesie odpowiedzialno\u015b\u0107 solidarn\u0105 w VAT - chodzi o kwot\u0119 podatku VAT, zwi\u0105zanego z konkretn\u0105 dostaw\u0105 towar\u00f3w lub \u015bwiadczeniem us\u0142ug. Podatnik mo\u017ce unikn\u0105\u0107 tych konsekwencji, je\u017celi poinformuje urz\u0105d skarbowy w ci\u0105gu trzech dni o numerze rachunku spoza wykazu, na kt\u00f3ry zleci\u0142 przelew.\n\nResort przypomina, \u017ce od 1 stycznia 2020 r. nie b\u0119dzie mo\u017cna te\u017c zaliczy\u0107 do koszt\u00f3w w PIT i CIT wydatk\u00f3w przy transakcjach powy\u017cej 15 tys. z\u0142, kiedy p\u0142atno\u015b\u0107 odb\u0119dzie si\u0119 z pomini\u0119ciem mechanizmu podzielonej p\u0142atno\u015bci (MPP). Chodzi o sytuacje, gdy faktura jest prawid\u0142owo oznaczona, czyli napisano na niej \"mechanizm podzielonej p\u0142atno\u015bci\".\n\n\"Od nowego roku wystawienie dla nabywcy (podatnika VAT) faktury VAT z tytu\u0142u sprzeda\u017cy zarejestrowanej przy zastosowaniu kasy rejestruj\u0105cej b\u0119dzie mo\u017cliwe tylko w przypadku, gdy paragon zawiera numer identyfikacyjny, za pomoc\u0105 kt\u00f3rego nabywca jest zidentyfikowany na potrzeby podatku lub podatku od warto\u015bci dodanej\" - czytamy w komunikacie MF.\n\nJak wyja\u015bniono, obowi\u0105zek posiadania kas rejestruj\u0105cych online b\u0119dzie dotyczy\u0142 pierwszych grup podatnik\u00f3w, kt\u00f3rzy: \u015bwiadcz\u0105 us\u0142ugi naprawy pojazd\u00f3w silnikowych i motorower\u00f3w, w tym naprawy opon, ich zak\u0142adania, bie\u017cnikowania i regenerowania, oraz w zakresie wymiany opon lub k\u00f3\u0142 dla pojazd\u00f3w silnikowych i motorower\u00f3w; sprzedaj\u0105 benzyn\u0119 silnikow\u0105, olej nap\u0119dowy, gaz przeznaczony do nap\u0119du silnik\u00f3w spalinowych.\n\nW\u015br\u00f3d pozosta\u0142ych zmian, kt\u00f3re zaczynaj\u0105 obowi\u0105zywa\u0107 1 stycznia 2020 r. ministerstwo wymienia obowi\u0105zek sporz\u0105dzania sprawozda\u0144 w formie ustrukturyzowanej przez organizacje niewpisane do rejestru przedsi\u0119biorc\u00f3w KRS, kt\u00f3re s\u0105 podatnikami CIT, np. fundacje, stowarzyszenia, zwi\u0105zki zawodowe.\n\nZwr\u00f3cono te\u017c uwag\u0119 na nowe zasady sk\u0142adania wniosk\u00f3w o wszcz\u0119cie procedury wzajemnego porozumiewania si\u0119 (MAP) i prowadzenia tych procedur, rozszerzenie zakresu przedmiotowego danych pozyskiwanych z rejestru PESEL dla Centralnego Rejestru Podmiot\u00f3w Krajowej Ewidencji Podatnik\u00f3w, co pozwoli m.in. na ulepszenie us\u0142ugi Tw\u00f3j e-PIT.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Zap\u0142ata podatk\u00f3w na indywidualny rachunek podatkowy, tak zwana ulga na z\u0142e d\u0142ugi w PIT i CIT, sankcje za przelew na rachunek spoza bia\u0142ej listy podatnik\u00f3w...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?8f12", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "Zap\u0142ata podatk\u00f3w na indywidualny rachunek podatkowy, tak zwana ulga na z\u0142e d\u0142ugi w PIT i CIT, sankcje za przelew na rachunek spoza bia\u0142ej listy podatnik\u00f3w...", "og": {"image": "https://r-scale-ae.dcs.redcdn.pl/scale/o2/tvn/web-content/m/p1/i/3c1e4bd67169b8153e0047536c9f541e/97f4d7b3-4e20-4766-8462-e8884afdd7dd.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "site_name": "TVN24 BiS", "url": "https://tvn24bis.pl/article/url/997002", "type": "article", "description": "Zap\u0142ata podatk\u00f3w na indywidualny rachunek podatkowy, tak zwana ulga na z\u0142e d\u0142ugi w PIT i CIT, sankcje za przelew na rachunek spoza bia\u0142ej listy podatnik\u00f3w VAT \u2013 to niekt\u00f3re ze zmian w przepisach, kt\u00f3re wchodz\u0105 w \u017cycie 1 stycznia 2020 roku.", "title": "Mikrorachunki, bia\u0142a lista podatnik\u00f3w VAT. Zmiany w podatkach 2020 | Pieni\u0105dze"}, "twitter": {"image": "https://r-file-ae.dcs.redcdn.pl/file/o2/tvn/web-content/m/p1/i/3c1e4bd67169b8153e0047536c9f541e/97f4d7b3-4e20-4766-8462-e8884afdd7dd.jpg", "title": "Od 1 stycznia du\u017ce zmiany w podatkach", "description": "Zap\u0142ata podatk\u00f3w na indywidualny rachunek podatkowy, tak zwana ulga na z\u0142e d\u0142ugi w PIT i CIT, sankcje za przelew na rachunek spoza bia\u0142ej listy podatnik\u00f3w VAT \u2013 to niekt\u00f3re ze zmian w przepisach, kt\u00f3re wchodz\u0105 w \u017cycie 1 stycznia 2020 roku.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/pieniadze,79/mikrorachunki-biala-lista-podatnikow-vat-zmiany-w-podatkach-2020,997002.html"}