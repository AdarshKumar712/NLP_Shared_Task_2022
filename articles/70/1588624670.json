{"source_url": "https://fakty.interia.pl", "url": "https://fakty.interia.pl/autor/lukasz-szpyrka/news-zasilek-opiekunczy-przedluzony-do-kiedy,nId,4460183", "title": "Zasi\u0142ek opieku\u0144czy przed\u0142u\u017cony. Do kiedy?", "top_image": "https://i.iplsc.com/-/000A29C1FH8NNAFC-C411.jpg", "meta_img": "https://i.iplsc.com/-/000A29C1FH8NNAFC-C411.jpg", "images": ["https://fakty.interia.pl/p.gif", "https://i.iplsc.com/-/000A29C1FH8NNAFC-C411.jpg", "https://i.iplsc.com/interia-pl/0009A60QQ5I2TYF7-C301.jpg", "https://fakty.interia.pl/i/interia-logo-2-0.svg", "https://i.iplsc.com/szpyrka/0007A3TE4LONAD39-C415.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://i.iplsc.com/premier-mateusz-morawiecki-podjalem-decyzje-o-przedluzeniu-z/000A29C1FH8NNAFC-C122-F4.jpg"], "movies": [], "text": "Dodatkowy zasi\u0142ek opieku\u0144czy zosta\u0142 przed\u0142u\u017cony o kolejny tydzie\u0144 \u2013 przynajmniej do 4 maja. Co dalej? Zapytali\u015bmy premiera Mateusza Morawieckiego.\n\nZdj\u0119cie Premier Mateusz Morawiecki: Podj\u0105\u0142em decyzj\u0119 o przed\u0142u\u017ceniu zasi\u0142ku opieku\u0144czego / Radek Pietruszka /PAP\n\nW pi\u0105tek rz\u0105d podj\u0105\u0142 decyzj\u0119 o przed\u0142u\u017ceniu zamkni\u0119cia szk\u00f3\u0142 do 24 maja. Na konferencji prasowej nie pojawi\u0142 si\u0119 jednak temat dodatkowych zasi\u0142k\u00f3w opieku\u0144czych, kt\u00f3re od czasu pandemii koronawirusa bywaj\u0105 dla rodzic\u00f3w jedyn\u0105 mo\u017cliwo\u015bci\u0105, by sprawowa\u0107 opiek\u0119 nad dzieckiem. Dopiero w pi\u0105tek wieczorem Ministerstwo Rodziny, Pracy i Polityki Spo\u0142ecznej zapewni\u0142o, \u017ce taki zasi\u0142ek b\u0119dzie przed\u0142u\u017cony na najbli\u017cszy tydzie\u0144, czyli od poniedzia\u0142ku do 4 maja.\n\nReklama\n\nCo jednak dalej, wci\u0105\u017c nie wiadomo. Na sobotniej konferencji prasowej zadali\u015bmy pytanie premierowi Mateuszowi Morawieckiemu, czy zasi\u0142ek zostanie utrzymany r\u00f3wnie\u017c po 4 maja, a\u017c do czasu otwarcia szk\u00f3\u0142.\n\n- Wraz z podj\u0119ciem decyzji o przed\u0142u\u017ceniu zamkni\u0119cia szk\u00f3\u0142 do 24 maja, b\u0119dziemy dwutorowo starali si\u0119 ul\u017cy\u0107 i pom\u00f3c tym rodzicom, kt\u00f3rzy s\u0105 w najtrudniejszej sytuacji. Nie ma co ukrywa\u0107, \u017ce jest to du\u017cy problem spo\u0142eczny i dylemat, kt\u00f3ry ci\u0119\u017cko rozwi\u0105za\u0107. Zosta\u0142by on rozwi\u0105zany wtedy, kiedy dopu\u015bciliby\u015bmy ucz\u0119szczanie dzieci do szk\u00f3\u0142 i przedszkoli. Ze wzgl\u0119du na decyzj\u0119 epidemiolog\u00f3w i Ministerstwa Zdrowia ten etap zosta\u0142 przesuni\u0119ty - przyzna\u0142 Morawiecki.\n\n- Dlatego ju\u017c na pocz\u0105tku przysz\u0142ego tygodnia przedstawimy to, co ju\u017c sugerowali\u015bmy, czyli spos\u00f3b przygotowania i spos\u00f3b umo\u017cliwienia sprawowania opieki nad dzie\u0107mi w wieku przedszkolnym oraz klas I-III. Z drugiej strony, dla tych rodzic\u00f3w, kt\u00f3rzy nie b\u0119d\u0105 mogli skorzysta\u0107 z tej opieki lub z r\u00f3\u017cnych wzgl\u0119d\u00f3w ta opieka nie b\u0119dzie mog\u0142a by\u0107 sprawowana, podj\u0105\u0142em decyzj\u0119 o przed\u0142u\u017ceniu zasi\u0142ku opieku\u0144czego - powiedzia\u0142 premier.\n\nPrzywr\u00f3cenie cz\u0119\u015bciowej opieki nad dzie\u0107mi znalaz\u0142o si\u0119 w III etapie powrotu do \"nowej normalno\u015bci\", jak nazwa\u0142 to rz\u0105d. Od 20 kwietnia zacz\u0105\u0142 obowi\u0105zywa\u0107 I etap. Wci\u0105\u017c nie wiadomo, kiedy nast\u0105pi przej\u015bcie do II etapu.\n\n\u0141ukasz Szpyrka", "keywords": [], "meta_keywords": [""], "tags": [], "authors": ["\u0141ukasz Szpyrka"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Dodatkowy, zasi\u0142ek, opieku\u0144czy, zosta\u0142, przed\u0142u\u017cony, kolejny, tydzie\u0144, przynajmniej, maja, dalej, Zapytali\u015bmy, premiera, Mateusza, Morawieckiego", "twitter": {"description": "Dodatkowy zasi\u0142ek opieku\u0144czy zosta\u0142 przed\u0142u\u017cony o kolejny tydzie\u0144 \u2013 przynajmniej do 4 maja. Co dalej? Zapytali\u015bmy premiera Mateusza Morawieckiego.", "card": "summary_large_image"}, "Description": "Zasi\u0142ek opieku\u0144czy przed\u0142u\u017cony. Do kiedy? - Dodatkowy zasi\u0142ek opieku\u0144czy zosta\u0142 przed\u0142u\u017cony o kolejny tydzie\u0144 \u2013 przynajmniej do 4 maja. Co dalej? Zapytali\u015bmy premiera Mateusza Morawieckiego.", "og": {"type": "article", "title": "Wa\u017cna informacja dla rodzic\u00f3w. Premier podj\u0105\u0142 decyzj\u0119", "description": "Kliknij i zobacz wi\u0119cej.", "image": "https://i.iplsc.com/-/000A29C1FH8NNAFC-C411.jpg", "url": "https://fakty.interia.pl/autor/lukasz-szpyrka/news-zasilek-opiekunczy-przedluzony-do-kiedy,nId,4460183"}, "news_keywords": "fakty.interia.pl, \u0142ukasz szpyrka, polska, fakty dnia, autorzy, materia\u0142y dziennikarzy grupy interia.pl, koronawirus w polsce", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/autor/lukasz-szpyrka/news-zasilek-opiekunczy-przedluzony-do-kiedy,nId,4460183"}