{"source_url": "https://www.yenicaggazetesi.com.tr", "url": "https://www.yenicaggazetesi.com.tr/zarar-gormesin-diye-kazma-kurekle-toplandi-276122h.htm", "title": "Zarar g\u00f6rmesin diye kazma k\u00fcrekle topland\u0131", "top_image": "https://cdn.yenicaggazetesi.com.tr/news/378892.jpg", "meta_img": "https://cdn.yenicaggazetesi.com.tr/news/378892.jpg", "images": ["https://www.yenicaggazetesi.com.tr/d/other/g-038.jpg", "https://cdn.yenicaggazetesi.com.tr/news/379261.jpg", "https://www.yenicaggazetesi.com.tr/s/i/img-rep.gif", "https://cdn.yenicaggazetesi.com.tr/news/379226.jpg", "https://www.yenicaggazetesi.com.tr/d/other/chp-23nisan-300x250px-2.jpg", "https://www.yenicaggazetesi.com.tr/d/birincisayfa/2404YC01_2019.gif", "https://cdn.yenicaggazetesi.com.tr/news/379216.jpg", "https://cdn.yenicaggazetesi.com.tr/news/379219.jpg", "https://cdn.yenicaggazetesi.com.tr/gallery/4904_1.jpg", "https://www.yenicaggazetesi.com.tr/d/banner/2611DOK01_2018.gif", "https://www.yenicaggazetesi.com.tr/s/i/1x1.gif", "https://www.yenicaggazetesi.com.tr/d/banner/gazteler.jpeg", "https://cdn.yenicaggazetesi.com.tr/news/379287.jpg", "https://cdn.yenicaggazetesi.com.tr/news/379222.jpg", "https://cdn.yenicaggazetesi.com.tr/news/379243.jpg", "https://www.yenicaggazetesi.com.tr/d/other/sar.jpg", "https://www.yenicaggazetesi.com.tr/d/other/i-010.jpg", "https://cdn.yenicaggazetesi.com.tr/news_t/378987.jpg", "https://cdn.yenicaggazetesi.com.tr/news/379245.jpg", "https://cdn.yenicaggazetesi.com.tr/news/379244.jpg", "https://cdn.yenicaggazetesi.com.tr/news/378902.jpg", "https://www.yenicaggazetesi.com.tr/d/banner/261101GUN_2018.gif", "https://www.yenicaggazetesi.com.tr/s/i/logo.png", "https://cdn.yenicaggazetesi.com.tr/news/378892.jpg", "https://cdn.yenicaggazetesi.com.tr/news/379224.jpg", "https://www.yenicaggazetesi.com.tr/d/other/kutu.png"], "movies": [], "text": "Burdur'daki Salda G\u00f6l\u00fc'nde y\u00fcklenici firma taraf\u0131ndan i\u015f makinesi ve kamyonlar ile ba\u015fka noktaya ta\u015f\u0131nan kumlar\u0131n eski yerine al\u0131nmas\u0131 i\u00e7in \u00e7al\u0131\u015fma ba\u015flat\u0131ld\u0131. Kumlar, bu kez i\u015f makinesi yerine k\u00fcreklerle kamyonlara y\u00fcklenerek, ta\u015f\u0131nd\u0131.\n\nBurdur'un Ye\u015filova \u0130l\u00e7esi s\u0131n\u0131rlar\u0131nda bulunan ve turkuaz suyu, beyaz kumsal\u0131 ile 'T\u00fcrkiye'nin Maldivleri' olarak an\u0131lan Salda G\u00f6l\u00fc'ne yap\u0131lmas\u0131 planlanan Millet Bah\u00e7esi projesini y\u00fcr\u00fcten y\u00fcklenici firmaya ait i\u015f makinesi ve kamyonlar ile alandaki kumsal tahrip edildi. Kep\u00e7eyle kaz\u0131l\u0131p, kamyonlarla sahilden al\u0131narak, 5 kilometre uza\u011fa g\u00f6l\u00fcn ba\u015fka noktas\u0131ndaki k\u0131y\u0131ya g\u00f6t\u00fcr\u00fclen kumlar, ge\u00e7en hafta sosyal medyada g\u00fcndem olunca \u00c7evre ve \u015eehircilik Bakanl\u0131\u011f\u0131 inceleme ba\u015flatt\u0131. Y\u00fcklenici firma yetkilileri hakk\u0131nda soru\u015fturma ba\u015flat\u0131l\u0131rken, Toplu Konut \u0130daresi Ba\u015fkanl\u0131\u011f\u0131 (TOK\u0130) yetkilileri de olay\u0131n hemen ard\u0131ndan alana gelerek, zarar tespiti i\u00e7in kot incelemesi yapt\u0131.\n\n1 METREL\u0130K KOT FARKI OLU\u015eTU\n\nNormalde kumsal\u0131n \u00f6zelli\u011fini yitirmemesi i\u00e7in ara\u00e7 giri\u015finin yasak oldu\u011fu ve ayakkab\u0131yla dahi bas\u0131lmamas\u0131 gereken alandan geri i\u015f makinesi ve kamyonlar\u0131n lastik izleri kald\u0131. Al\u0131nan kumlar nedeniyle 1 metrelik kot fark\u0131n\u0131n olu\u015ftu\u011fu dikkat \u00e7ekti. Olay\u0131n ard\u0131ndan Ye\u015filova Jandarma ekipleri, alanda geni\u015f \u00e7apl\u0131 g\u00fcvenlik \u00e7emberi olu\u015fturarak, b\u00f6lgeyi kontrol alt\u0131na ald\u0131.\n\nKAMERALARLA \u0130ZLENECEK\n\n\u00c7evre ve \u015eehircilik Bakan\u0131 Murat Kurum, y\u00fcklenici firma hakk\u0131nda soru\u015fturma a\u00e7t\u0131rd\u0131klar\u0131n\u0131 ve olay\u0131n takip\u00e7isi olacaklar\u0131n\u0131 a\u00e7\u0131klay\u0131p, \u00e7al\u0131\u015fmalar\u0131n \u015feffaf s\u00fcrd\u00fcr\u00fclmesi i\u00e7in proje ba\u015flatt\u0131klar\u0131n\u0131 s\u00f6yledi. Alana kamera sistemi kurularak, \u00e7al\u0131\u015fmalar\u0131n TOK\u0130'nin web sitesi \u00fczerinden 7/24 canl\u0131 yay\u0131nlanaca\u011f\u0131 bildirilmi\u015fti.\n\nKUMLAR YER\u0130NE G\u00d6T\u00dcR\u00dcL\u00dcYOR\n\nBu olaylar\u0131n ard\u0131ndan Salda G\u00f6l\u00fc'n\u00fcn k\u0131y\u0131s\u0131ndan al\u0131n\u0131p, ba\u015fka noktaya ta\u015f\u0131nan kumlar\u0131n yeniden eski yerlerine konulmas\u0131 i\u00e7in \u00e7al\u0131\u015fma ba\u015flat\u0131ld\u0131. Y\u00fcklenici firma g\u00f6revlileri, bu kez k\u00fcreklerle kamyona y\u00fckledikleri kumlar\u0131, al\u0131nd\u0131klar\u0131 yerlere g\u00f6t\u00fcrmeye ba\u015flad\u0131. Kumlar\u0131n ta\u015f\u0131nma i\u015flemlerinin devam etti\u011fi g\u00f6r\u00fcld\u00fc.\n\nSALDA'DA NE OLMU\u015eTU?\n\nD\u00fcnyada Mars'\u0131n y\u00fczey \u00f6zelliklerini ta\u015f\u0131yan iki noktadan biri olan Salda G\u00f6l\u00fc'n\u00fcn korunmas\u0131 i\u00e7in Cumhurba\u015fkan\u0131 Recep Tayyip Erdo\u011fan 2019 y\u0131l\u0131nda alan\u0131 '\u00f6zel alan' ilan ederek, 800 metre yak\u0131n\u0131na Millet Bah\u00e7esi kurulmas\u0131 karar\u0131n\u0131 verdi. \u00c7evre ve \u015eehircilik Bakanl\u0131\u011f\u0131 taraf\u0131ndan y\u00fcr\u00fct\u00fclen proje kapsam\u0131nda TOK\u0130'ye verilen ve TOK\u0130'nin de y\u00fcklenici firmaya ihale etti\u011fi \u00e7al\u0131\u015fmalar devam ederken, y\u00fcklenici firmaya ait kamyon ve kep\u00e7eler ile alana girilerek tahrip edildi. \u00c7evre ve \u015eehircilik Bakanl\u0131\u011f\u0131 Tabiat Varl\u0131klar\u0131n\u0131 Koruma Genel M\u00fcd\u00fcr\u00fc Mehmet Ali Kahraman, olay\u0131n ard\u0131ndan Salda G\u00f6l\u00fc'ne gelerek incelemelerde bulundu, \"Alandaki t\u00fcm faaliyetleri durdurduk. Gerekli idari tahkikat ve soru\u015fturmalar\u0131 ba\u015flatt\u0131k. Cumhuriyet Savc\u0131l\u0131\u011f\u0131'na su\u00e7 duyurusunda bulunduk. '\u00c7evre Kanunu' kapsam\u0131nda bir cezai durum s\u00f6z konusu. 'Tabiat Varl\u0131klar\u0131n\u0131 Koruma Kanunu' kapsam\u0131nda su\u00e7 duyurusu s\u00f6z konusudur. \u0130hmali olan personelle ilgili idari i\u015flem yapaca\u011f\u0131z\" dedi.\n\n\u00d6te yandan Toplu Konut \u0130daresi Ba\u015fkanl\u0131\u011f\u0131'ndan (TOK\u0130) yap\u0131lan a\u00e7\u0131klamada da \"M\u00fc\u015favir firma ve sorumlu personellerle ilgili soru\u015fturma ba\u015flat\u0131lm\u0131\u015f olup, sorumlu olan personeller g\u00f6revlerinden uzakla\u015ft\u0131r\u0131lm\u0131\u015ft\u0131r\" denilmi\u015fti.", "keywords": [], "meta_keywords": ["Salda g\u00f6l\u00fc", "kazma k\u00fcrek", "kum", "ta\u015f\u0131nd\u0131"], "tags": ["ta\u015f\u0131nd\u0131", "kazma k\u00fcrek", "kum", "Salda g\u00f6l\u00fc"], "authors": ["Yeni \u00c7a\u011f Gazetesi"], "publish_date": null, "summary": "", "article_html": "", "meta_description": "Burdur'daki Salda G\u00f6l\u00fc'nde y\u00fcklenici firma taraf\u0131ndan i\u015f makinesi ve kamyonlar ile ba\u015fka noktaya ta\u015f\u0131nan kumlar\u0131n eski yerine al\u0131nmas\u0131 i\u00e7in \u00e7al\u0131\u015fma ba\u015flat\u0131ld\u0131. Kumlar, bu kez i\u015f makinesi yerine k\u00fcreklerle kamyonlara y\u00fcklenerek, ta\u015f\u0131nd\u0131.", "meta_lang": "tr", "meta_favicon": "", "meta_data": {"keywords": "Salda g\u00f6l\u00fc, kazma k\u00fcrek, kum, ta\u015f\u0131nd\u0131", "description": "Burdur'daki Salda G\u00f6l\u00fc'nde y\u00fcklenici firma taraf\u0131ndan i\u015f makinesi ve kamyonlar ile ba\u015fka noktaya ta\u015f\u0131nan kumlar\u0131n eski yerine al\u0131nmas\u0131 i\u00e7in \u00e7al\u0131\u015fma ba\u015flat\u0131ld\u0131. Kumlar, bu kez i\u015f makinesi yerine k\u00fcreklerle kamyonlara y\u00fcklenerek, ta\u015f\u0131nd\u0131.", "DC.date.issued": "2020-04-22T17:05:17+03:00", "news_keywords": "Salda g\u00f6l\u00fc, kazma k\u00fcrek, kum, ta\u015f\u0131nd\u0131", "og": {"type": "article", "site_name": "Yeni \u00c7a\u011f Gazetesi", "url": "https://www.yenicaggazetesi.com.tr/zarar-gormesin-diye-kazma-kurekle-toplandi-276122h.htm", "title": "Zarar g\u00f6rmesin diye kazma k\u00fcrekle topland\u0131", "description": "Burdur'daki Salda G\u00f6l\u00fc'nde y\u00fcklenici firma taraf\u0131ndan i\u015f makinesi ve kamyonlar ile ba\u015fka noktaya ta\u015f\u0131nan kumlar\u0131n eski yerine al\u0131nmas\u0131 i\u00e7in \u00e7al\u0131\u015fma ba\u015flat\u0131ld\u0131. Kumlar, bu kez i\u015f makinesi yerine k\u00fcreklerle kamyonlara y\u00fcklenerek, ta\u015f\u0131nd\u0131.", "image": {"identifier": "https://cdn.yenicaggazetesi.com.tr/news/378892.jpg", "width": 660, "height": 330}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/zarar-gormesin-diye-kazma-kurekle-toplandi-276122h.htm", "title": "Zarar g\u00f6rmesin diye kazma k\u00fcrekle topland\u0131", "description": "Burdur'daki Salda G\u00f6l\u00fc'nde y\u00fcklenici firma taraf\u0131ndan i\u015f makinesi ve kamyonlar ile ba\u015fka noktaya ta\u015f\u0131nan kumlar\u0131n eski yerine al\u0131nmas\u0131 i\u00e7in \u00e7al\u0131\u015fma ba\u015flat\u0131ld\u0131. Kumlar, bu kez i\u015f makinesi yerine k\u00fcreklerle kamyonlara y\u00fcklenerek, ta\u015f\u0131nd\u0131.", "image": "https://cdn.yenicaggazetesi.com.tr/news/378892.jpg"}, "google-site-verification": "nQ9sWzpmLdxP1iu6NsnHz7gP8VsvH6XQGzLh6WdzqYA"}, "canonical_link": "https://www.yenicaggazetesi.com.tr/zarar-gormesin-diye-kazma-kurekle-toplandi-276122h.htm"}