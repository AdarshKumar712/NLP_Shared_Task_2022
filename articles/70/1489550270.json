{"source_url": "http://www.haberler.com", "url": "http://www.haberler.com/ceren-in-katiline-oy-birligi-ile-verilen-akil-12797421-haberi/", "title": "Ceren'in katiline oy birli\u011fi ile verilen 'ak\u0131l sa\u011fl\u0131\u011f\u0131' raporunun detaylar\u0131 ortaya \u00e7\u0131kt\u0131", "top_image": "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_amp.jpg", "meta_img": "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_amp.jpg", "images": ["http://www.haberler.com/static/images/blank.gif", "https://b.scorecardresearch.com/p?c1=2&c2=11114222&cv=2.0&cj=1", "http://www.haberler.com/static/images/footer-logo.png", "http://www.haberler.com/static/images/sosyal/icons/instagram.png", "http://www.haberler.com/static/images/sosyal/icons/facebook.png", "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_o.jpg", "http://mc.yandex.ru/watch/14231362", "https://www.haberler.com/static/images/blank.gif", "http://www.haberler.com/static/reklam/advertisement.gif?ads=1", "http://www.haberler.com/static/images/sosyal/icons/whatsapp.png", "http://www.haberler.com/static/images/sosyal/icons/twitter.png", "http://www.haberler.com/static/images/sosyal/icons/google.png", "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_amp.jpg", "http://www.haberler.com/static/images/haberler_logo_vektor.svg"], "movies": [], "text": "08.01.2020 16:31 | Son G\u00fcncelleme: 08.01.2020 17:03\n\nOrdu'da M\u00fczik ve Sahne Sanatlar\u0131 Fak\u00fcltesi 3'\u00fcnc\u00fc s\u0131n\u0131f \u00f6\u011frencisi Ceren \u00d6zdemir'i (20) evinin bulundu\u011fu binan\u0131n giri\u015finde b\u0131\u00e7aklayarak \u00f6ld\u00fcren \u00d6zg\u00fcr Ardu\u00e7'un, ak\u0131l sa\u011fl\u0131\u011f\u0131 raporuna ula\u015f\u0131ld\u0131. Ardu\u00e7'un ak\u0131l sa\u011fl\u0131\u011f\u0131yla ilgili oy birli\u011fi ile al\u0131nan kararda, 'Bilinci a\u00e7\u0131k, ileti\u015fim kurabilen, uyumlu, duygu durum bozuklu\u011fu yok, d\u00fc\u015f\u00fcnce i\u00e7eri\u011fi normal, hezeyan, hal\u00fcsinasyon tespit edilemedi, ger\u00e7e\u011fi de\u011ferlendirme, yarg\u0131lama, soyutlama yetenekleri normal' denildi.\n\nElaz\u0131\u011f Ruh Sa\u011fl\u0131\u011f\u0131 ve Hastal\u0131klar\u0131 Hastanesi'nde 3 doktorun oy birli\u011fiyle verdi\u011fi raporda, katil \u00d6zg\u00fcr Ardu\u00e7'un 3 Aral\u0131k tarihinde Ceren \u00d6zdemir'i 'canavarca hisle ve eziyet \u00e7ektirerek \u00f6ld\u00fcrme' su\u00e7una kar\u015f\u0131, TCK'n\u0131n 'ak\u0131l hastal\u0131\u011f\u0131 nedeniyle, i\u015fledi\u011fi fiilin hukuki anlam ve sonu\u00e7lar\u0131n\u0131 alg\u0131layamayan veya bu fiille ilgili olarak davran\u0131\u015flar\u0131n\u0131 y\u00f6nlendirme yetene\u011fi \u00f6nemli derecede azalm\u0131\u015f olan ki\u015fiye ceza verilmez' h\u00fckm\u00fcn\u00fc d\u00fczenleyen 32/1 ve 32/2 maddelerinden istifa edemeyece\u011fi bildirildi.\n\n\"AKIL SA\u011eLI\u011eIM BOZUK\" DED\u0130\n\nCeren'in katili \u00d6zg\u00fcr Ardu\u00e7, Ordu 1. A\u011f\u0131r Ceza Mahkemesi'nde g\u00f6r\u00fclen davan\u0131n ilk duru\u015fmas\u0131nda ak\u0131l sa\u011fl\u0131\u011f\u0131n\u0131n yerinde olmad\u0131\u011f\u0131 iddias\u0131nda bulundu. Ardu\u00e7, ifadesinde ak\u0131l hastas\u0131 oldu\u011funu, \u00f6ld\u00fcrme hissinin kendi kontrol\u00fcnde olmad\u0131\u011f\u0131n\u0131, cezaevinden \u00e7\u0131karsa yine cinayet i\u015fleyece\u011fini, tedavi edilmek istedi\u011fini s\u00f6yledi. Mahkeme katil zanl\u0131s\u0131 Ardu\u00e7'un beyan\u0131 \u00fczerine, ak\u0131l sa\u011fl\u0131\u011f\u0131n\u0131n tespit edilmesi gerekti\u011fi g\u00f6r\u00fc\u015f\u00fcyle ruh ve sinir hastal\u0131klar\u0131 hastanesinden rapor talep edilmesine karar verdi.\n\nAKIL SA\u011eLI\u011eI RAPORU OY B\u0130RL\u0130\u011e\u0130YLE VER\u0130LD\u0130\n\nTutuklu bulundu\u011fu Van Y\u00fcksek G\u00fcvenlikli Cezaevi'nden yo\u011fun g\u00fcvenlik \u00f6nlemleriyle Elaz\u0131\u011f'a g\u00f6t\u00fcr\u00fclen katil zanl\u0131s\u0131 Ardu\u00e7, Ruh Sa\u011fl\u0131\u011f\u0131 ve Hastal\u0131klar\u0131 Hastanesi'nde 24 Aral\u0131k'ta muayene edildi. Rapor katil Ardu\u00e7'un cezai ehliyetinin tam oldu\u011funu, \u00fc\u00e7 doktorun imzas\u0131yla ortaya koydu. Ardu\u00e7'un ak\u0131l sa\u011fl\u0131\u011f\u0131yla ilgili oy birli\u011fi ile al\u0131nan kararda \u015f\u00f6yle denildi:\n\n\"B\u0130L\u0130NC\u0130 A\u00c7IK, UYUMLU...\"\n\n\"Yap\u0131lan psikiyatrik muayenesinde bilincinin a\u00e7\u0131k, koopere (ileti\u015fim kurabilen), oryante (uyumlu), affekti otimik (duygu durum bozuklu\u011fu yok), d\u00fc\u015f\u00fcnce i\u00e7eri\u011fi normal, hezeyan, hal\u00fcsinasyon tespit edilemedi\u011fi, ger\u00e7e\u011fi de\u011ferlendirme, yarg\u0131lama, soyutlama yeteneklerinin normal oldu\u011fu tespit edildi.\"\n\nKaynak: DHA\n\nHaber Videosu", "keywords": [], "meta_keywords": [""], "tags": ["Ceren \u00d6zdemir", "Ordu"], "authors": [], "publish_date": null, "summary": "", "article_html": "", "meta_description": "Ordu'da Ceren \u00d6zdemir'i vah\u015fice \u00f6ld\u00fcren \u00d6zg\u00fcr Ardu\u00e7'un 'Ak\u0131l sa\u011fl\u0131\u011f\u0131m bozuk' savunmas\u0131 i\u015fe yaramad\u0131. Sa\u011fl\u0131k heyeti, oy birli\u011fiyle ald\u0131\u011f\u0131 kararda Ardu\u00e7'un ak\u0131l sa\u011fl\u0131\u011f\u0131n\u0131n yerinde oldu\u011funu ve cezai ehliyetinin bulundu\u011funu rapor etti. Raporun detaylar\u0131 ise g\u00fcn y\u00fcz\u00fcne \u00e7\u0131kt\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "Ordu'da Ceren \u00d6zdemir'i vah\u015fice \u00f6ld\u00fcren \u00d6zg\u00fcr Ardu\u00e7'un 'Ak\u0131l sa\u011fl\u0131\u011f\u0131m bozuk' savunmas\u0131 i\u015fe yaramad\u0131. Sa\u011fl\u0131k heyeti, oy birli\u011fiyle ald\u0131\u011f\u0131 kararda Ardu\u00e7'un ak\u0131l sa\u011fl\u0131\u011f\u0131n\u0131n yerinde oldu\u011funu ve cezai ehliyetinin bulundu\u011funu rapor etti. Raporun detaylar\u0131 ise g\u00fcn y\u00fcz\u00fcne \u00e7\u0131kt\u0131.", "image": "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_amp.jpg", "medium": "news", "dateCreated": "2020-01-08T16:31:42+03:00", "dateUpdated": "2020-01-08T17:03:34+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Ceren'in katiline oy birli\u011fi ile verilen 'ak\u0131l sa\u011fl\u0131\u011f\u0131' raporunun detaylar\u0131 ortaya \u00e7\u0131kt\u0131", "description": "Ordu'da Ceren \u00d6zdemir'i vah\u015fice \u00f6ld\u00fcren \u00d6zg\u00fcr Ardu\u00e7'un 'Ak\u0131l sa\u011fl\u0131\u011f\u0131m bozuk' savunmas\u0131 i\u015fe yaramad\u0131. Sa\u011fl\u0131k heyeti, oy birli\u011fiyle ald\u0131\u011f\u0131 kararda Ardu\u00e7'un ak\u0131l sa\u011fl\u0131\u011f\u0131n\u0131n yerinde oldu\u011funu ve cezai ehliyetinin bulundu\u011funu rapor etti. Raporun detaylar\u0131 ise g\u00fcn y\u00fcz\u00fcne \u00e7\u0131kt\u0131.", "url": "https://www.haberler.com/ceren-in-katiline-oy-birligi-ile-verilen-akil-12797421-haberi/", "image": {"identifier": "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_amp.jpg", "secure_url": "https://foto.haberler.com/haber/2020/01/08/ceren-in-katiline-oy-birligi-ile-verilen-akil-12797421_8075_amp.jpg", "width": 1275, "height": 675}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/ceren-in-katiline-oy-birligi-ile-verilen-akil-12797421-haberi/"}