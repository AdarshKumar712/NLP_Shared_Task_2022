{"source_url": "https://www.wirtualnemedia.pl", "url": "https://www.wirtualnemedia.pl/artykul/sdrp-juz-odczuwamy-zapasc-na-rynku-prasowym-domagamy-sie-ogloszen-rzadowych-we-wszystkich-tytulach", "title": "SDRP: ju\u017c odczuwamy zapa\u015b\u0107 na rynku prasowym, domagamy si\u0119 og\u0142osze\u0144 rz\u0105dowych we wszystkich tytu\u0142ach", "top_image": "https://static.wirtualnemedia.pl/media/top/prasa655_1414535992.jpg", "meta_img": "https://static.wirtualnemedia.pl/media/top/prasa655_1414535992.jpg", "images": ["https://www.wirtualnemedia.pl/new_wm_view/img/social/twitter-medium.png", "https://www.wirtualnemedia.pl/new_wm_view/img/default_avatar.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://static.wirtualnemedia.pl/media/top/300/Prawnicy dobre.jpg", "https://www.wirtualnemedia.pl/new_wm_view/img/social/google.png", "https://static.wirtualnemedia.pl/media/100x80/prasa150nowe.jpg", "https://www.wirtualnemedia.pl/new_wm_view/img/newsletter.png", "https://static.wirtualnemedia.pl/media/100x80/Nazwa.plzarabiaj25proc.-150.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/300/onetwp-koronawirus655.png", "https://static.wirtualnemedia.pl/media/100x80/000aaa_loremipsum_1265923687.gif", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/top/prasa655_1414535992.jpg", "https://static.wirtualnemedia.pl/media/top/300/bohdangadomski-zmarl655.png", "https://www.wirtualnemedia.pl/new_wm_view/img/search_icon.png", "https://static.wirtualnemedia.pl/media/top/300/wojciechsurmacz-2020pap-655.jpg", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/100x80/radio6du\u017codobre66.jpg", "https://www.wirtualnemedia.pl/new_wm_view/img/social/mail-medium.png", "https://static.wirtualnemedia.pl/media/top/300/wlodzimierz-schmidt-iab-polska_65566.jpg", "https://static.wirtualnemedia.pl/media/100x80/gazetawyborczaredakcja567.jpg", "https://static.wirtualnemedia.pl/media/top/300/olejnikbudka-tvn24-655.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/100x80/Wlodzimierz Schmidt IAB Polska150.jpg", "https://static.wirtualnemedia.pl/media/100x80/ZUS_plac\u00f3wka150.jpg", "https://forum.wirtualnemedia.pl/images/smilies/icon_biggrin.gif"], "movies": [], "text": "Cz\u0142onkowie Stowarzyszenia pisz\u0105, \u017ce prasa od wielu lat boryka si\u0119 z trudno\u015bciami, wyj\u0105wszy pisma popieraj\u0105ce w\u0142adz\u0119, kt\u00f3re w zamian korzystaj\u0105 z dotacji oraz \u201euczynnych reklamodawc\u00f3w\u201d. - W dobie epidemii minister kultury zapowiada pomoc dla artyst\u00f3w i s\u0142usznie , minister rozwoju zapewnia wsparcie dla przedsi\u0119biorc\u00f3w - te\u017c racja. Natomiast wydawcy pozostaj\u0105 sami z k\u0142opotami i widmem upadku. Prasa nie prze\u017cyje bez czytelnik\u00f3w, ale tak\u017ce bez og\u0142osze\u0144 i dotacji - czytamy w apelu.\n\nJego sygnatariusze tak opisuj\u0105 sytuacj\u0119 prasy w Polsce: spadaj\u0105 nak\u0142ady pism, tytu\u0142y lokalne (i nie tylko) zawieszaj\u0105 wydawanie, coraz wi\u0119cej ich upada, a dziennikarze zatrudniani na umowie zleceniu lub umowie o dzie\u0142o, trac\u0105 prac\u0119 i \u015brodki do \u017cycia.\n\n- Zwracamy si\u0119 do premiera Mateusza Morawieckiego, by dostrzeg\u0142 problemy prasy i dziennikarzy. Media jednej barwy nie zaspokoj\u0105 oczekiwa\u0144 wielu odbior\u00f3w. Oczekujemy, \u017ce minister kultury, dysponuj\u0105cy dotacjami i grantami, nie b\u0119dzie obdarowywa\u0142 nimi tylko medi\u00f3w \u201es\u0142usznej linii\". Domagamy si\u0119, \u017ceby w tym trudnym czasie og\u0142oszenia rz\u0105dowe trafia\u0142y na \u0142amy wszystkich gazet i czasopism - pisz\u0105 dziennikarze.\n\nNawi\u0105zuj\u0105 tym samym do sytuacji utrzymuj\u0105cej si\u0119 od miesi\u0105ca: w ramach rz\u0105dowej kampanii obja\u015bniaj\u0105cej, jak zachowywa\u0107 si\u0119 w czasie epidemii koronawirusa, og\u0142oszenia s\u0105 regularnie publikowane we wszystkich dziennikach og\u00f3lnopolskich z wyj\u0105tkiem \u201eGazety Wyborczej\u201d. - Zdaniem rz\u0105du PiS, czytelnicy Wyborczej nie zas\u0142uguj\u0105 na informacj\u0119 \u201eJak bezpiecznie robi\u0107 zakupy\u201d. Kolejne kryzysowe og\u0142oszenie w\u0142adz dzi\u015b we wszystkich dziennikach poza GW - nak\u0142ad 127 tys. egz. plus 220 cyfrowo. Jak wida\u0107 nienawi\u015b\u0107 do Wyborczej przegrywa z rozs\u0105dkiem - skomentowa\u0142 na Twitterze dziennikarz \u201eGazety Wyborczej\u201d Wojciech Czuchnowski.\n\nW swoim o\u015bwiadczeniu cz\u0142onkowie SDRP przypominaj\u0105, \u017ce tak\u017ce stowarzyszenia dziennikarskie potrzebuj\u0105 wsparcia materialnego aby mog\u0142y spe\u0142nia\u0107 statutowe powinno\u015bci wobec \u015brodowiska. - Stowarzyszenie Dziennikarzy Rzeczypospolitej Polskiej z niepokojem monitoruje stan prasy w dobie epidemii. Przestrzegamy przed zapa\u015bci\u0105 rynku prasowego. Ju\u017c t\u0119 zapa\u015b\u0107 odczuwamy. Mo\u017ce si\u0119 ona pog\u0142\u0119bi\u0107 w szczytowym stadium kryzysu gospodarczego. Dzi\u015b jeszcze zapa\u015bci mo\u017cna zapobiec. Za kilka tygodni na ratunek b\u0119dzie za p\u00f3\u017ano - ko\u0144cz\u0105 sw\u00f3j apel.\n\nO pomoc dla prasy, szczeg\u00f3lnie lokalnej, zaapelowali te\u017c kilka dni temu solidarnie Izba Wydawc\u00f3w Pracy wraz ze Stowarzyszeniem Gazet Lokalnych i Stowarzyszeniem Prasy Lokalnej. Napisali listy do premiera Mateusza Morawieckiego, ministra kultury Piotra Gli\u0144skiego i minister rozwoju Jadwigi Emilewicz.\n\nApeluj\u0105c o pomoc dla wydawc\u00f3w lokalnych tytu\u0142\u00f3w prasowych, zaproponowali tez konkretne rozwi\u0105zania, po kt\u00f3re m\u00f3g\u0142by si\u0119gn\u0105\u0107 rz\u0105d. W\u015br\u00f3d nich wyliczono publikacj\u0119 p\u0142atnych rz\u0105dowych og\u0142osze\u0144 i komunikat\u00f3w, sze\u015bciomiesi\u0119czne zwolnienie wydawc\u00f3w z zap\u0142aty ZUS, wprowadzenie zerowej stawki VAT dla sprzeda\u017cy prasy lokalnej, wyp\u0142at\u0119 w formie nieoprocentowanej po\u017cyczki z bud\u017cetu pa\u0144stwa \u015brodk\u00f3w na pokrycie czynsz\u00f3w, rachunk\u00f3w za pr\u0105d, gaz itp., a tak\u017ce udzielenie nieoprocentowanej pi\u0119cioletniej po\u017cyczki w wysoko\u015bci przychodu ze sprzeda\u017cy za ostatnie sze\u015b\u0107 miesi\u0119cy.\n\nPodobny apel o wsparcie prasy drukowanej i elektronicznej tym razem do czytelnik\u00f3w zaapelowa\u0142 tak\u017ce w marcu prezes Izby Wydawc\u00f3w Prasy i redaktor naczelny \u201eRzeczpospolitej\u201d Bogus\u0142aw Chrabota. - To nie jest \u0142atwy czas dla Polak\u00f3w. Tym wa\u017cniejsza jest pe\u0142na, rzetelna i wiarygodna informacja, kt\u00f3r\u0105 przekazuje czytelnikom prasa - w wydaniach papierowych, a tak\u017ce za po\u015brednictwem medi\u00f3w elektronicznych. Jej rola w czasie pandemii jest szczeg\u00f3lna. Nie zrezygnowali\u015bmy z dy\u017cur\u00f3w dziennikarskich, nie godzimy si\u0119 na obni\u017cenie jako\u015bci naszej pracy, dzia\u0142amy wbrew wszelkim przeciwno\u015bciom. By jednak nasza praca by\u0142a owocna, potrzebujemy wsp\u00f3\u0142pracy czytelnik\u00f3w. Namawiamy do kupowania prasy, do podejmowania prenumeraty, do zapoznawania si\u0119 z nasz\u0105 ofert\u0105 online. Tam, gdzie nie dociera prasa papierowa, sugerujemy, by korzysta\u0107 z wyda\u0144 elektronicznych - czytamy w li\u015bcie Chraboty.\n\nWe \u015brod\u0119 premier og\u0142osi\u0142 kolejn\u0105 transz\u0119 pomocy dla firm dotkni\u0119tych kryzysem. W ramach tzw. tarczy finansowej przedsi\u0119biorstwom r\u00f3\u017cnej wielko\u015bci zostan\u0105 udzielone kredyty o warto\u015bci 100 mld z\u0142, z czego 60 mld z\u0142 bezzwrotnie. Program b\u0119dzie realizowany wsp\u00f3lnie z Narodowym Bankiem Polskim i Polskim Funduszem Rozwoju.", "keywords": [], "meta_keywords": ["dziennikarze prasowi", "prasa", "gazety", "wiadomo\u015bci", "wirtualnemedia.pl"], "tags": ["Epidemia", "Apel", "Og\u0142oszenia rz\u0105dowe", "Rynek prasowy", "Stowarzyszenie Dziennikarzy RP"], "authors": [], "publish_date": null, "summary": "", "article_html": "", "meta_description": "Najnowsze wiadomo\u015bci na temat dziennikarzy prasowych w Polsce i za granic\u0105 w WirtualneMedia.pl", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Najnowsze wiadomo\u015bci na temat dziennikarzy prasowych w Polsce i za granic\u0105 w WirtualneMedia.pl", "keywords": "dziennikarze prasowi, prasa, gazety, wiadomo\u015bci, wirtualnemedia.pl", "og": {"image": "https://static.wirtualnemedia.pl/media/top/prasa655_1414535992.jpg", "type": "article", "url": "https://www.wirtualnemedia.pl/artykul/sdrp-juz-odczuwamy-zapasc-na-rynku-prasowym-domagamy-sie-ogloszen-rzadowych-we-wszystkich-tytulach", "title": "SDRP: ju\u017c odczuwamy zapa\u015b\u0107 na rynku prasowym, domagamy si\u0119 og\u0142osze\u0144 rz\u0105dowych we wszystkich tytu\u0142ach", "description": "Stowarzyszenie Dziennikarzy RP zaapelowa\u0142o do premiera Mateusza Morawieckiego o umieszczanie rz\u0105dowych og\u0142osze\u0144 we wszystkich gazetach i czasopismach. W ten spos\u00f3b prezydium Stowarzyszenia zabra\u0142o g\u0142os w kwestii nieumieszczania anons\u00f3w przez rz\u0105d w \u201eGazecie Wyborczej\u201d. - Przestrzegamy przed zapa\u015bci\u0105 rynku prasowego. Ju\u017c t\u0119 zapa\u015b\u0107 odczuwamy - pisze SDRP w apelu zatytu\u0142owanym \u201ePrasa umiera\u201d."}, "thumbnail": "https://static.wirtualnemedia.pl/media/top/prasa655_1414535992.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/sdrp-juz-odczuwamy-zapasc-na-rynku-prasowym-domagamy-sie-ogloszen-rzadowych-we-wszystkich-tytulach"}