{"source_url": "https://www.star.com.tr", "url": "https://www.star.com.tr/dunya/abdden-vatandaslarina-cagri-ulkeyi-hemen-terk-edin-haber-1504496/", "title": "ABD'den Irak'taki vatanda\u015flar\u0131na \u00e7a\u011fr\u0131: \u00dclkeyi hemen terk edin", "top_image": "https://imgs.stargazete.com/imgsdisk/maintmps/2020/01/03/abdden-vatandaslarina-cag-236_2-41.jpg", "meta_img": "https://imgs.stargazete.com/imgsdisk/maintmps/2020/01/03/abdden-vatandaslarina-cag-236_2-41.jpg", "images": ["https://imgs.stargazete.com/imgsdisk/maintmps/2020/01/03/abdden-vatandaslarina-cag-236_2-41.jpg", "https://www.star.com.tr/assetsnew/img/1x1.png", "https://d5nxst8fruw4z.cloudfront.net/atrk.gif?account=ZxU6o1QolK10N8"], "movies": [], "text": "03.01.2020 10:56 - G\u00fcncelleme: 03.01.2020 11:08\n\nABD'nin Ba\u011fdat B\u00fcy\u00fckel\u00e7ili\u011fi, Irak'taki ABD vatanda\u015flar\u0131na \"\u00fclkeyi h\u0131zla terk etmeleri\" \u00e7a\u011fr\u0131s\u0131nda bulundu.\n\n\u0130RANLI GENELERAL S\u00dcLEYMAN\u0130 \u00d6LD\u00dcR\u00dcLD\u00dc\n\nIrak'\u0131n ba\u015fkenti Ba\u011fdat'ta havaalan\u0131na d\u00fczenlenen f\u00fcze sald\u0131r\u0131s\u0131nda \u0130ran Devrim Muhaf\u0131zlar\u0131 Ordusu'na ba\u011fl\u0131 Kud\u00fcs G\u00fcc\u00fc Komutan\u0131 Kas\u0131m S\u00fcleymani ve \u0130ran yanl\u0131s\u0131 Ha\u015fdi \u015eabi \u00f6rg\u00fct\u00fcn\u00fcn Ba\u015fkan Yard\u0131mc\u0131s\u0131 Ebu Mehdi el-M\u00fchendis'in \u00f6ld\u00fcr\u00fcld\u00fc\u011f\u00fc bildirildi.\n\nTRUMP'IN TAL\u0130MATI\n\nABD Savunma Bakanl\u0131\u011f\u0131 (Pentagon), ABD Ba\u015fkan\u0131 Donald Trump'\u0131n talimat\u0131 ile d\u00fczenlenen operasyonda \u0130ran Devrim Muhaf\u0131zlar\u0131 Ordusu'na (DMO) ba\u011fl\u0131 Kud\u00fcs G\u00fcc\u00fc Komutan\u0131 General Kas\u0131m S\u00fcleymani'nin \u00f6ld\u00fcr\u00fcld\u00fc\u011f\u00fcn\u00fc a\u00e7\u0131klad\u0131.\n\n\u0130ranl\u0131 general S\u00fcleymani ve Ha\u015fdi \u015eabi Ba\u015fkan Yard\u0131mc\u0131s\u0131 el-M\u00fchendis \u00f6ld\u00fcr\u00fcld\u00fc\n\n\u0130ranl\u0131 komutan\u0131n \u00f6ld\u00fcr\u00fclmesinden sonra Ba\u011fdat'ta sevin\u00e7 g\u00f6sterileri d\u00fczenlendi\n\nPentagon'dan yap\u0131lan yaz\u0131l\u0131 a\u00e7\u0131klamada, \"ABD ordusu, Ba\u015fkan'\u0131n talimat\u0131 ile, ABD taraf\u0131ndan yabanc\u0131 ter\u00f6r \u00f6rg\u00fct\u00fc olarak tan\u0131nan \u0130ran Devrim Muhaf\u0131zlar\u0131 Ordusu Kud\u00fcs G\u00fcc\u00fc'n\u00fcn Komutan\u0131 Kas\u0131m S\u00fcleymani'yi \u00f6ld\u00fcrerek (b\u00f6lgedeki) ABD personelini korumak i\u00e7in kararl\u0131 ve savunma ama\u00e7l\u0131 bir ad\u0131m atm\u0131\u015ft\u0131r.\" ifadeleri kullan\u0131ld\u0131.\n\nS\u00fcleymani ve Kud\u00fcs G\u00fcc\u00fc'n\u00fcn y\u00fczlerce Amerikal\u0131n\u0131n \u00f6ld\u00fcr\u00fclmesinden sorumlu oldu\u011fu ifade edilen a\u00e7\u0131klamada, \"General S\u00fcleymani aktif olarak Irak ve b\u00f6lgedeki Amerikan diplomat ve askerlerine y\u00f6nelik sald\u0131r\u0131 plan\u0131 yap\u0131yordu.\" saptamas\u0131 dikkati \u00e7ekti.\n\nA\u00e7\u0131klamada, ayr\u0131ca \u015funlar kaydedildi:\n\n\"S\u00fcleymani Irak ve Amerikan vatanda\u015flar\u0131n\u0131n \u00f6lmesine ve yaralanmas\u0131na yol a\u00e7an 27 Aral\u0131k'taki sald\u0131r\u0131 dahil son birka\u00e7 ay boyunca Irak'taki koalisyon \u00fcslerine d\u00fczenlenen sald\u0131r\u0131lar\u0131 azmettirmi\u015fti. General S\u00fcleymani, bu hafta ABD'nin Ba\u011fdat'taki B\u00fcy\u00fckel\u00e7ili\u011fine y\u00f6nelik sald\u0131r\u0131lar\u0131 da onaylam\u0131\u015ft\u0131. Bu sald\u0131r\u0131 \u0130ran'\u0131n gelecekteki sald\u0131r\u0131lar\u0131n\u0131 cayd\u0131rma amac\u0131yla d\u00fczenlendi. ABD, d\u00fcnyadaki vatanda\u015flar\u0131m\u0131z\u0131 ve menfaatlerimizi korumak i\u00e7in gerekli t\u00fcm ad\u0131mlar\u0131 atacakt\u0131r.\"", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "ABD'nin Ba\u011fdat B\u00fcy\u00fckel\u00e7ili\u011fi, Irak'taki ABD vatanda\u015flar\u0131na '\u00fclkeyi h\u0131zla terk etmeleri' \u00e7a\u011fr\u0131s\u0131nda bulundu", "meta_lang": "", "meta_favicon": "https://www.star.com.tr/content/images/str.ico", "meta_data": {"title": "ABD'den Irak'taki vatanda\u015flar\u0131na \u00e7a\u011fr\u0131: \u00dclkeyi hemen terk edin", "description": "ABD'nin Ba\u011fdat B\u00fcy\u00fckel\u00e7ili\u011fi, Irak'taki ABD vatanda\u015flar\u0131na '\u00fclkeyi h\u0131zla terk etmeleri' \u00e7a\u011fr\u0131s\u0131nda bulundu", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/dunya/abdden-vatandaslarina-cagri-ulkeyi-hemen-terk-edin-haber-1504496/", "type": "article", "title": "\u00dclkeyi hemen terk edin | STAR", "locale": "tr_TR", "image": "https://imgs.stargazete.com/imgsdisk/maintmps/2020/01/03/abdden-vatandaslarina-cag-236_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1504496, "viewport": "width=1024", "section": "D\u00fcnya", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/01/03/abdden-vatandaslarina-cag-236_2-41.jpg", "url": "https://www.star.com.tr/dunya/abdden-vatandaslarina-cagri-ulkeyi-hemen-terk-edin-haber-1504496/", "card": "summary_large_image", "site": "@stargazete", "title": "\u00dclkeyi hemen terk edin", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/dunya/abdden-vatandaslarina-cagri-ulkeyi-hemen-terk-edin-haber-1504496/"}