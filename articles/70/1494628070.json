{"source_url": "https://www.durushaber.com.tr", "url": "https://www.durushaber.com.tr/spor/cumhurbaskani-erdogan-kulup-baskanlarini-kabul-etti-h41602.html", "title": "Cumhurba\u015fkan\u0131 Erdo\u011fan, Kul\u00fcp Ba\u015fkanlar\u0131n\u0131 kabul etti", "top_image": "https://www.durushaber.com.tr/images/haberler/2020/01/erdogan-tff-ve-kulupler-birligini-kabul-etti_5b7f3.jpg", "meta_img": "https://www.durushaber.com.tr/images/haberler/2020/01/erdogan-tff-ve-kulupler-birligini-kabul-etti_5b7f3.jpg", "images": ["https://www.durushaber.com.tr/images/haberler/2020/01/iran-dan-bomba-itiraf-ukrayna-ucaginin-neden-dustugunu-acikladi_9900a.jpg", "https://www.durushaber.com.tr/images/album/thumbs/4_19.jpg", "https://www.durushaber.com.tr/images/album/thumbs/2ac3006a65fd797a.jpg", "https://www.durushaber.com.tr/images/haberler/2020/01/erdogan-tff-ve-kulupler-birligini-kabul-etti_5b7f3.jpg", "https://www.durushaber.com.tr/images/haberler/2020/01/emniyetin-hdp-orgut-icin-yapti-dedigi-yolu-il-ozel-idaresi-yapmis_bee79.jpg", "https://www.durushaber.com.tr/images/haberler/2020/01/kayyim-atanan-ikikopru-belediyesi-esbaskanlarina-da-erdogan-davetiyesi-gitti_36515.jpg", "https://www.durushaber.com.tr/images/haberler/2020/01/soylu-demirtas-tiyatrosundan-rahatsiz-oldu-eksik-yapmissiniz-kadir-efendi_14f14.jpg", "https://www.durushaber.com.tr/images/security_code.jpg", "https://www.durushaber.com.tr/images/banner/duruslogo.png", "https://mc.yandex.ru/watch/40909959", "https://www.durushaber.com.tr/images/banner/logo_1_1.png", "https://www.durushaber.com.tr/images/haberler/2020/01/kadir-inanir-dan-suleyman-soylu-ya-demirtas-yaniti_a5d95.png", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/album/thumbs/1.png", "https://www.durushaber.com.tr/images/haberler/2020/01/belediye-baskani-kurtce-tabelayi-indirdi-meclis-3-dilli-tabela-karari-aldi_ecfcf.jpg", "https://www.durushaber.com.tr/images/album/thumbs/kapak-1_16_9_1575030297.jpg"], "movies": [], "text": "Cumhurba\u015fkan\u0131 Erdo\u011fan, Spor Bakan\u0131 Kasapo\u011flu ve futbol camias\u0131 temsilcilerini kabul etti. Toplant\u0131da TFF Ba\u015fkan\u0131 Nihat \u00d6zdemir de haz\u0131r bulundu. Kritik toplant\u0131da kul\u00fcplerin yap\u0131land\u0131r\u0131lan bor\u00e7lar\u0131 ve meclise sunulacak Kul\u00fcpler Yasas\u0131 g\u00f6r\u00fc\u015f\u00fclecek.\n\nCumhurba\u015fkan\u0131 Recep Tayyip Erdo\u011fan; Gen\u00e7lik ve Spor Bakan\u0131 Mehmet Muharrem Kasapo\u011flu, T\u00fcrkiye Futbol Federasyonu Ba\u015fkan\u0131 Nihat \u00d6zdemir, Kul\u00fcpler Birli\u011fi Vakf\u0131 Ba\u015fkan\u0131 Mehmet Sepil ve kul\u00fcp ba\u015fkanlar\u0131n\u0131 kabul etti. Toplant\u0131da T\u00fcrk futbolunun harcama limitleri konusu ve sorunlar\u0131n\u0131n yan\u0131 s\u0131ra yak\u0131nda TBMM\u2019ye sunulacak Spor Kul\u00fcpleri ve Federasyonlar\u0131 Yasas\u0131 g\u00f6r\u00fc\u015f\u00fclecek.\n\nMEHMET SEP\u0130L: UZUN YILLAR SONRA B\u0130R ARAYA GELMEN\u0130N B\u00dcY\u00dcK FAYDASI VAR\n\nKul\u00fcpler Birli\u011fi Vakf\u0131 Ba\u015fkan\u0131 Mehmet Sepil, Ankara\u2019da s\u00fcren Spor Kul\u00fcpleri ve Federasyonlar\u0131 \u00c7al\u0131\u015ftay\u0131'n\u0131n ikinci g\u00fcn\u00fc \u00f6\u011fle aras\u0131nda, Gen\u00e7lik ve Spor Bakan\u0131 Mehmet Muharrem Kasapo\u011flu ve T\u00fcrkiye Futbol Federasyonu (TFF) Ba\u015fkan\u0131 Nihat \u00d6zdemir ile bas\u0131n birlikte mensuplar\u0131na a\u00e7\u0131klamada bulundu.\n\n\u00c7al\u0131\u015ftay\u0131n \u00e7ok yararl\u0131 ge\u00e7ti\u011fini ifade eden Kul\u00fcpler Birli\u011fi Vakf\u0131 Ba\u015fkan\u0131 Mehmet Sepil, \u201cS\u00fcper Lig, 1., 2. ve 3. Lig kul\u00fcplerinin kat\u0131l\u0131m\u0131yla uzunca \u00e7al\u0131\u015ft\u0131k. \u00c7ok yararl\u0131 bir \u00e7al\u0131\u015fma oldu. D\u00fcn \u00f6\u011fleden sonraki panellerde bakanl\u0131\u011f\u0131m\u0131z yuvarlak masa toplant\u0131s\u0131 d\u00fczenledi. T\u00fcm liglerdeki kul\u00fcplerimiz ayn\u0131 masada T\u00fcrk futbolunun sorunlar\u0131n\u0131 tart\u0131\u015ft\u0131lar. \u00d6zellikle stratejik konular\u0131n neler oldu\u011fu ve burada yap\u0131lmas\u0131 gereken de\u011fi\u015fiklikler tart\u0131\u015f\u0131ld\u0131. Bir S\u00fcper Lig ba\u015fkan\u0131 olarak di\u011fer liglerle oturmam\u0131z bize deneyim kazand\u0131rd\u0131. Herkes g\u00f6r\u00fc\u015flerini ifade etti. \u00d6n\u00fcm\u00fczdeki g\u00fcnlerde de bu \u00e7al\u0131\u015fmalar\u0131m\u0131z s\u00fcrecek. Ama ilk g\u00fcnden \u015funu g\u00f6rd\u00fck ki uzun y\u0131llar sonra bir araya gelmenin ve herkesin g\u00f6r\u00fc\u015flerini ifade etmesinin \u00e7ok b\u00fcy\u00fck faydas\u0131 var. Samimiyetle buradan \u00e7ok iyi sonu\u00e7lar\u0131n \u00e7\u0131kaca\u011f\u0131n\u0131 ve T\u00fcrk futbolunun, T\u00fcrk sporunun yararlanaca\u011f\u0131n\u0131 d\u00fc\u015f\u00fcn\u00fcyorum\u201d diye konu\u015ftu. (DHA)", "keywords": [], "meta_keywords": ["Cumhurba\u015fkan\u0131 Erdo\u011fan", "kul\u00fcp", "spor", "Spor Bakan\u0131 Kasapo\u011flu", "futbol", "toplanti"], "tags": [], "authors": ["Duru\u015f Haber"], "publish_date": null, "summary": "", "article_html": "", "meta_description": "Cumhurba\u015fkan\u0131 Erdo\u011fan Spor Bakan\u0131 Kasapo\u011flu ve futbol camias\u0131 temsilcilerini kabul etti. Toplant\u0131da TFF Ba\u015fkan\u0131 Nihat \u00d6zdemir de haz\u0131r bulundu. Kritik", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "Cumhurba\u015fkan\u0131 Erdo\u011fan Spor Bakan\u0131 Kasapo\u011flu ve futbol camias\u0131 temsilcilerini kabul etti. Toplant\u0131da TFF Ba\u015fkan\u0131 Nihat \u00d6zdemir de haz\u0131r bulundu. Kritik", "keywords": "Cumhurba\u015fkan\u0131 Erdo\u011fan, kul\u00fcp, spor, Spor Bakan\u0131 Kasapo\u011flu, futbol, toplanti", "news_keywords": "Cumhurba\u015fkan\u0131 Erdo\u011fan, kul\u00fcp, spor, Spor Bakan\u0131 Kasapo\u011flu, futbol, toplanti", "robots": "noodp", "author": "Duru\u015f Haber", "fb": {"admins": 10213183142234014}, "theme-color": "#34495e", "og": {"type": "article", "site_name": "Duru\u015f Haber", "title": "Cumhurba\u015fkan\u0131 Erdo\u011fan, Kul\u00fcp Ba\u015fkanlar\u0131n\u0131 kabul etti", "description": "Cumhurba\u015fkan\u0131 Erdo\u011fan Spor Bakan\u0131 Kasapo\u011flu ve futbol camias\u0131 temsilcilerini kabul etti. Toplant\u0131da TFF Ba\u015fkan\u0131 Nihat \u00d6zdemir de haz\u0131r bulundu. Kritik", "url": "https://www.durushaber.com.tr/spor/cumhurbaskani-erdogan-kulup-baskanlarini-kabul-etti-h41602.html", "image": "https://www.durushaber.com.tr/images/haberler/2020/01/erdogan-tff-ve-kulupler-birligini-kabul-etti_5b7f3.jpg"}, "twitter": {"card": "summary_large_image", "url": "http://www.durushaber.com.tr/spor/cumhurbaskani-erdogan-kulup-baskanlarini-kabul-etti-h41602.html", "domain": "https://www.durushaber.com.tr/", "site": "durushabercom", "title": "Cumhurba\u015fkan\u0131 Erdo\u011fan, Kul\u00fcp Ba\u015fkanlar\u0131n\u0131 kabul etti", "description": "Cumhurba\u015fkan\u0131 Erdo\u011fan Spor Bakan\u0131 Kasapo\u011flu ve futbol camias\u0131 temsilcilerini kabul etti. Toplant\u0131da TFF Ba\u015fkan\u0131 Nihat \u00d6zdemir de haz\u0131r bulundu. Kritik", "image": {"src": "https://www.durushaber.com.tr/images/haberler/2020/01/erdogan-tff-ve-kulupler-birligini-kabul-etti_5b7f3.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "Cumhurba\u015fkan\u0131 Erdo\u011fan, Kul\u00fcp Ba\u015fkanlar\u0131n\u0131 kabul etti", "dc.keywords": "Cumhurba\u015fkan\u0131 Erdo\u011fan, kul\u00fcp, spor, Spor Bakan\u0131 Kasapo\u011flu, futbol, toplanti", "dc.description": "Cumhurba\u015fkan\u0131 Erdo\u011fan Spor Bakan\u0131 Kasapo\u011flu ve futbol camias\u0131 temsilcilerini kabul etti. Toplant\u0131da TFF Ba\u015fkan\u0131 Nihat \u00d6zdemir de haz\u0131r bulundu. Kritik"}, "canonical_link": "https://www.durushaber.com.tr/spor/cumhurbaskani-erdogan-kulup-baskanlarini-kabul-etti-h41602.html"}