{"source_url": "http://www.trthaber.com", "url": "http://www.trthaber.com/haber/turkiye/tarihi-kapalicarsi-ve-misir-carsisi-yeniden-hizmet-vermeye-basladi-488872.html", "title": "Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131 yeniden hizmet vermeye ba\u015flad\u0131", "top_image": "https://www.trthaber.com/resimler/1298000/1298049.jpg", "meta_img": "https://www.trthaber.com/resimler/1298000/1298049.jpg", "images": ["http://www.trthaber.com/static/images/google-news-button.png", "http://www.trthaber.com/static/images/e-mail.png", "http://www.trthaber.com/haber/turkiye/dosyalar/images/carsi (2)(1).jpg", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/haber/turkiye/dosyalar/images/misircarsisi.jpg", "http://www.trthaber.com/haber/turkiye/dosyalar/images/carsi (3).jpg", "http://www.trthaber.com/haber/turkiye/resimler/1304000/1305670.jpg", "http://www.trthaber.com/static/images/play-button-2.png", "https://www.trthaber.com/resimler/1298000/1298049.jpg", "https://www.trthaber.com/static/images/header-compact-logo.png", "http://www.trthaber.com/static/images/koronavirus-sitene-ekle-banner-300x250.jpg", "http://www.trthaber.com/haber/turkiye/resimler/1304000/1305569.jpg", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "Kapal\u0131\u00e7ar\u015f\u0131'daki t\u00f6ren \u00f6ncesinde esnafla dua edildi. Daha sonra \u00e7ar\u015f\u0131n\u0131n 10.00-16.00'da hizmet verece\u011fi duyuruldu.\n\n\u0130stanbul Valisi Ali Yerlikaya, buradaki konu\u015fmas\u0131nda, salg\u0131n dolay\u0131s\u0131yla ge\u00e7ici s\u00fcre hizmet veremeyen \u00e7ar\u015f\u0131lar\u0131 bug\u00fcn itibar\u0131yla a\u00e7t\u0131klar\u0131n\u0131 s\u00f6yledi.\n\n\"Sizlerin el birli\u011fiyle y\u00fcrek birli\u011fiyle tekrar ekonomimizi dinamik hale getirece\u011fiz\"\n\nDaha \u00f6nce salg\u0131n dolay\u0131s\u0131yla \"Evde kal\" dediklerini ancak art\u0131k i\u015fe g\u00fcce d\u00f6nme zaman\u0131 oldu\u011funu belirten Yerlikaya, \u015f\u00f6yle konu\u015ftu:\n\n\"\u00dcretim, hizmet sekt\u00f6r\u00fc, kapal\u0131 \u00e7ar\u015f\u0131m\u0131z az sonra M\u0131s\u0131r \u00c7ar\u015f\u0131m\u0131z, AVM'lerimiz esnaf\u0131m\u0131z, zanaatkar\u0131m\u0131z, sanayicimiz hepimiz kurallara riayet edece\u011fiz, birbirimizle yard\u0131mla\u015faca\u011f\u0131z ama i\u015fimize d\u00f6nece\u011fiz. Bu \u00fc\u00e7 aya yak\u0131n zamand\u0131r ekonomik olarak yava\u015flad\u0131k ancak Allah'\u0131n izniyle yine bulundu\u011fu yerden h\u0131zla kalkacak, sizlerin el birli\u011fiyle y\u00fcrek birli\u011fiyle tekrar ekonomimizi dinamik hale getirece\u011fiz.''\n\n\"M\u00fccadeleye devam\"\n\nYerlikaya, maske, sosyal mesafe ve temizlik kurallar\u0131n\u0131 da an\u0131msatt\u0131.\n\nBilim Kurulunun \u00f6nerisi do\u011frultusunda Sa\u011fl\u0131k Bakanl\u0131\u011f\u0131n\u0131n karar\u0131yla koronavir\u00fcs s\u00fcrecinde devletin d\u00fcnyaya \u00f6rnek tedbirler ald\u0131\u011f\u0131n\u0131 vurgulayan Yerlikaya, \"Koronavir\u00fcs salg\u0131n\u0131yla m\u00fccadelede ger\u00e7ekten takdire \u015fayan bir noktaya geldik ama her \u015fey bitmedi. Uzunca bir zamand\u0131r evlerimizde kald\u0131k sabrettik, millet-devlet el birli\u011fi yapt\u0131k g\u00fczel neticeler ald\u0131k ama kontroll\u00fc sosyal hayat diye tan\u0131mlad\u0131\u011f\u0131m\u0131z bug\u00fcnlerde yine m\u00fccadeleye devam.'' diye konu\u015ftu.\n\nVali Yerlikaya, a\u00e7\u0131l\u0131\u015f\u0131n ard\u0131ndan \u00e7ar\u015f\u0131y\u0131 gezerek esnaf\u0131 selamlad\u0131 ve baz\u0131 d\u00fckkanlar\u0131 ziyaret ederek hay\u0131rl\u0131 olsun dile\u011finde bulundu.\n\nYerlikaya daha sonra M\u0131s\u0131r \u00c7ar\u015f\u0131s\u0131'na ge\u00e7erek a\u00e7\u0131l\u0131\u015f\u0131n esnaf i\u00e7in hay\u0131rl\u0131 ve bereketli olmas\u0131n\u0131 temenni etti.\n\n\"\u00c7ar\u015f\u0131da m\u00fc\u015fteriler de esnaf\u0131n\u0131 \u00f6zlemi\u015f dolay\u0131s\u0131yla hasret bitti\"\n\nEsnafa bol kazan\u00e7lar dileyen Yerlikaya, \"G\u00f6rd\u00fc\u011f\u00fcm\u00fcz manzara \u015fu, b\u00fct\u00fcn esnaf\u0131m\u0131z, \u00e7ar\u015f\u0131s\u0131n\u0131, m\u00fc\u015fterilerini \u00f6zlemi\u015f. \u00c7ar\u015f\u0131da m\u00fc\u015fteriler de esnaf\u0131n\u0131 \u00f6zlemi\u015f dolay\u0131s\u0131yla hasret bitti.'' ifadesini kulland\u0131.\n\nT\u00f6rene, Fatih Belediye Ba\u015fkan\u0131 Erg\u00fcn Turan, \u0130stanbul \u0130l M\u00fcft\u00fcs\u00fc Prof. Dr. Mehmet Emin Ma\u015fal\u0131, Kapal\u0131\u00e7ar\u015f\u0131 Y\u00f6netim Kurulu Ba\u015fkan\u0131 Fatih Kurtulmu\u015f ve esnaf kat\u0131ld\u0131.", "keywords": [], "meta_keywords": ["tarihi kapal\u0131\u00e7ar\u015f\u0131", "m\u0131s\u0131r \u00e7ar\u015f\u0131s\u0131"], "tags": [], "authors": [], "publish_date": null, "summary": "", "article_html": "", "meta_description": "Yeni tip koronavir\u00fcs (COVID-19) tedbirleri kapsam\u0131nda 24 Mart'ta ge\u00e7ici olarak kapat\u0131lan Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131, yeniden hizmet vermeye ba\u015flad\u0131.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Yeni tip koronavir\u00fcs (COVID-19) tedbirleri kapsam\u0131nda 24 Mart'ta ge\u00e7ici olarak kapat\u0131lan Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131, yeniden hizmet vermeye ba\u015flad\u0131.", "keywords": "tarihi kapal\u0131\u00e7ar\u015f\u0131, m\u0131s\u0131r \u00e7ar\u015f\u0131s\u0131", "og": {"title": "Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131 yeniden hizmet vermeye ba\u015flad\u0131", "description": "Yeni tip koronavir\u00fcs (COVID-19) tedbirleri kapsam\u0131nda 24 Mart'ta ge\u00e7ici olarak kapat\u0131lan Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131, yeniden hizmet vermeye ba\u015flad\u0131.", "image": "https://www.trthaber.com/resimler/1298000/1298049.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/turkiye/tarihi-kapalicarsi-ve-misir-carsisi-yeniden-hizmet-vermeye-basladi-488872.html", "title": "Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131 yeniden hizmet vermeye ba\u015flad\u0131", "description": "Yeni tip koronavir\u00fcs (COVID-19) tedbirleri kapsam\u0131nda 24 Mart'ta ge\u00e7ici olarak kapat\u0131lan Tarihi Kapal\u0131\u00e7ar\u015f\u0131 ve M\u0131s\u0131r \u00c7ar\u015f\u0131s\u0131, yeniden hizmet vermeye ba\u015flad\u0131.", "image": "https://www.trthaber.com/resimler/1298000/1298049.jpg"}}, "canonical_link": ""}