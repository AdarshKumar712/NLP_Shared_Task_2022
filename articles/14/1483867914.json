{"source_url": "http://fronda.pl", "url": "http://fronda.pl/a/przewodniczacy-episkopatu-na-nowy-rok-wszystkim-zdrowia-i-zbawienia,138530.html", "title": "Przewodnicz\u0105cy Episkopatu na Nowy Rok: Wszystkim zdrowia i zbawienia", "top_image": "https://www.fronda.pl/site_media/media/uploads/article/.thumbnails/abpgadecki-yt-episkopatwef3f2323f-1200x630.jpg", "meta_img": "https://www.fronda.pl/site_media/media/uploads/article/.thumbnails/abpgadecki-yt-episkopatwef3f2323f-1200x630.jpg", "images": ["http://fronda.pl/site_media/images/autopromotion/hostel_logo.png", "http://fronda.pl/site_media/media/uploads/article/.thumbnails/abpgadecki-yt-episkopatwef3f2323f-746x280.jpg\n", "http://fronda.pl/site_media/images/autopromotion/holland_logo.png", "http://fronda.pl/site_media/images/autopromotion/holender_logo.png", "http://fronda.pl/site_media/images/logo.png", "http://fronda.pl/site_media/media/uploads/avatar/.thumbnails/stalker-new-cbs-50x50.jpg", "http://fronda.pl/site_media/images/aniol.jpg", "http://fronda.pl/site_media/media/uploads/article/.thumbnails/juszczyszyn-yt-videokod_sieciowa_telewizja_obywatelska-190x100.jpg", "http://fronda.pl/site_media/vendor/facebox/closelabel.png", "http://fronda.pl/site_media/media/uploads/avatar/.thumbnails/default-50x50.png", "http://fronda.pl/site_media/media/uploads/article/.thumbnails/Walesa%20fot%20Olivier%20Ezratty%20cc30-190x100.jpg", "http://fronda.pl/site_media/images/blank.gif", "http://fronda.pl/site_media/media/uploads/article/.thumbnails/friedman_s%C3%B8renkierkegaard_via_wikipedia%2C_cc_4.0_polska_flaga_lukas_plewnia_via_flickr%2C_cc_by-sa_2.0-190x100.jpg", "http://fronda.pl/site_media/images/autopromotion/fort24_logo.png", "http://fronda.pl/site_media/images/facebook.png", "https://www.fronda.pl/site_media/media/uploads/article/.thumbnails/abpgadecki-yt-episkopatwef3f2323f-1200x630.jpg"], "movies": [], "text": "Niech otwieraj\u0105cy si\u0119 przed nami kolejny rok b\u0119dzie szcz\u0119\u015bliwym czasem dla wszystkich bez wyj\u0105tku. Niech przyniesie rozwi\u0105zywanie spraw trudnych. Ca\u0142ej naszej Ojczy\u017anie \u2013 b\u0142ogos\u0142awionego Roku Pa\u0144skiego 2020. Wszystkim zdrowia i zbawienia \u2013 \u017cyczy abp Stanis\u0142aw G\u0105decki, Przewodnicz\u0105cy Episkopatu Polski z okazji Nowego Roku.\n\n\u201eMoi Drodzy, dok\u0105dkolwiek b\u0119dziecie zmierzali w tym Nowym Roku, niech wsz\u0119dzie prowadzi Was Mi\u0142o\u015b\u0107, czyli Chrystus\u201d \u2013 dodaje.\n\nPrzewodnicz\u0105cy Episkopatu Polski, z okazji rozpoczynaj\u0105cego si\u0119 nowego roku, podj\u0105\u0142 refleksj\u0119 nad mijaj\u0105cym czasem. Zestawiaj\u0105c czas chronologiczny z czasem \u201ebiblijnym\u201d, podkre\u015bli\u0142, \u017ce dzi\u0119ki wkroczeniu Boga, czas chronologiczny zyskuje g\u0142\u0119bi\u0119 i tre\u015b\u0107, \u201ebo to co si\u0119 w nim dzieje, staje si\u0119 jednocze\u015bnie histori\u0105 Bo\u017cego dzia\u0142ania w \u015bwiecie\u201d.\n\nPodsumowuj\u0105c mijaj\u0105cy rok, abp G\u0105decki wyr\u00f3\u017cni\u0142 w nim takie wydarzenia jak: 40-lecie pierwszej pielgrzymki \u015bw. Jana Paw\u0142a II do Polski (2-10 czerwca), og\u0142oszenie beatyfikacji kard. Stefana Wyszy\u0144skiego (21 pa\u017adziernika), Zgromadzenie Synodu Biskup\u00f3w dla Amazonii (6 do 27 pa\u017adziernika) , kanonizacj\u0119 kard. Newmana (13 pa\u017adziernika), Nadzwyczajny Miesi\u0105c Misyjny (pa\u017adziernik) a tak\u017ce ustanowienie przez Parlament \u015bwi\u0119ta Chrztu Polski (14 kwietnia) i Europejskie Spotkanie M\u0142odzie\u017cy Taiz\u00e8 we Wroc\u0142awiu (28 grudnia2019-1 stycznia 2020). W\u015br\u00f3d nadchodz\u0105cych wydarze\u0144 wa\u017cnych dla Ko\u015bcio\u0142a w 2020 roku wymieni\u0142: 100-lecie urodzin \u015bw. Jana Paw\u0142a II i narodow\u0105 pielgrzymk\u0119 do Rzymu z tej okazji (17 maja), beatyfikacj\u0119 kard. Stefana Wyszy\u0144skiego w Warszawie (7 czerwca), Narodow\u0105 Pielgrzymk\u0119 Duchowie\u0144stwa do Dachau (29 kwietnia) i Kongres Eucharystyczny w Budapeszcie (wrzesie\u0144 2020).\n\n\u201eDzi\u0119kuj\u0105c Bogu za ka\u017cde otrzymane w minionym roku dobro, mam zaszczyt i przyjemno\u015b\u0107 \u2013 w imieniu Ko\u015bcio\u0142a katolickiego w Polsce \u2013 serdecznie pozdrowi\u0107 ka\u017cdego Polaka i Polk\u0119 w naszej Ojczy\u017anie i poza jej granicami oraz z\u0142o\u017cy\u0107 moje najlepsze \u017cyczenia pomy\u015blnego Nowego Roku\u201d \u2013 \u017cyczy Przewodnicz\u0105cy Episkopatu.\n\nPublikujemy pe\u0142n\u0105 tre\u015b\u0107 \u017cycze\u0144: \u017byczenia noworoczne 2020\n\n\u201eWszystko ma sw\u00f3j czas, i jest wyznaczona godzina na wszystkie sprawy pod niebem\u2026 czas rzucania kamieni i czas ich zbierania\u201d \u2013 m\u00f3wi autor Ksi\u0119gi Koheleta (3,1.5).\n\nPierwsze dni ka\u017cdego roku to dobra okazja do chwili zadumy nad mijaj\u0105cym czasem. Zazwyczaj \u015bwiat jawi si\u0119 nam jako przestrze\u0144, przez kt\u00f3r\u0105 przep\u0142ywa pot\u0119\u017cny strumie\u0144 czasu. Jest to tzw. \u201eczas zegarowy\u201d (chronos), oboj\u0119tny na ludzkie doznania.\n\nInaczej ni\u017c ten czas \u2013 zwany chronologicznym \u2013 p\u0142ynie czas \u201ebiblijny\u201d. \u201eBiblijny\u201d czas posiada sw\u00f3j kierunek i \u2013 co wa\u017cniejsze \u2013 tak\u017ce swoj\u0105 celowo\u015b\u0107. Dzi\u0119ki wkroczeniu we\u0144 Boga monotonna linia czasu chronologicznego zyskuje swoj\u0105 g\u0142\u0119bi\u0119 i tre\u015b\u0107, bo to co si\u0119 w nim dzieje, staje si\u0119 jednocze\u015bnie histori\u0105 Bo\u017cego dzia\u0142ania w \u015bwiecie: \u201eGdy jednak nadesz\u0142a pe\u0142nia czasu, zes\u0142a\u0142 B\u00f3g Syna swego, zrodzonego z niewiasty, zrodzonego pod Prawem\u201d (Ga 4,4). Tej tajemnicy czasu zbawczego (kairos) dotykamy w szczeg\u00f3lny spos\u00f3b u ko\u0144ca starego i na pocz\u0105tku nowego roku, gdy nasza my\u015bl biegnie w dw\u00f3ch przeciwstawnych kierunkach:\n\nNajpierw ku przesz\u0142o\u015bci, tej przesz\u0142o\u015bci, kt\u00f3ra w 2019 roku by\u0142a bogata w wa\u017ckie wydarzenia dla Ko\u015bcio\u0142a katolickiego takie jak: 40-lecie pierwszej pielgrzymki \u015bw. Jana Paw\u0142a II do Polski (2-10 czerwca), specjalne Zgromadzenie Synodu Biskup\u00f3w dla Amazonii pod has\u0142em \u201eAmazonia: nowe drogi dla Ko\u015bcio\u0142a i ekologii integralnej\u201d (6 do 27 pa\u017adziernika), kanonizacja kard. Newmana (13 pa\u017adziernika), og\u0142oszenie beatyfikacji kard. Stefana Wyszy\u0144skiego (21 pa\u017adziernika), Nadzwyczajny Miesi\u0105c Misyjny pod has\u0142em: \u201eOchrzczeni i pos\u0142ani: Ko\u015bci\u00f3\u0142 Chrystusa w misji w \u015bwiecie\u201d (pa\u017adziernik), ustanowienie przez Parlament \u015bwi\u0119ta Chrztu Polski (14.kwietnia), Europejskie Spotkanie M\u0142odzie\u017cy Taiz\u00e8 we Wroc\u0142awiu (28 grudnia 2019 \u2013 1 stycznia 2020).\n\nGdy idzie za\u015b o przysz\u0142o\u015b\u0107, to rok 2020 przyniesie \u2013 mi\u0119dzy innymi \u2013 nast\u0119puj\u0105ce wydarzenia: 100-lecie urodzin \u015bw. Jana Paw\u0142a II i narodowa pielgrzymka do Rzymu z tej okazji (17 maja), beatyfikacja kard. Stefana Wyszy\u0144skiego w Warszawie (7 czerwca), Narodowa Pielgrzymka Duchowie\u0144stwa do Dachau (29 kwietnia), Kongres Eucharystyczny w Budapeszcie (wrzesie\u0144 2020).\n\nDzi\u0119kuj\u0105c Bogu za ka\u017cde otrzymane w minionym roku dobro, mam zaszczyt i przyjemno\u015b\u0107 \u2013 w imieniu Ko\u015bcio\u0142a katolickiego w Polsce \u2013 serdecznie pozdrowi\u0107 ka\u017cdego Polaka i Polk\u0119 w naszej Ojczy\u017anie i poza jej granicami oraz z\u0142o\u017cy\u0107 moje najlepsze \u017cyczenia pomy\u015blnego Nowego Roku. Niech otwieraj\u0105cy si\u0119 przed nami kolejny rok b\u0119dzie szcz\u0119\u015bliwym czasem dla wszystkich bez wyj\u0105tku. Niech przyniesie rozwi\u0105zywanie spraw trudnych. Ca\u0142ej naszej Ojczy\u017anie \u2013 b\u0142ogos\u0142awionego Roku Pa\u0144skiego 2020. Wszystkim zdrowia i zbawienia. Moi Drodzy, dok\u0105dkolwiek b\u0119dziecie zmierzali w tym Nowym Roku, niech wsz\u0119dzie prowadzi Was Mi\u0142o\u015b\u0107, czyli Chrystus.\n\nSzcz\u0119\u015bliwego Nowego Roku!\n\n+ Stanis\u0142aw G\u0105decki\n\nArcybiskup Metropolita Pozna\u0144ski\n\nPrzewodnicz\u0105cy Konferencji Episkopatu Polski\n\nWiceprzewodnicz\u0105cy Konferencji Episkopat\u00f3w Europy\n\n1 stycznia 2020 r.\n\nbz/episkopat.pl", "keywords": [], "meta_keywords": ["ko\u015bci\u00f3\u0142", "episkopat", "nowy rok", "abp Stanis\u0142aw G\u0105decki", "polska"], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/site_media/favicon.png", "meta_data": {"viewport": "width=device-width, initial-scale=1.0", "google-site-verification": "4PIZHjXtOQS7ByUYSxkS6cVPdP9WKqX0JLXNLXsLP38", "fb": {"app_id": 128886260612021}, "keywords": "ko\u015bci\u00f3\u0142, episkopat, nowy rok, abp Stanis\u0142aw G\u0105decki, polska", "og": {"title": "Przewodnicz\u0105cy Episkopatu na Nowy Rok: Wszystkim zdrowia i zbawienia", "type": "article", "image": {"identifier": "https://www.fronda.pl/site_media/media/uploads/article/.thumbnails/abpgadecki-yt-episkopatwef3f2323f-1200x630.jpg", "width": 1200, "height": 630}, "url": "https://www.fronda.pl/a/przewodniczacy-episkopatu-na-nowy-rok-wszystkim-zdrowia-i-zbawienia,138530.html"}}, "canonical_link": "https://www.fronda.pl/a/przewodniczacy-episkopatu-na-nowy-rok-wszystkim-zdrowia-i-zbawienia,138530.html"}