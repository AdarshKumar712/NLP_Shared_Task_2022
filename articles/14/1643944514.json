{"source_url": "http://www.aydinses.com", "url": "http://www.aydinses.com/yasam/icisleri-bakanligindan-bir-de-dugun-genelgesi-h1616256.html", "title": "T\u00fcrkiye, haber, haberleri, gaziosman\u015fa, ey\u00fcp, bayrampa\u015fa, sultangazi, fatih, aranvutk\u00f6y, magazin, siyaset, politika, g\u00fcncel, polis, g\u00fcvenlik, g\u00fcndem, son dakika, fla\u015f haber, spor,", "top_image": "http://www.aydinses.com/images/haberler/2020/06/icisleri_bakanligindan_bir_de_dugun_genelgesi_h1616256_49ded.jpg", "meta_img": "http://www.aydinses.com/images/haberler/2020/06/icisleri_bakanligindan_bir_de_dugun_genelgesi_h1616256_49ded.jpg", "images": ["http://www.sanalbasin.com/dcms-themes/sanalbasin/img/sanalbasin_uyesidir.png", "http://www.aydinses.com/images/banner/logoayyildiz01.jpg", "http://www.aydinses.com/images/banner/aydinsestv.gif", "http://www.aydinses.com/images/haberler/2020/06/icisleri_bakanligindan_bir_de_dugun_genelgesi_h1616256_49ded.jpg", "http://www.aydinses.com/_themes/hs-elegant/images/space.png", "https://mc.yandex.ru/watch/27888939", "http://www.aydinses.com/images/banner/rus.gif"], "movies": [], "text": "\u0130\u00e7i\u015fleri Bakanl\u0131\u011f\u0131, 81 \u0130l Valili\u011fine 'D\u00fc\u011f\u00fcn T\u00f6renlerinde Uygulanacak Tedbirler' konulu genelge g\u00f6nderdi. Buna g\u00f6re d\u00fc\u011f\u00fcnler, bula\u015fma riskini azaltmak amac\u0131yla m\u00fcmk\u00fcn olduk\u00e7a a\u00e7\u0131k havada yap\u0131lacak ve s\u00fcre k\u0131sa tutulacak. D\u00fc\u011f\u00fcnlerde kar\u015f\u0131lama, u\u011furlama ve tak\u0131 merasimi s\u0131ras\u0131nda tokala\u015f\u0131lmayacak, toplu foto\u011fraf \u00e7ekimi yap\u0131lmayacak.\n\nGenelge ile yeni tip korona vir\u00fcs\u00fc salg\u0131n\u0131n\u0131n g\u00f6r\u00fcld\u00fc\u011f\u00fc andan itibaren Sa\u011fl\u0131k Bakanl\u0131\u011f\u0131 ve Koronavir\u00fcs Bilim Kurulunun \u00f6nerileri, Cumhurba\u015fkan\u0131 Recep Tayyip Erdo\u011fan'\u0131n talimatlar\u0131 do\u011frultusunda salg\u0131n\u0131n/bula\u015fman\u0131n toplum sa\u011fl\u0131\u011f\u0131 ve kamu d\u00fczeni a\u00e7\u0131s\u0131ndan olu\u015fturdu\u011fu riski y\u00f6netme, sosyal izolasyonu temin, mesafeyi koruma ve yay\u0131l\u0131m h\u0131z\u0131n\u0131 kontrol alt\u0131nda tutmak amac\u0131yla bir\u00e7ok tedbir karar\u0131 al\u0131narak uygulamaya ge\u00e7irildi\u011fi hat\u0131rlat\u0131ld\u0131.\n\nGenelgede yer alan baz\u0131 maddeler \u015f\u00f6yle:\n\n* D\u00fc\u011f\u00fcnler, bula\u015fma riskini azaltmak amac\u0131yla m\u00fcmk\u00fcn olduk\u00e7a a\u00e7\u0131k havada yap\u0131lacak ve s\u00fcre k\u0131sa tutulacak.\n\n* Her masada yeterli say\u0131da en az y\u00fczde 70 alkol i\u00e7eren kolonya veya el antisepti\u011fi bulundurulacak.\n\n* Misafirlerin giri\u015flerde mutlaka ate\u015f \u00f6l\u00e7\u00fcmleri yap\u0131lacak. 38 dereceden y\u00fcksek olan ki\u015filerin en yak\u0131n sa\u011fl\u0131k kurulu\u015funa y\u00f6nlendirilmesi sa\u011flanacak.\n\n* Masalar aras\u0131 en az 1,5 metre, sandalyeler aras\u0131 60 cm olacak \u015fekilde d\u00fczenlenecek.\n\n* D\u00fc\u011f\u00fcnlerde kar\u015f\u0131lama, u\u011furlama ve tak\u0131 merasimi s\u0131ras\u0131nda tokala\u015f\u0131lmayacak, toplu foto\u011fraf \u00e7ekimi yap\u0131lmayacak, tak\u0131lar toplama kutusuna konulacak.\n\n* D\u00fc\u011f\u00fcn mekanlar\u0131nda gelin ve damat hari\u00e7 halay \u00e7ekilemeyecek, dans edilemeyecek, g\u00f6steri yap\u0131lamayacak.\n\n* K\u00f6y ya da sokak d\u00fc\u011f\u00fcnlerinde yemek verilmesi durumunda tek kullan\u0131ml\u0131k malzemeler tercih edilecek.\n\n* D\u00fc\u011f\u00fcn mek\u00e2n\u0131n\u0131n misafir kapasitesi mesafe plan\u0131na g\u00f6re belirlenecek. Bu kapasiteye uygun say\u0131da misafir kabul edilecek ve kapasite bilgisi d\u00fc\u011f\u00fcn mek\u00e2n\u0131n\u0131n giri\u015finde g\u00f6r\u00fclebilir bir yere as\u0131lacak.\n\n* Haz\u0131rlanan plan \u00e7er\u00e7evesinde mek\u00e2n\u0131n giri\u015flerinde ve s\u0131ra olu\u015fabilecek her noktada mesafeyi sa\u011flamaya yard\u0131mc\u0131 yer i\u015faretlemeleri yap\u0131lacak.\n\n* Temizlik, maske ve mesafe kurallar\u0131 ile uyulmas\u0131 gereken di\u011fer kurallara ili\u015fkin bilgilendirme afi\u015fleri d\u00fc\u011f\u00fcn yap\u0131lacak mek\u00e2nlar\u0131n giri\u015flerine ve i\u00e7erisinde uygun yerlere as\u0131lacak.\n\n* Ate\u015f \u00f6l\u00e7en personel/sorumlu t\u0131bbi maske ve y\u00fcz koruyucu kullanacak.\n\n* D\u00fc\u011f\u00fcn mek\u00e2nlar\u0131n\u0131n giri\u015flerinde ve ortak kullan\u0131m alanlar\u0131nda (ana salon, bina giri\u015fi, kantin/kafeterya, lavabolar vb.) el antisepti\u011fi veya dezenfektan bulundurulacak.\n\n* Temas\u0131 m\u00fcmk\u00fcn oldu\u011funca azaltabilmek i\u00e7in bunlar\u0131n m\u00fcmk\u00fcnse fotoselli olmalar\u0131 ve misafirlerin ellerini dezenfektan/el antisepti\u011fi ile temizlemelerinden sonra i\u00e7eri giri\u015fleri sa\u011flanacak.\n\n* Sadece misafirlerin dinlemesine y\u00f6nelik m\u00fczik yay\u0131n\u0131 (canl\u0131 m\u00fczik d\u00e2hil) yap\u0131labilecek.\n\n* D\u00fc\u011f\u00fcn mek\u00e2nlar\u0131nda bulunan kantin/kafeteryalarda temizlik, maske kullan\u0131m\u0131 ve mesafenin korunmas\u0131 ile ilgili tedbirlere uyulacak, buralarda tek kullan\u0131ml\u0131k bardak, tabak vb. malzemeler kullan\u0131lacak.\n\nKAPALI ALANLARDA YAPILACAK D\u00dc\u011e\u00dcNLERDE ALINACAK TEDB\u0130RLER\n\nGenelgeye g\u00f6re kapal\u0131 alanlarda ger\u00e7ekle\u015ftirilen d\u00fc\u011f\u00fcnlerde al\u0131nacak tedbirler ise \u015f\u00f6yle s\u0131raland\u0131:\n\n* Kapal\u0131 alanlarda yap\u0131lacak d\u00fc\u011f\u00fcnlerde mek\u00e2n\u0131n sa\u011fl\u0131kl\u0131 havaland\u0131r\u0131lmas\u0131 i\u00e7in iki d\u00fc\u011f\u00fcn aras\u0131nda en az 1 saatlik zaman b\u0131rak\u0131lacak.\n\n* Bu s\u00fcre zarf\u0131nda \u015fartlara g\u00f6re kap\u0131/pencere a\u00e7\u0131larak veya merkezi sistemlerle do\u011fal hava sirk\u00fclasyonu sa\u011flanacak. D\u00fc\u011f\u00fcn yap\u0131lacak kapal\u0131 mek\u00e2nlarda bulunan \u00e7ocuk oyun alanlar\u0131 kullan\u0131lmayacak.\n\n* A\u00e7\u0131k alan, k\u0131r ve bah\u00e7e d\u00fc\u011f\u00fcnlerinde ise a\u00e7\u0131k mek\u00e2nlarda bulunan \u00e7ocuk oyun alanlar\u0131ndaki s\u0131k dokunulan y\u00fczeylerin temizlik ve dezenfeksiyonu sa\u011flanacak. Ula\u015f\u0131labilir alanlarda el antisepti\u011fi bulundurulacak.\n\n* Korona vir\u00fcs\u00fc bula\u015fma riskini art\u0131raca\u011f\u0131 i\u00e7in 1 metreden yak\u0131n temas gerektiren aktiviteler yap\u0131lmayacak.\n\n* Asans\u00f6r i\u00e7erisinde mesafeyi korumak amac\u0131yla ki\u015filerin durmas\u0131 gereken alanlar, aralar\u0131nda en az 1 metre mesafe olacak \u015fekilde yer i\u015faretleriyle belirlenecek.\n\nORTAM TEM\u0130ZL\u0130\u011e\u0130\n\n* Genelgeye g\u00f6re d\u00fc\u011f\u00fcn mek\u00e2nlar\u0131n\u0131n temizli\u011fi g\u00fcnl\u00fck olarak yap\u0131lacak ve bu mek\u00e2nlar d\u00fczenli olarak havaland\u0131r\u0131lacak.\n\n* D\u00fc\u011f\u00fcn mek\u00e2nlar\u0131n\u0131n temizli\u011finde \u00f6zellikle s\u0131k dokunulan y\u00fczeylerin temizli\u011fine azami d\u00fczeyde dikkat edilecek. Temizlik yapan personel t\u0131bbi maske ve eldiven kullanacak.\n\n* Genel tuvaletlerin giri\u015f kap\u0131s\u0131 m\u00fcmk\u00fcnse otomatik kap\u0131 sistemi olarak d\u00fczenlenecek, d\u00fczenlenememesi halinde uygun \u015fekilde paravan konularak giri\u015f kap\u0131lar\u0131 a\u00e7\u0131k tutulacak.\n\n* Ayr\u0131ca tuvaletlerde devaml\u0131 s\u0131v\u0131 sabun, tuvalet k\u00e2\u011f\u0131d\u0131, k\u00e2\u011f\u0131t havlu ve \u00e7\u00f6p kutusu bulundurulacak ve temas\u0131 m\u00fcmk\u00fcn oldu\u011funca azaltabilmek i\u00e7in musluklar\u0131n, s\u0131v\u0131 sabun \u00fcnitelerinin m\u00fcmk\u00fcnse fotoselli olmalar\u0131 sa\u011flanacak.\n\n* El kurutma cihazlar\u0131n\u0131n kullan\u0131m\u0131na izin verilmeyecek.\n\n* Merkezi havaland\u0131rma sistemleri bulunan alanlar\u0131n havaland\u0131rmas\u0131 do\u011fal hava sirk\u00fclasyonunu sa\u011flayacak \u015fekilde d\u00fczenlenecek, kap\u0131 ve pencereler a\u00e7\u0131k b\u0131rak\u0131larak do\u011fal havaland\u0131rma sa\u011flanacak ve havaland\u0131rma sistemlerinin kullan\u0131m\u0131 ile ilgili olarak Sa\u011fl\u0131k Bakanl\u0131\u011f\u0131n\u0131n \u0130klimlendirme Rehberinde belirtilen kurallara uyulacak.", "keywords": [], "meta_keywords": ["d\u00fc\u011f\u00fcn", "nikah", "genelge", "corona", "koronavir\u00fcs"], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye, d\u00fcnya,  fla\u015f haber, son dakika haberleri, gaziosman\u015fa, ey\u00fcp, bayrampa\u015fa, sultangazi, fatih, aranvutk\u00f6y, magazin, siyaset, politika, g\u00fcncel, polis, g\u00fcvenlik, g\u00fcndem, son dakika, fla\u015f haber, spor,", "meta_lang": "tr", "meta_favicon": "http://www.aydinses.com/images/banner/favicon.ico", "meta_data": {"description": "T\u00fcrkiye, d\u00fcnya,  fla\u015f haber, son dakika haberleri, gaziosman\u015fa, ey\u00fcp, bayrampa\u015fa, sultangazi, fatih, aranvutk\u00f6y, magazin, siyaset, politika, g\u00fcncel, polis, g\u00fcvenlik, g\u00fcndem, son dakika, fla\u015f haber, spor,", "keywords": "d\u00fc\u011f\u00fcn, nikah, genelge, corona, koronavir\u00fcs", "news_keywords": "d\u00fc\u011f\u00fcn, nikah, genelge, corona, koronavir\u00fcs", "author": "aydinses", "developer": "aydinses", "designer": "aydinses", "viewport": "width=970, initial-scale=1, shrink-to-fit=no", "theme-color": "#dc3545", "og": {"site_name": "aydinses", "title": "\u0130\u00e7i\u015fleri Bakanl\u0131\u011f\u0131\u2019ndan bir de  \u2018d\u00fc\u011f\u00fcn\u2019 genelgesi", "description": "T\u00fcrkiye, d\u00fcnya,  fla\u015f haber, son dakika haberleri, gaziosman\u015fa, ey\u00fcp, bayrampa\u015fa, sultangazi, fatih, aranvutk\u00f6y, magazin, siyaset, politika, g\u00fcncel, polis, g\u00fcvenlik, g\u00fcndem, son dakika, fla\u015f haber, spor,", "image": {"identifier": "http://www.aydinses.com/images/haberler/2020/06/icisleri_bakanligindan_bir_de_dugun_genelgesi_h1616256_49ded.jpg", "type": "image/jpeg", "width": 708, "height": 332}, "type": "article", "url": "http://www.aydinses.com/yasam/icisleri-bakanligindan-bir-de-dugun-genelgesi-h1616256.html"}, "twitter": {"card": "summary_large_image", "url": "http://www.aydinses.com/yasam/icisleri-bakanligindan-bir-de-dugun-genelgesi-h1616256.html", "domain": "http://www.aydinses.com/", "site": "aydinses", "title": "\u0130\u00e7i\u015fleri Bakanl\u0131\u011f\u0131\u2019ndan bir de  \u2018d\u00fc\u011f\u00fcn\u2019 genelgesi", "description": "\u0130\u00e7i\u015fleri Bakanl\u0131\u011f\u0131 taraf\u0131ndan, 81 \u0130l Valili\u011fine 'D\u00fc\u011f\u00fcn T\u00f6renlerinde Uygulanacak Tedbirler' konulu bir genelge g\u00f6nderdi. Genelgeye g\u00f6re d\u00fc\u011f\u00fcnlerde kar\u015f\u0131lama, u\u011furlama ve tak\u0131 merasimi s\u0131ras\u0131nda tokala\u015f\u0131lmayacak, toplu foto\u011fraf \u00e7ekimi yap\u0131lmayacak ve m\u00fcmk\u00fcn oldu\u011funca k\u0131sa tutulacak.", "image": {"src": "http://www.aydinses.com/images/haberler/2020/06/icisleri_bakanligindan_bir_de_dugun_genelgesi_h1616256_49ded.jpg"}}, "dc.language": "tr", "dc.source": "http://www.aydinses.com/", "dc.title": "T\u00fcrkiye, haber, haberleri, gaziosman\u015fa, ey\u00fcp, bayrampa\u015fa, sultangazi, fatih, aranvutk\u00f6y, magazin, siyaset, politika, g\u00fcncel, polis, g\u00fcvenlik, g\u00fcndem, son dakika, fla\u015f haber, spor,", "dc.keywords": "d\u00fc\u011f\u00fcn, nikah, genelge, corona, koronavir\u00fcs", "dc.description": "T\u00fcrkiye, d\u00fcnya,  fla\u015f haber, son dakika haberleri, gaziosman\u015fa, ey\u00fcp, bayrampa\u015fa, sultangazi, fatih, aranvutk\u00f6y, magazin, siyaset, politika, g\u00fcncel, polis, g\u00fcvenlik, g\u00fcndem, son dakika, fla\u015f haber, spor,", "fb": {"pages": 135071793170594}}, "canonical_link": "http://www.aydinses.com/yasam/icisleri-bakanligindan-bir-de-dugun-genelgesi-h1616256.html"}