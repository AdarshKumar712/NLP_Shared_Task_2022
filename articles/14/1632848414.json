{"source_url": "https://web.archive.org", "url": "https://web.archive.org/web/20200616020015id_/https://www.gazetaprawna.pl/artykuly/1482865,lewica-chce-zniesienia-przepisow-dot-znieslawienia-smiszek-za-slowa-nie-powinno-sie-isc-do-wiezienia.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Lewica chce zniesienia przepis\u00f3w dot. znies\u0142awienia; \u015amiszek: za s\u0142owa nie powinno si\u0119 i\u015b\u0107 do wi\u0119zienia", "top_image": "https://static.gazetaprawna.pl/img/gp/zaslepkaGP.png", "meta_img": "https://static.gazetaprawna.pl/img/gp/zaslepkaGP.png", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/gp/zaslepkaGP.png", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "\"Ten projekt ustawy, kt\u00f3ry nowelizuje Kodeks karny, zawiera nowelizacje kilku przepis\u00f3w, ale \u0142\u0105czy je wsp\u00f3lny mianownik - chodzi o wolno\u015b\u0107 s\u0142owa i wolno\u015b\u0107 ekspresji - rozumianych w \u015bwietle najbardziej cywilizowanych norm dotycz\u0105cych standard\u00f3w praw cz\u0142owieka\" - zaznaczy\u0142 \u015amiszek.\n\nProjekt zak\u0142ada usuni\u0119cie z Kodeksu karnego art. 135 par. 2, kt\u00f3ry brzmi: \"Kto publicznie zniewa\u017ca Prezydenta Rzeczypospolitej Polskiej, podlega karze pozbawienia wolno\u015bci do lat 3\", a tak\u017ce art. 212 dotycz\u0105cy znies\u0142awienia: \"Kto pomawia inn\u0105 osob\u0119, grup\u0119 os\u00f3b, instytucj\u0119, osob\u0119 prawn\u0105 lub jednostk\u0119 organizacyjn\u0105 niemaj\u0105c\u0105 osobowo\u015bci prawnej o takie post\u0119powanie lub w\u0142a\u015bciwo\u015bci, kt\u00f3re mog\u0105 poni\u017cy\u0107 j\u0105 w opinii publicznej lub narazi\u0107 na utrat\u0119 zaufania potrzebnego dla danego stanowiska, zawodu lub rodzaju dzia\u0142alno\u015bci, podlega grzywnie albo karze ograniczenia wolno\u015bci\".\n\nJak zaznaczy\u0142 \u015amiszek, zmiany s\u0105 odpowiedzi\u0105 na postulaty organizacji pozarz\u0105dowych, ekspert\u00f3w czy dziennikarzy. \"Ale tak\u017ce wynika to z wieloletniego, ugruntowanego orzecznictwa europejskiego Trybuna\u0142u Praw Cz\u0142owieka w Strasburgu\" - doda\u0142. \"Nam przy\u015bwieca jedna rzecz: za s\u0142owa nie powinno si\u0119 i\u015b\u0107 do wi\u0119zienia\" - podkre\u015bli\u0142.\n\n\"Prawo karne powinno by\u0107 u\u017cywane w demokratycznym pa\u0144stwie prawa tylko i wy\u0142\u0105cznie jako \u015brodek ostateczny. To oznacza, \u017ce je\u015bli nie ma innych mo\u017cliwo\u015bci dochodzenia swoich praw, wtedy powinno zosta\u0107 zaanga\u017cowane to w\u0142adztwo pa\u0144stwa, jakim jest mo\u017cliwo\u015b\u0107 pozbawienia kogo\u015b wolno\u015bci, ograniczenia wolno\u015bci czy na\u0142o\u017cenie grzywny\" - stwierdzi\u0142 \u015amiszek. \"Jeste\u015bmy przekonani, \u017ce zar\u00f3wno w kontek\u015bcie art. 212, jak i 135 par. 2, istniej\u0105 inne efektywne \u015brodki prawne, czyli prawo cywilne, czyli np. mo\u017cliwo\u015b\u0107 dochodzenia swoich roszcze\u0144 na gruncie przepis\u00f3w o ochronie d\u00f3br osobistych\" - doda\u0142.\n\nWiceszef klubu Lewicy zaznaczy\u0142, \u017ce zar\u00f3wno prezydent - poniewa\u017c jest obywatelem - jak i ka\u017cdy inny obywatel mo\u017ce pos\u0142ugiwa\u0107 si\u0119 przepisami kodeksu cywilnego. \"Mamy ugruntowane od kilkudziesi\u0119ciu lat orzecznictwo dotycz\u0105ce ochrony d\u00f3br osobistych i spokojnie mo\u017cna te roszczenia na nich opiera\u0107\" - podkre\u015bli\u0142.\n\nProjekt Lewicy wprowadza tak\u017ce zmiany w art. 256 Kk par. 1 (Kto publicznie propaguje faszystowski lub inny totalitarny ustr\u00f3j pa\u0144stwa lub nawo\u0142uje do nienawi\u015bci na tle r\u00f3\u017cnic narodowo\u015bciowych, etnicznych, rasowych, wyznaniowych albo ze wzgl\u0119du na bezwyznaniowo\u015b\u0107, podlega grzywnie, karze ograniczenia wolno\u015bci albo pozbawienia wolno\u015bci do lat 2) i art. 257 Kk par. 1 (\"Kto publicznie zniewa\u017ca grup\u0119 ludno\u015bci albo poszczeg\u00f3ln\u0105 osob\u0119 z powodu jej przynale\u017cno\u015bci narodowej, etnicznej, rasowej, wyznaniowej albo z powodu jej bezwyznaniowo\u015bci lub z takich powod\u00f3w narusza nietykalno\u015b\u0107 cielesn\u0105 innej osoby, podlega karze pozbawienia wolno\u015bci do lat 3).\n\n\u015amiszek powiedzia\u0142, \u017ce projekt do katalogu os\u00f3b nara\u017conych na przest\u0119pstwa z nienawi\u015bci dodaje: orientacje seksualn\u0105, wiek, niepe\u0142nosprawno\u015b\u0107, p\u0142e\u0107 i to\u017csamo\u015b\u0107 p\u0142ciow\u0105. \"To s\u0105 standardy XXI wieku w wi\u0119kszo\u015bci pa\u0144stw i to nie s\u0105 przepisy obowi\u0105zuj\u0105ce tylko w Szwecji czy Holandii, ale to s\u0105 przepisy, kt\u00f3re obowi\u0105zuj\u0105 te\u017c np. na Litwie, na W\u0119grzech czy w Chorwacji, wi\u0119c nie s\u0105 to jakie\u015b nowinki, tylko o tym cywilizowany \u015bwiat m\u00f3wi ju\u017c od kilkudziesi\u0119ciu lat\" - doda\u0142.\n\n\"Obecnie mamy w Polsce nasilenie retoryki homofobicznej, rasistowskiej, ksenofobicznej; uwa\u017camy, \u017ce akurat je\u015bli chodzi o grupy spo\u0142ecznie szczeg\u00f3lnie nara\u017cone ze wzgl\u0119du na swoj\u0105 cech\u0119 osobowo\u015bciow\u0105, to tutaj prawo karne powinno i mo\u017ce wkracza\u0107, bo pami\u0119tajmy, \u017ce przepisy zakazuj\u0105ce mowy nienawi\u015bci z powodu rasy czy pochodzenia, czy przest\u0119pstw z nienawi\u015bci, to jest pok\u0142osie II wojny \u015bwiatowej, kiedy w\u0142a\u015bnie mowa nienawi\u015bci doprowadzi\u0142a do zbrodni z nienawi\u015bci i sko\u0144czy\u0142a si\u0119 tragedi\u0105 II wojny \u015bwiatowej, wi\u0119c tutaj takie zmiany, takie ograniczenia w wolno\u015bci wypowiedzi s\u0105 uzasadnione z uwagi na wy\u017csze dobro, jakim jest bezpiecze\u0144stwo grup nara\u017conych na dyskryminacj\u0119\" - podkre\u015bli\u0142 \u015amiszek. (PAP)\n\nautor: Grzegorz Bruszewski", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "Lewica z\u0142o\u017cy\u0142a w Sejmie projekt zmian w Kodeksie karnym, kt\u00f3ry usuwa z niego przepisy dotycz\u0105ce znies\u0142awienia, w tym zniewa\u017cenia prezydenta. \"Za s\u0142owa nie powinno si\u0119 i\u015b\u0107 do wi\u0119zienia\" - powiedzia\u0142 PAP wiceszef klubu i przedstawiciel wnioskodawc\u00f3w Krzysztof \u015amiszek.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "przepisy prawne, prawo cywilne, prawa cz\u0142owieka, lewica", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://www.gazetaprawna.pl/artykuly/1482865,lewica-chce-zniesienia-przepisow-dot-znieslawienia-smiszek-za-slowa-nie-powinno-sie-isc-do-wiezienia.html", "type": "article", "title": "Lewica chce zniesienia przepis\u00f3w dot. znies\u0142awienia; \u015amiszek: za s\u0142owa nie powinno si\u0119 i\u015b\u0107 do wi\u0119zienia", "description": "Lewica z\u0142o\u017cy\u0142a w Sejmie projekt zmian w Kodeksie karnym, kt\u00f3ry usuwa z niego przepisy dotycz\u0105ce znies\u0142awienia, w tym zniewa\u017cenia prezydenta. \"Za s\u0142owa nie powinno si\u0119 i\u015b\u0107 do wi\u0119zienia\" - powiedzia\u0142 PAP wiceszef klubu i przedstawiciel wnioskodawc\u00f3w Krzysztof \u015amiszek.", "image": "https://static.gazetaprawna.pl/img/gp/zaslepkaGP.png", "site_name": "www.gazetaprawna.pl"}, "twitter": {"title": "Lewica chce zniesienia przepis\u00f3w dot. znies\u0142awienia; \u015amiszek: za s\u0142owa nie powinno si\u0119 i\u015b\u0107 do wi\u0119zienia", "description": "Lewica z\u0142o\u017cy\u0142a w Sejmie projekt zmian w Kodeksie karnym, kt\u00f3ry usuwa z niego przepisy dotycz\u0105ce znies\u0142awienia, w tym zniewa\u017cenia prezydenta. \"Za s\u0142owa nie powinno si\u0119 i\u015b\u0107 do wi\u0119zienia\" - powiedzia\u0142 PAP wiceszef klubu i przedstawiciel wnioskodawc\u00f3w Krzysztof \u015amiszek.", "card": "summary", "image": "https://static.gazetaprawna.pl/img/gp/zaslepkaGP.png", "site": "@gazetaprawnapl"}, "news_keywords": "przepisy prawne, prawo cywilne, prawa cz\u0142owieka, lewica"}, "canonical_link": "https://www.gazetaprawna.pl/artykuly/1482865,lewica-chce-zniesienia-przepisow-dot-znieslawienia-smiszek-za-slowa-nie-powinno-sie-isc-do-wiezienia.html"}