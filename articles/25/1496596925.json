{"source_url": "https://www.haberler.com", "url": "https://www.haberler.com/denizli-de-sobadan-sizan-gazdan-olen-13-yasindaki-12823913-haberi/", "title": "Denizli'de sobadan s\u0131zan gazdan \u00f6len 13 ya\u015f\u0131ndaki k\u0131z \u00e7ocu\u011fu topra\u011fa verildi", "top_image": "https://foto.haberler.com/haber/2020/01/16/denizli-de-sobadan-sizan-gazdan-olen-13-yasin-12823913_local.jpg", "meta_img": "https://foto.haberler.com/haber/2020/01/16/denizli-de-sobadan-sizan-gazdan-olen-13-yasin-12823913_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/images/sosyal/icons/google.png", "https://www.haberler.com/static/images/sosyal/icons/facebook.png", "https://foto.haberler.com/haber/2020/01/16/denizli-de-sobadan-sizan-gazdan-olen-13-yasin-12823913_local.jpg", "https://www.haberler.com/static/images/sosyal/icons/whatsapp.png", "https://www.haberler.com/static/images/footer-logo.png", "https://www.haberler.com/static/reklam/advertisement.gif?ads=1", "https://www.haberler.com/static/images/blank.gif", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "16.01.2020 17:02 | Son G\u00fcncelleme: 16.01.2020 17:19\n\nDenizli'nin Merkezefendi il\u00e7esinde sobadan s\u0131zan karbonmonoksit gaz\u0131ndan zehirlenerek hayat\u0131n\u0131 kaybeden 13 ya\u015f\u0131ndaki k\u0131z \u00e7ocu\u011funun cenazesi topra\u011fa verildi.\n\n\n\nGerzele Mahallesi 103 Sokak'ta d\u00fcn ak\u015fam saatlerinde evde bayg\u0131n bulunan \u00fc\u00e7 karde\u015ften biri olan ve kald\u0131r\u0131ld\u0131\u011f\u0131 hastanede ya\u015f\u0131m\u0131n\u0131 yitiren Seda Kesikba\u015f'\u0131n cenazesi Pamukkale \u00dcniversitesi Hastanesindeki otopsi i\u015flemlerinin ard\u0131ndan yak\u0131nlar\u0131na teslim edildi.\n\nOtopside sobadan s\u0131zan karbonmonoksit gaz\u0131ndan zehirlenerek \u00f6ld\u00fc\u011f\u00fc tespit edilen Kesikba\u015f'\u0131n cenazesi, daha sonra helallik i\u00e7in evlerine getirildi.\n\nCenazenin getirili\u015fi s\u0131ras\u0131na yak\u0131nlar\u0131 ve arkada\u015flar\u0131 g\u00f6zya\u015flar\u0131na hakim olamad\u0131. Ortaokul \u00f6\u011frencisi Seda'n\u0131n \u00e7ok sevdi\u011fi pembe elbisesi de tabutunun \u00fczerine konuldu.\n\nKesikba\u015f'\u0131n cenazesi, Servergazi Merkez Camisi'nde k\u0131l\u0131nan namaz\u0131n\u0131n ard\u0131ndan Servergazi Mezarl\u0131\u011f\u0131nda defnedildi.\n\nCenazeye, baba H\u00fcsemattin Kesikba\u015f, aile yak\u0131nlar\u0131, Denizli B\u00fcy\u00fck\u015fehir Belediye Ba\u015fkan Vekili Ali De\u011firmenci, Merkezefendi Kaymakam\u0131 Adem Uslu, \u00f6len k\u0131z\u0131n s\u0131n\u0131f arkada\u015flar\u0131 ve \u00f6\u011fretmenleri kat\u0131ld\u0131.\n\nBaba Kesikba\u015f, \u00e7ok \u00fcz\u00fcnt\u00fcl\u00fc oldu\u011funu belirterek, \"\u0130\u00e7im yan\u0131yor. D\u00fcn sobay\u0131 yak\u0131p i\u015fe \u00f6yle gitmi\u015ftim. Ac\u0131 bir telefonla olay\u0131 \u00f6\u011frendim. K\u0131z\u0131m\u0131n \u00e7ok sevdi\u011fi pembe i\u015flemeli elbisesini tabutunun \u00fczerine koyduk. Allah kimseye b\u00f6yle bir ac\u0131 ya\u015fatmas\u0131n.\" diye konu\u015ftu.\n\nMerkezefendi il\u00e7esi Gerzele Mahallesi'nde ya\u015fayan H\u00fcsematin ve Pervin Kesikba\u015f'\u0131n ikiz k\u0131zlar\u0131 Seda ve Sude ile 8 ya\u015f\u0131ndaki Sena Kesikba\u015f, d\u00fcn evlerinde bayg\u0131n halde bulunmu\u015ftu.\n\nHastaneye kald\u0131r\u0131lan 3 karde\u015ften Seda Kesikba\u015f ya\u015fam\u0131n\u0131 yitirmi\u015f, olay\u0131n sobadan s\u0131zan karbonmonoksit gaz\u0131ndan meydana geldi\u011fi belirtilmi\u015fti.\n\nKaynak: AA", "keywords": [], "meta_keywords": [""], "tags": ["Pamukkale \u00dcniversitesi", "Merkezefendi", "Denizli"], "authors": [], "publish_date": null, "summary": "", "article_html": "", "meta_description": "Denizli'nin Merkezefendi il\u00e7esinde sobadan s\u0131zan karbonmonoksit gaz\u0131ndan zehirlenerek hayat\u0131n\u0131 kaybeden 13 ya\u015f\u0131ndaki k\u0131z \u00e7ocu\u011funun cenazesi topra\u011fa verildi.", "meta_lang": "tr", "meta_favicon": "/touch-icon-iphone.png", "meta_data": {"description": "Denizli'nin Merkezefendi il\u00e7esinde sobadan s\u0131zan karbonmonoksit gaz\u0131ndan zehirlenerek hayat\u0131n\u0131 kaybeden 13 ya\u015f\u0131ndaki k\u0131z \u00e7ocu\u011funun cenazesi topra\u011fa verildi.", "image": "https://foto.haberler.com/haber/2020/01/16/denizli-de-sobadan-sizan-gazdan-olen-13-yasin-12823913_local.jpg", "medium": "news", "dateCreated": "2020-01-16T17:02:13+03:00", "dateUpdated": "2020-01-16T17:19:00+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "Denizli'de sobadan s\u0131zan gazdan \u00f6len 13 ya\u015f\u0131ndaki k\u0131z \u00e7ocu\u011fu topra\u011fa verildi", "description": "Denizli'nin Merkezefendi il\u00e7esinde sobadan s\u0131zan karbonmonoksit gaz\u0131ndan zehirlenerek hayat\u0131n\u0131 kaybeden 13 ya\u015f\u0131ndaki k\u0131z \u00e7ocu\u011funun cenazesi topra\u011fa verildi.", "url": "https://www.haberler.com/denizli-de-sobadan-sizan-gazdan-olen-13-yasindaki-12823913-haberi/", "image": {"identifier": "https://foto.haberler.com/haber/2020/01/16/denizli-de-sobadan-sizan-gazdan-olen-13-yasin-12823913_local.jpg", "secure_url": "https://foto.haberler.com/haber/2020/01/16/denizli-de-sobadan-sizan-gazdan-olen-13-yasin-12823913_local.jpg", "width": 1200, "height": 800}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/denizli-de-sobadan-sizan-gazdan-olen-13-yasindaki-12823913-haberi/"}