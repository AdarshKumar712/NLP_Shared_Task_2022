{"source_url": "https://www.hedefhalk.com", "url": "https://www.hedefhalk.com/haber/fikri-olana-tubitaktan-200-bin-tl-hibe-1619961", "title": "Fikri olana T\u00dcB\u0130TAK\u2019tan 200 bin TL hibe", "top_image": "https://www.hedefhalk.com/images/haberler/cfeae412e22a1d53c373c62b9b58660d.jpg", "meta_img": "https://www.hedefhalk.com/images/haberler/cfeae412e22a1d53c373c62b9b58660d.jpg", "images": ["https://www.hedefhalk.com/images/tn/thumb_c86ec0907e63e4ff1a0b1ddd70eb06d4.jpg", "https://www.hedefhalk.com/assets/frontend/img/loading.svg", "https://www.hedefhalk.com/images/yazarlar/f8c674e0725cd9642c0ce5ef55b01bd3.jpg", "https://static.onemsoft.com/images/gazete_mansetleri/t_yeni-soz-gazetesi.jpeg", "https://www.hedefhalk.com/images/tn/thumb_d942f492c120ee74087dde5b7cd9119c.jpg", "https://www.hedefhalk.com/images/yazarlar/c113443b974c89a874e28ae94935caf0.jpg", "https://static.onemsoft.com/images/gazete_mansetleri/t_dogru-haber-gazetesi.jpeg", "https://www.hedefhalk.com/images/yazarlar/5be6bda31d554a32bb48e56b4218bf05.JPG", "https://www.hedefhalk.com/images/yazarlar/bc8a03cec47c49660602710f0b592551.jpg", "https://www.hedefhalk.com/images/yazarlar/b51367cca0158bf86c01ceacb1dae343.jpg", "https://static.onemsoft.com/images/gazete_mansetleri/t_yeni-mesaj-gazetesi.jpeg", "https://static.onemsoft.com/images/gazete_mansetleri/t_turkiye-gazetesi.jpeg", "https://static.onemsoft.com/images/gazete_mansetleri/t_ticari-hayat-gazetesi.jpeg", "https://www.hedefhalk.com/images/yazarlar/894e79ef0af37954c2f548d2ef5195ac.JPG", "https://www.hedefhalk.com/assets/frontend/img/yazar.png", "https://www.hedefhalk.com/images/tn/thumb_87a1baaed416c3c8b0472664cd2a756f.jpg", "https://www.hedefhalk.com/images/yazarlar/3fd660ed5a9127f5f0aa2dc1dc4eb00c.jpg", "https://www.hedefhalk.com/images/yazarlar/1492f4e14b1b318f1a9ea02b7f41d2c8.jpg", "https://static.onemsoft.com/images/gazete_mansetleri/t_agos-gazetesi.jpeg", "https://www.hedefhalk.com/images/yazarlar/d1d1303c82dc836cefdeb1badc3dbdcc.JPG", "https://www.hedefhalk.com/assets/frontend/img/video.png", "https://www.hedefhalk.com/images/haberdetay/8f981-AW904902_03.jpg", "https://www.hedefhalk.com/assets/frontend/img/sad.gif", "https://www.hedefhalk.com/images/tn/thumb_96352adde94ab15a76415e46e2545e08.jpg", "https://www.hedefhalk.com/images/yazarlar/4a69877e3eb3dfce23e4c084fd240a43.jpg", "https://www.hedefhalk.com/images/yazarlar/7b61a9746569a7678fa09566e87d95d1.jpg", "https://static.onemsoft.com/images/gazete_mansetleri/t_karar-gazetesi.jpeg", "https://static.onemsoft.com/images/gazete_mansetleri/t_milli-gazete.jpeg", "https://static.onemsoft.com/images/gazete_mansetleri/t_ortadogu-gazetesi.jpeg", "https://static.onemsoft.com/images/gazete_mansetleri/t_yeni-safak-gazetesi.jpeg", "https://static.onemsoft.com/images/gazete_mansetleri/t_milat-gazetesi.jpeg", "https://static.onemsoft.com/images/gazete_mansetleri/t_aydinlik-gazetesi.jpeg", "https://www.hedefhalk.com/images/yazarlar/6342184e37f140ea2030856c7dbb9375.jpg", "https://static.onemsoft.com/images/gazete_mansetleri/t_yeni-cag-gazetesi.jpeg", "https://static.onemsoft.com/images/gazete_mansetleri/t_anayurt-gazetesi.jpeg", "https://www.hedefhalk.com/images/yazarlar/36d2f0b9fb0a75531b5052cd33c6ba68.jpg", "https://www.hedefhalk.com/images/haberler/cfeae412e22a1d53c373c62b9b58660d.jpg", "https://www.hedefhalk.com/assets/frontend/img/love.gif", "https://www.hedefhalk.com/images/yazarlar/645f5fdad2077f7c4c18c37bf70deb36.JPG", "https://www.hedefhalk.com/images/yazarlar/b694dee4a4d8195a31769f219838d7be.jpg", "https://www.hedefhalk.com/images/yazarlar/6bc38b18c216ac1b43dbdb37a6bcd01b.JPG", "https://static.onemsoft.com/images/gazete_mansetleri/t_birgun-gazetesi.jpeg", "https://www.hedefhalk.com/images/tn/thumb_e15cb4948e804e97bbc6f8c4d8fdb7ef.jpg", "https://www.hedefhalk.com/assets/frontend/img/foto.png", "https://static.onemsoft.com/images/gazete_mansetleri/t_sozcu-gazetesi.jpeg", "https://www.hedefhalk.com/images/yazarlar/98270b70f195ffc96a74b5d591a03c18.png", "https://static.onemsoft.com/images/gazete_mansetleri/t_aksam-gazetesi.jpeg", "https://www.hedefhalk.com/images/tn/thumb_65c03d79de8b2dd71cbba00881d68ab2.jpg", "https://www.hedefhalk.com/images/yazarlar/7b549d739290b23852b10d916da4cd28.JPG", "https://static.onemsoft.com/images/gazete_mansetleri/t_korkusuz-gazetesi.jpeg", "https://www.hedefhalk.com/images/yazarlar/02f785454fa76553123ec04dc58d50e0.jpg", "https://www.hedefhalk.com/images/tn/thumb_5dab5765c25455f3f649f438641e6921.jpg", "https://www.hedefhalk.com/assets/frontend/img/haha.gif", "https://static.onemsoft.com/images/gazete_mansetleri/t_dirilis-postasi.jpeg", "https://www.hedefhalk.com/assets/captcha/loading.gif", "https://static.onemsoft.com/images/gazete_mansetleri/t_sok-gazetesi.jpeg", "https://static.onemsoft.com/images/gazete_mansetleri/t_yeni-asya-gazetesi.jpeg", "https://static.onemsoft.com/images/gazete_mansetleri/t_gunes-gazetesi.jpeg", "https://www.hedefhalk.com/images/yazarlar/19f625800444d8d7ea3bd229610e452e.jpg", "https://www.hedefhalk.com/images/yazarlar/01146da51fedd53369cf97a58e489d9f.jpg", "https://www.hedefhalk.com/images/tn/thumb_b08c1bdeee9d956de2a3777447a6ebce.jpg", "https://www.hedefhalk.com/images/tn/thumb_e97441fea5e1bcd32f653d8e9d50ac07.jpg", "https://www.hedefhalk.com/images/yazarlar/4137cfe10985904465d983a6b6476a82.jpg", "https://www.hedefhalk.com/images/yazarlar/37ea53d3a573960b0a70db2181e47c9c.jpg", "https://www.hedefhalk.com/images/haberdetay/56b61-AW904902_02.jpg", "https://www.hedefhalk.com/assets/frontend/img/wow.gif", "https://www.hedefhalk.com/images/tn/thumb_cfeae412e22a1d53c373c62b9b58660d.jpg", "https://www.hedefhalk.com/images/yazarlar/1ac8f3f037f5816801bedf10aca7e345.jpg", "https://www.hedefhalk.com/assets/frontend/img/like.gif", "https://static.onemsoft.com/images/gazete_mansetleri/t_yeni-akit-gazetesi.jpeg", "https://www.hedefhalk.com/images/yazarlar/d99e3ddc506bfb96585b761a59081804.jpg", "https://www.hedefhalk.com/images/yazarlar/826f961ba5221237691a7844d9967827.jpg", "https://static.onemsoft.com/images/gazete_mansetleri/t_istiklal-gazetesi.jpeg", "https://www.hedefhalk.com/images/yazarlar/269e0b68263c30c930db6e76aae23fbd.jpg", "https://static.onemsoft.com/images/gazete_mansetleri/t_gunboyu-gazetesi.jpeg", "https://www.hedefhalk.com/assets/frontend/img/yukari_cik.png", "https://www.hedefhalk.com/images/tn/thumb_d18b8c6cebb53423217db85a11d6758b.jpg", "https://static.onemsoft.com/images/gazete_mansetleri/t_hurses-gazetesi.jpeg", "https://www.hedefhalk.com/assets/frontend/img/angry.gif", "https://www.hedefhalk.com/images/yazarlar/93c80a00c16ee84e59e088273ea0ec74.jpg", "https://static.onemsoft.com/images/gazete_mansetleri/t_evrensel-gazetesi.jpeg", "https://static.onemsoft.com/images/gazete_mansetleri/t_yeni-birlik-gazetesi.jpeg", "https://static.onemsoft.com/images/gazete_mansetleri/t_star-gazetesi.jpeg", "https://www.hedefhalk.com/images/tn/thumb_0f46acbc6cec0a7cc15dace61cab6191.jpg", "https://www.hedefhalk.com/images/yazarlar/b4ea43d05a50dab38949f6922080331b.jpg", "https://static.onemsoft.com/images/gazete_mansetleri/t_dunya-gazetesi.jpeg", "https://www.hedefhalk.com/images/genel/b3e2c578fb4505a3b05d6f19987049b6.jpg"], "movies": [], "text": "Program\u0131n uygulay\u0131c\u0131 kurulu\u015flar\u0131ndan olan ve 2019\u2019da g\u00f6nderdi\u011fi her iki projeden birine toplam 1 milyon 200 bin TL destek sa\u011flanan Ya\u015far \u00dcniversitesi Bilgi ve Teknoloji Transfer Ofisi B\u0130GG-Y, i\u015f fikri olan yeni d\u00f6nem gen\u00e7 giri\u015fimcilerini ar\u0131yor. Giri\u015fimci adaylar\u0131, 15 \u015eubat tarihine kadar ba\u015fvuruda bulunabilecek.\n\nT\u00dcB\u0130TAK 1512 B\u0130GG Destekleme Program\u0131 ile gen\u00e7 giri\u015fimcilere, teknoloji ve yenilik odakl\u0131 i\u015f fikirlerini, katma de\u011fer ve nitelikli istihdam olu\u015fturma potansiyeli y\u00fcksek, uluslararas\u0131 \u00f6l\u00e7ekte rekabet g\u00fcc\u00fc olan te\u015febb\u00fcslere d\u00f6n\u00fc\u015ft\u00fcrebilmeleri i\u00e7in 200 bin TL hibe deste\u011fi veriyor. Program\u0131n T\u00fcrkiye \u00e7ap\u0131ndaki 23 uygulay\u0131c\u0131 kurulu\u015fundan biri olan Ya\u015far \u00dcniversitesi B\u0130GG-Y, 2020 y\u0131l\u0131 1. \u00e7a\u011fr\u0131 d\u00f6nemi kapsam\u0131nda ba\u015fvurular\u0131 almaya ba\u015flad\u0131.\n\n6 projeye 1 milyon 200 bin TL hibe deste\u011fi\n\nBilgi ve Teknoloji Transfer Ofisi M\u00fcd\u00fcr\u00fc Necip \u00d6zbey ve B\u0130GG-Y Proje Y\u00fcr\u00fct\u00fcc\u00fcs\u00fc Ay\u015fe \u015een, program\u0131n ge\u00e7ti\u011fimiz d\u00f6neminde 122 giri\u015fimci ekibin ba\u015fvuruda bulundu\u011funu belirterek, \u201cBu ekiplerden uygun bulunan 58\u2019inin, B\u0130GG-Y kapsam\u0131nda verilen e\u011fitim ve ment\u00f6rl\u00fck program\u0131ndan faydalanmas\u0131 sa\u011fland\u0131. E\u011fitim s\u00fcrecinden sonra se\u00e7ilen 11 giri\u015fimci ekibin proje bilgileri, T\u00dcB\u0130TAK\u2019a g\u00f6nderildi. T\u00dcB\u0130TAK, bu 11 projeden 6 tanesini, tamam\u0131 geri \u00f6demesiz 200 bin TL\u2019lik destekle \u00f6d\u00fcllendirdi. Y\u00fczde 50\u2019den fazla ba\u015far\u0131 oran\u0131 g\u00f6steren B\u0130GG-Y olarak, yeni d\u00f6nem i\u00e7in gen\u00e7 giri\u015fimcileri ar\u0131yoruz\u201d dedi.\n\nKimler ba\u015fvurabiliyor?\n\nB\u0130GG Destek Program\u0131\u2019na, herhangi bir lisans program\u0131ndan bir y\u0131l i\u00e7erisinde mezun olabilecek durumda olanlar, y\u00fcksek lisans ve doktora \u00f6\u011frencileri ve mezuniyetinden en fazla 10 y\u0131l ge\u00e7mi\u015f lisans, y\u00fcksek lisans, doktora mezunlar\u0131 ba\u015fvurabiliyor. Programa; ak\u0131ll\u0131 ula\u015f\u0131m, ileri imalat ve sanayi 4.0, enerji ve temiz teknolojiler, ileti\u015fim ve say\u0131sal d\u00f6n\u00fc\u015f\u00fcm, sa\u011fl\u0131k ve iyi ya\u015fam, s\u00fcrd\u00fcr\u00fclebilir tar\u0131m ve beslenme alanlar\u0131nda yer alan i\u015f fikirleri i\u00e7in ba\u015fvuru yap\u0131labiliyor. Programa dahil olmak isteyen, bu \u015fartlar\u0131 sa\u011flayan ve daha \u00f6nce tekno giri\u015fim deste\u011fi almam\u0131\u015f giri\u015fimci adaylar\u0131, Ya\u015far \u00dcniversitesi B\u0130GG-Y\u2019ye ba\u015fvurarak hayallerindeki i\u015f fikrini ger\u00e7ekle\u015ftirme imkan\u0131 elde edebilecek.\n\n\u00dccretsiz ofis, ment\u00f6rl\u00fck ve giri\u015fimcilik e\u011fitimleri\n\nB\u0130GG-Y Proje Y\u00fcr\u00fct\u00fcc\u00fcs\u00fc Ay\u015fe \u015een, Ya\u015far \u00dcniversitesinin; Celal Bayar \u00dcniversitesi, Adnan Menderes \u00dcniversitesi, Katip \u00c7elebi \u00dcniversitesi, sivil toplum kurulu\u015flar\u0131 ve i\u015f d\u00fcnyas\u0131 i\u015fbirli\u011fiyle kurdu\u011fu \u00f6zg\u00fcn mekanizma ile t\u00fcm payda\u015flar\u0131n i\u015f fikri olan giri\u015fimcilere ula\u015fmas\u0131, yo\u011funla\u015ft\u0131r\u0131lm\u0131\u015f giri\u015fimcilik e\u011fitimi ve ment\u00f6rl\u00fck hizmetlerinin verilmesi ve i\u015f plan\u0131n\u0131n haz\u0131rlanmas\u0131 s\u00fcre\u00e7lerine etkin bir \u015fekilde dahil edildi\u011fini belirtti. Ay\u015fe \u015een, \u201cBIGG-Y\u2019den destek alan giri\u015fimcilere, Ya\u015far \u00dcniversitesi b\u00fcnyesinde bulunan Minerva Kulu\u00e7ka Merkezinde \u00fccretsiz ofis, ment\u00f6rl\u00fck ve giri\u015fimcilik e\u011fitimleri de sa\u011flanmakta. Nesnelerin interneti ve b\u00fcy\u00fck veri alan\u0131nda teknoloji geli\u015ftiren Noderix A.\u015e\u2019den \u00fcniversiteler i\u00e7in ak\u0131ll\u0131 arama motoru yaz\u0131l\u0131m\u0131 yapan Univerlist\u2019e, haritac\u0131l\u0131k alan\u0131nda b\u00fcy\u00fck yenilikler getiren Fieldtech\u2019den mobil teknolojiler geli\u015ftiren Bitabak\u2019a kadar pek \u00e7ok giri\u015fimi b\u00fcnyesinde bar\u0131nd\u0131ran Minerva, \u0130zmir\u2019in en aktif giri\u015fimcilik ekosistemlerinden biri olarak biliniyor. Belirtilen alanlarda i\u015f fikri olan ve bunu hayata ge\u00e7irmek i\u00e7in f\u0131rsat arayan gen\u00e7 giri\u015fimcileri, B\u0130GG-Y ayr\u0131nt\u0131l\u0131 bilgi almak ve ba\u015fvurular\u0131 i\u00e7in 15 \u015eubat\u2019a kadar http://bigg-y.yasar.edu.tr/ web sayfas\u0131n\u0131 ziyaret etmeye davet ediyoruz\u201d diye konu\u015ftu. \u0130HA", "keywords": [], "meta_keywords": [""], "tags": [], "authors": ["Halk Gazetesi"], "publish_date": null, "summary": "", "article_html": "", "meta_description": "T\u00dcB\u0130TAK\u2019IN giri\u015fimcilere 200 bin TL\u2019ye kadar geri \u00f6demesiz destek sa\u011flad\u0131\u011f\u0131 1512 Bireysel Gen\u00e7 Giri\u015fimcilik (B\u0130GG) Program\u0131 2020 yeni d\u00f6nem ba\u015fvurular\u0131 ba\u015flad\u0131.", "meta_lang": "", "meta_favicon": "https://www.hedefhalk.com/images/genel/97b224be7442a000db73304c6eee4ba3.jpg", "meta_data": {"format-detection": "telephone=no", "author": "Halk Gazetesi", "description": "Samsun merkezli, b\u00f6lge gazetesi...", "og": {"type": "article", "url": "https://www.hedefhalk.com/haber/fikri-olana-tubitaktan-200-bin-tl-hibe-1619961", "title": "Fikri olana T\u00dcB\u0130TAK\u2019tan 200 bin TL hibe", "description": "T\u00dcB\u0130TAK\u2019IN giri\u015fimcilere 200 bin TL\u2019ye kadar geri \u00f6demesiz destek sa\u011flad\u0131\u011f\u0131 1512 Bireysel Gen\u00e7 Giri\u015fimcilik (B\u0130GG) Program\u0131 2020 yeni d\u00f6nem ba\u015fvurular\u0131 ba\u015flad\u0131.", "image": "https://www.hedefhalk.com/images/haberler/cfeae412e22a1d53c373c62b9b58660d.jpg"}, "twitter": {"card": "summary_large_image", "site": "@HedefHALK", "title": "Fikri olana T\u00dcB\u0130TAK\u2019tan 200 bin TL hibe", "description": "T\u00dcB\u0130TAK\u2019IN giri\u015fimcilere 200 bin TL\u2019ye kadar geri \u00f6demesiz destek sa\u011flad\u0131\u011f\u0131 1512 Bireysel Gen\u00e7 Giri\u015fimcilik (B\u0130GG) Program\u0131 2020 yeni d\u00f6nem ba\u015fvurular\u0131 ba\u015flad\u0131.", "creator": "@HedefHALK", "image": {"src": "https://www.hedefhalk.com/images/haberler/cfeae412e22a1d53c373c62b9b58660d.jpg"}, "url": "https://www.hedefhalk.com/haber/fikri-olana-tubitaktan-200-bin-tl-hibe-1619961", "domain": "https://www.hedefhalk.com/"}, "title": "Samsun Hedef Halk Gazetesi", "keywords": "samsun, haber, son dakika, fla\u015f haber, en son haber, g\u00fcncel, g\u00fcncel haber, samsun haber, siyaset, asayi\u015f, spor, samsunspor, ordu, \u00fcnye, amasya, atakum, samsun son dakika, bafra, \u00e7ar\u015famba, canik, sal\u0131pazar\u0131, vezirk\u00f6pr\u00fc, gazete, man\u015fet, kavak, havza, ayvac\u0131k, tokat, uyu\u015fturucu, ilkad\u0131m,", "robots": "index, follow", "language": "Turkish", "revisit-after": "1 days", "google-site-verification": "55S-7PMJrnpK-5RqzeM6OwE5sbq8yWVdq2hP70hSXMY"}, "canonical_link": "https://www.hedefhalk.com/haber/fikri-olana-tubitaktan-200-bin-tl-hibe-1619961"}