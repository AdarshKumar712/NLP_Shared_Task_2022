{"source_url": "https://www.haberler.com", "url": "https://www.haberler.com/diyarbakir-annelerinin-evlat-nobeti-207-gununde-13059325-haberi/", "title": "Diyarbak\u0131r annelerinin evlat n\u00f6beti 207. g\u00fcn\u00fcnde s\u00fcr\u00fcyor", "top_image": "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg", "meta_img": "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Diyarbak\u0131r annelerinin evlat n\u00f6beti 207. g\u00fcn\u00fcnde s\u00fcr\u00fcyor Diyarbak\u0131r annelerinin da\u011fa ka\u00e7\u0131r\u0131lan \u00e7ocuklar\u0131na kavu\u015fma \u00fcmidiyle HDP \u0130l Ba\u015fkanl\u0131\u011f\u0131 binas\u0131 \u00f6n\u00fcndeki evlat n\u00f6beti devam ediyor.\n\nDiyarbak\u0131r annelerinin da\u011fa ka\u00e7\u0131r\u0131lan \u00e7ocuklar\u0131na kavu\u015fma \u00fcmidiyle HDP \u0130l Ba\u015fkanl\u0131\u011f\u0131 binas\u0131 \u00f6n\u00fcndeki evlat n\u00f6beti devam ediyor.\n\n\u00c7ocuklar\u0131n\u0131n da\u011fa ka\u00e7\u0131r\u0131lmas\u0131ndan HDP'yi sorumlu tutan Diyarbak\u0131r annelerinin, 3 Eyl\u00fcl 2019'da ba\u015flatt\u0131\u011f\u0131 oturma eylemi 207'nci g\u00fcn\u00fcne girdi.\n\nAdana'n\u0131n Seyhan il\u00e7esinden, 5 y\u0131l \u00f6nce 15 ya\u015f\u0131ndayken da\u011fa ka\u00e7\u0131r\u0131lan o\u011flu Engin i\u00e7in oturma eylemine kat\u0131lan anne Kamile K\u00fc\u00e7\u00fckda\u011f, yapt\u0131\u011f\u0131 a\u00e7\u0131klamada, evlad\u0131na kavu\u015fana kadar oturma eylemini s\u00fcrd\u00fcrece\u011fini s\u00f6yledi.\n\nO\u011flundan 5 y\u0131ld\u0131r haber alamad\u0131\u011f\u0131n\u0131 belirten K\u00fc\u00e7\u00fckda\u011f, evlad\u0131n\u0131 HDP'den istedi\u011fini dile getirdi.\n\nKamile K\u00fc\u00e7\u00fckda\u011f, \u015f\u00f6yle konu\u015ftu:\n\n\"O\u011flum sesimi duyuyorsan gel, askerimize, devletimize teslim ol. Onlar seni kand\u0131r\u0131yor, 'i\u015fkence var' diyorlar ama kesinlikle \u00f6yle bir \u015fey yok. 13 ki\u015fi teslim oldu, ailesine kavu\u015ftu. Sana kefen de\u011fil damatl\u0131k giydirmek istiyorum.\"\n\n\"HDP K\u00fcrtleri peri\u015fan etti\"\n\n\u015e\u0131rnak'\u0131n \u0130dil il\u00e7esinden gelerek, 5 y\u0131l \u00f6nce da\u011fa ka\u00e7\u0131r\u0131lan o\u011flu Mahmut i\u00e7in oturma eylemi yapan baba Emin Arslan ise \u00e7ocuklar\u0131na kavu\u015fmak i\u00e7in eylemi s\u00fcrd\u00fcrmekte kararl\u0131 olduklar\u0131n\u0131 aktard\u0131.\n\nYeni tip koronavir\u00fcs salg\u0131n\u0131na ra\u011fmen al\u0131nan \u00f6nlemlerle evlatlar\u0131 i\u00e7in n\u00f6beti s\u00fcrd\u00fcrd\u00fcklerini dile getiren Arslan, \"Vir\u00fcs 40 senedir i\u00e7imizde var. HDP K\u00fcrtleri peri\u015fan etti. O\u011flum 14 ya\u015f\u0131ndayd\u0131. Onun yeri da\u011f de\u011fil okuldu. Hayalleri vard\u0131, ne haklar\u0131 var 14-15 ya\u015f\u0131ndaki \u00e7ocuklar\u0131 da\u011fa ka\u00e7\u0131r\u0131p, eline silah veriyorlar? 207 sene de ge\u00e7se buradan kalkm\u0131yoruz. O\u011flum e\u011fer beni duyuyorsan gel, askere, polise teslim ol.\" diye konu\u015ftu.\n\nKaynak: AA", "keywords": [], "meta_keywords": ["Halklar\u0131n Demokratik Partisi", "Diyarbak\u0131r", "Adana", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "Diyarbak\u0131r annelerinin da\u011fa ka\u00e7\u0131r\u0131lan \u00e7ocuklar\u0131na kavu\u015fma \u00fcmidiyle HDP \u0130l Ba\u015fkanl\u0131\u011f\u0131 binas\u0131 \u00f6n\u00fcndeki evlat n\u00f6beti devam ediyor.", "meta_lang": "tr", "meta_favicon": "/touch-icon-iphone.png", "meta_data": {"description": "Diyarbak\u0131r annelerinin da\u011fa ka\u00e7\u0131r\u0131lan \u00e7ocuklar\u0131na kavu\u015fma \u00fcmidiyle HDP \u0130l Ba\u015fkanl\u0131\u011f\u0131 binas\u0131 \u00f6n\u00fcndeki evlat n\u00f6beti devam ediyor.", "keywords": "Halklar\u0131n Demokratik Partisi, Diyarbak\u0131r, Adana, G\u00fcncel", "image": "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg", "robots": "index, follow", "medium": "news", "dateCreated": "2020-03-27T13:30:04+03:00", "dateUpdated": "2020-03-27T13:47:01+03:00", "msapplication-starturl": "https://www.haberler.com", "article": {"id": 13059325, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Halklar\u0131n Demokratik Partisi, Diyarbak\u0131r, Adana, G\u00fcncel"}, "og": {"url": "https://www.haberler.com/diyarbakir-annelerinin-evlat-nobeti-207-gununde-13059325-haberi/", "site_name": "Haberler.com", "locale": "tr_TR", "type": "article", "title": "Diyarbak\u0131r annelerinin evlat n\u00f6beti 207. g\u00fcn\u00fcnde s\u00fcr\u00fcyor", "description": "Diyarbak\u0131r annelerinin da\u011fa ka\u00e7\u0131r\u0131lan \u00e7ocuklar\u0131na kavu\u015fma \u00fcmidiyle HDP \u0130l Ba\u015fkanl\u0131\u011f\u0131 binas\u0131 \u00f6n\u00fcndeki evlat n\u00f6beti devam ediyor.", "image": {"identifier": "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg", "secure_url": "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg", "width": 640, "height": 426}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/diyarbakir-annelerinin-evlat-nobeti-207-gununde-13059325-haberi/", "card": "summary_large_image", "site": "Haberler", "title": "Diyarbak\u0131r annelerinin evlat n\u00f6beti 207. g\u00fcn\u00fcnde s\u00fcr\u00fcyor", "description": "Diyarbak\u0131r annelerinin da\u011fa ka\u00e7\u0131r\u0131lan \u00e7ocuklar\u0131na kavu\u015fma \u00fcmidiyle HDP \u0130l Ba\u015fkanl\u0131\u011f\u0131 binas\u0131 \u00f6n\u00fcndeki evlat n\u00f6beti devam ediyor.", "image": "https://foto.haberler.com/haber/2020/03/27/diyarbakir-annelerinin-evlat-nobeti-207-gunun-13059325_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/diyarbakir-annelerinin-evlat-nobeti-207-gununde-13059325-haberi/"}