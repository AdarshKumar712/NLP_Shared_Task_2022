{"source_url": "https://tvn24bis.pl", "url": "https://tvn24bis.pl/z-kraju,74/tadeusz-koscinski-o-uszczelnianiu-podatkow-i-czarnej-liscie-firm,1005383.html", "title": "Tadeusz Ko\u015bci\u0144ski o uszczelnianiu podatk\u00f3w i czarnej li\u015bcie firm", "top_image": "https://r-scale-13.dcs.redcdn.pl/scale/o2/tvn/web-content/m/p1/i/ef8446f35513a8d6aa2308357a268a7e/8fd1f6e4-0772-48fc-9a90-a5adabc2780e.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "meta_img": "https://r-scale-13.dcs.redcdn.pl/scale/o2/tvn/web-content/m/p1/i/ef8446f35513a8d6aa2308357a268a7e/8fd1f6e4-0772-48fc-9a90-a5adabc2780e.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "images": ["https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://s4-tvn24bis.cdntvn.pl/bundles/bisbase/images/logo.png?7f10", "https://s4-tvn24bis.cdntvn.pl/bundles/tvnuser/img/avatar_54.png?7f10", "https://r-scale-df.dcs.redcdn.pl/scale/o2/tvn/web-content/m/p10/i/1f71e393b3809197ed66df836fe833e5/6a128bb5-3beb-4c0e-81a2-01a691529709.png?type=1&srcmode=3&srcx=1%2F2&srcy=1%2F2&srcw=54&srch=54&dstw=54&dsth=54", "https://s1-tvn24bis.cdntvn.pl/bundles/bisbase/images/logo-footer.png?7f10", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=0&srcx=1%2F1&srcy=1%2F1&srcw=1%2F1&srch=86%2F100&dstw=100&dsth=56", "https://pix2.services.tvn.pl/_pix2/ns-view/pix.gif?h=tvn24bis.pl&p=%2Fz-kraju%2C74%2Ftadeusz-koscinski-o-uszczelnianiu-podatkow-i-czarnej-liscie-firm%2C1005383.html&ob=1005383&at=article", "https://r-scale-13.dcs.redcdn.pl/scale/o2/tvn/web-content/m/p1/i/ef8446f35513a8d6aa2308357a268a7e/8fd1f6e4-0772-48fc-9a90-a5adabc2780e.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75"], "movies": [], "text": "W ci\u0105gu kilku lat bardzo mocno ograniczyli\u015bmy luk\u0119 VAT w Polsce, ale powoli dochodzimy do \u015bciany, je\u015bli chodzi o dalsze uszczelnianie, stosuj\u0105c jedynie krajowe rozwi\u0105zania - powiedzia\u0142 minister finans\u00f3w Tadeusz Ko\u015bci\u0144ski. Jego zdaniem powinna powsta\u0107 lista firm, kt\u00f3re uciekaj\u0105 do raj\u00f3w podatkowych.\n\nSzef resortu finans\u00f3w uczestniczy\u0142 w tym tygodniu w Brukseli w seminarium w sprawie dzia\u0142a\u0144 dotycz\u0105cych uszczelniania systemu podatkowego.\n\n\"Dochodzimy do \u015bciany\"\n\n- Jak szacuj\u0105 niekt\u00f3rzy ekonomi\u015bci, rocznie na \u015bwiecie przez nieuczciwe praktyki podatkowe i ucieczki do raj\u00f3w podatkowych, pa\u0144stwa trac\u0105 od 500 do 600 miliard\u00f3w dolar\u00f3w. W samej Unii Europejskiej, wed\u0142ug szacunk\u00f3w Polskiego Instytutu Ekonomicznego, to oko\u0142o 170 miliard\u00f3w euro rocznie - podkre\u015bli\u0142 minister.\n\n\n\nZaznaczy\u0142, \u017ce w ostatnich kilku latach luka VAT w Polsce zosta\u0142a znacznie ograniczona, ale powoli wyczerpuj\u0105 si\u0119 metody, jakimi dalej mo\u017cna by\u0142oby ogranicza\u0107 to niepo\u017c\u0105dane zjawisko. Dlatego konieczna jest mi\u0119dzynarodowa wsp\u00f3\u0142praca. Szara strefa w Polsce. Zbadano, ile traci bud\u017cet pa\u0144stwa Ca\u0142kowita warto\u015b\u0107 szarej strefy w Polsce w 2018 roku wynios\u0142a 10,8 procent Produ... zobacz wi\u0119cej \u00bb\n\n\n\n- W ci\u0105gu kilku lat bardzo mocno ograniczyli\u015bmy luk\u0119 VAT w Polsce, ale powoli dochodzimy do \u015bciany, je\u015bli chodzi o dalsze uszczelnianie, stosuj\u0105c jedynie krajowe rozwi\u0105zania - powiedzia\u0142 Ko\u015bci\u0144ski.\n\nCzarna lista\n\nSzef resortu finans\u00f3w wskaza\u0142, \u017ce na razie wszyscy skupiaj\u0105 si\u0119 na relacji B2B, czyli wzajemnych rozliczeniach mi\u0119dzy przedsi\u0119biorstwami, kt\u00f3re mog\u0105 skutkowa\u0107 tzw. karuzelami VAT-owskimi.\n\n\n\nKo\u015bci\u0144ski doda\u0142, \u017ce w przypadku relacji B2B i dalszego uszczelniania sytemu podatkowego, konieczna jest mi\u0119dzynarodowa wsp\u00f3\u0142praca. W szczeg\u00f3lno\u015bci dotyczy to przeciwdzia\u0142ania agresywnej optymalizacji podatkowej, ucieczek do raj\u00f3w podatkowych.\n\n- Najlepiej by\u0142oby, gdyby takie rozwi\u0105zania zaproponowa\u0142a Komisja Europejska. Natomiast prawdopodobie\u0144stwo ich powstania jest niewielkie, poniewa\u017c cz\u0119\u015b\u0107 pa\u0144stw Wsp\u00f3lnoty - raj\u00f3w podatkowych - korzysta na tym, a w Unii niezb\u0119dna w przypadku przepis\u00f3w podatkowych jest jednomy\u015blno\u015b\u0107. Dlatego konieczne s\u0105 dzia\u0142ania bilateralne i multilateralne. Powinna na przyk\u0142ad powsta\u0107 czarna lista firm, mi\u0119dzynarodowych koncern\u00f3w, kt\u00f3re uciekaj\u0105 do takich raj\u00f3w. Konsekwencj\u0105 tego mog\u0142oby by\u0107 wy\u0142\u0105czanie ich z przetarg\u00f3w publicznych - powiedzia\u0142 minister.\n\nKonsument - przedsi\u0119biorca\n\nDoda\u0142, \u017ce Polska jest inicjatorem powo\u0142ania europejskiego sojuszu na rzecz zwalczania oszustw zwi\u0105zanych z VAT, a UE potrzebuje przyspieszonej wymiany technologii, wiedzy i najlepszych praktyk.\n\n- Mimo \u017ce zjawisko karuzel VAT-owskich uda\u0142o si\u0119 ograniczy\u0107, to jeszcze mamy troch\u0119 w pracy, je\u015bli chodzi o relacje konsument - przedsi\u0119biorca i nieprawid\u0142owo\u015bci powstaj\u0105cych mi\u0119dzy nimi - przyzna\u0142.\n\nKo\u015bci\u0144ski wyja\u015bni\u0142, \u017ce szara strefa w relacjach konsument-przedsi\u0119biorca mo\u017ce polega\u0107 na tym, \u017ce p\u0142acimy jako klient za rachunek, op\u0142acaj\u0105c jednocze\u015bnie podatek, natomiast p\u00f3\u017aniej ten podatek nie jest odprowadzany przez przedsi\u0119biorc\u00f3w. Minister wyja\u015bni\u0142, \u017ce tego rodzaju szarej strefie ma przeciwdzia\u0142a\u0107 elektroniczny paragon, kt\u00f3ry u\u0142atwia np. gromadzenie i wyszukiwanie potwierdze\u0144 transakcji.\n\nMinister liczy, i\u017c przepisy dotycz\u0105ce e-paragon\u00f3w uda si\u0119 wprowadzi\u0107 jeszcze w maju br. Chodzi o zr\u00f3wnanie e-paragonu z potwierdzeniem papierowym. Konsument b\u0119dzie mia\u0142 wyb\u00f3r, jakiego rodzaju paragon chce dosta\u0107.\n\nSzarej strefie - jak doda\u0142 - maj\u0105 te\u017c przeciwdzia\u0142a\u0107 kasy on-line. Cz\u0119\u015b\u0107 przedsi\u0119biorc\u00f3w od 1 stycznia 2020 r. musi posiada\u0107 takie kasy - np. mechanicy samochodowi i w\u0142a\u015bciciele stacji benzynowych. Od 1 lipca sprzeda\u017c w kasie on-line b\u0119d\u0105 musia\u0142y ewidencjonowa\u0107 firmy, np. zwi\u0105zane z gastronomi\u0105 (w\u0142a\u015bciciele restauracji, w tym sezonowych), prowadz\u0105ce us\u0142ugi hotelowe. Od 1 stycznia 2021 r. kasy on-line musz\u0105 mie\u0107 te\u017c fryzjerzy, lekarze, denty\u015bci, prawnicy czy firmy budowlane.\n\nPodatek cyfrowy\n\nOdnosz\u0105c si\u0119 do podatku cyfrowego, Ko\u015bci\u0144ski powiedzia\u0142, \u017ce na razie czekamy w tej sprawie, co zaproponuje OECD.\n\n- Prace nad wypracowaniem wsp\u00f3lnych zasad, jakie mia\u0142yby obowi\u0105zywa\u0107 w pa\u0144stwach OECD, id\u0105 wolno. Propozycje maj\u0105 pojawi\u0107 si\u0119 latem. Najlepiej by\u0142oby, gdyby obowi\u0105zywa\u0142y jedne zasady we wszystkich pa\u0144stwach, przynajmniej w UE, tak by firmy nie ucieka\u0142y do innych - powiedzia\u0142 minister finans\u00f3w.\n\nW innym przypadku - jak m\u00f3wi\u0142 - ka\u017cdy kraj b\u0119dzie mia\u0142 swoje rozwi\u0105zania. - To nie jest najlepsze rozwi\u0105zanie, ale pr\u0119dzej czy p\u00f3\u017aniej firmy zaczn\u0105 p\u0142aci\u0107 taki podatek, w miejscu, gdzie osi\u0105gaj\u0105 one zyski - podsumowa\u0142 Ko\u015bci\u0144ski.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "W ci\u0105gu kilku lat bardzo mocno ograniczyli\u015bmy luk\u0119 VAT w Polsce, ale powoli dochodzimy do \u015bciany, je\u015bli chodzi o dalsze uszczelnianie, stosuj\u0105c jedynie...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?7f10", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "W ci\u0105gu kilku lat bardzo mocno ograniczyli\u015bmy luk\u0119 VAT w Polsce, ale powoli dochodzimy do \u015bciany, je\u015bli chodzi o dalsze uszczelnianie, stosuj\u0105c jedynie...", "og": {"image": "https://r-scale-13.dcs.redcdn.pl/scale/o2/tvn/web-content/m/p1/i/ef8446f35513a8d6aa2308357a268a7e/8fd1f6e4-0772-48fc-9a90-a5adabc2780e.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "site_name": "TVN24 BiS", "url": "https://tvn24bis.pl/article/url/1005383", "type": "article", "description": "W ci\u0105gu kilku lat bardzo mocno ograniczyli\u015bmy luk\u0119 VAT w Polsce, ale powoli dochodzimy do \u015bciany, je\u015bli chodzi o dalsze uszczelnianie, stosuj\u0105c jedynie krajowe rozwi\u0105zania - powiedzia\u0142 minister finans\u00f3w Tadeusz Ko\u015bci\u0144ski. Jego zdaniem powinna powsta\u0107 lista firm, kt\u00f3re uciekaj\u0105 do raj\u00f3w podatkowych.", "title": "Tadeusz Ko\u015bci\u0144ski o uszczelnianiu podatk\u00f3w i czarnej li\u015bcie firm | Z kraju"}, "twitter": {"image": "https://r-file-13.dcs.redcdn.pl/file/o2/tvn/web-content/m/p1/i/ef8446f35513a8d6aa2308357a268a7e/8fd1f6e4-0772-48fc-9a90-a5adabc2780e.jpg", "title": "Czarna lista firm i uszczelnianie podatk\u00f3w. \"Powoli dochodzimy do \u015bciany\"", "description": "W ci\u0105gu kilku lat bardzo mocno ograniczyli\u015bmy luk\u0119 VAT w Polsce, ale powoli dochodzimy do \u015bciany, je\u015bli chodzi o dalsze uszczelnianie, stosuj\u0105c jedynie krajowe rozwi\u0105zania - powiedzia\u0142 minister finans\u00f3w Tadeusz Ko\u015bci\u0144ski. Jego zdaniem powinna powsta\u0107 lista firm, kt\u00f3re uciekaj\u0105 do raj\u00f3w podatkowych.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/z-kraju,74/tadeusz-koscinski-o-uszczelnianiu-podatkow-i-czarnej-liscie-firm,1005383.html"}