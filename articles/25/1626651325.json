{"source_url": "http://www.yeniduzen.com", "url": "http://www.yeniduzen.com/ctp-dogamiz-zenginligimizdir-127798h.htm", "title": "CTP: \u201cDo\u011fam\u0131z zenginli\u011fimizdir\u201d", "top_image": "http://d.yeniduzen.com/news/60037.jpg", "meta_img": "http://d.yeniduzen.com/news/60037.jpg", "images": ["http://d.yeniduzen.com/news/92914.jpg", "http://www.yeniduzen.com/d/banner/dg_0001_kol_220x300px-01.png", "http://d.yeniduzen.com/news/93201.jpg", "http://www.yeniduzen.com/d/banner/aaa.jpg", "http://www.yeniduzen.com/d/banner/arcim-web-banner-1-low.20191213171135.gif", "http://d.yeniduzen.com/news_source/1.jpg", "http://www.yeniduzen.com/d/banner/unnamed.gif", "http://www.yeniduzen.com/d/banner/bau-6-haziran.jpg", "http://www.yeniduzen.com/d/banner/18199878116819458886.gif", "http://d.yeniduzen.com/news/90640.jpg", "http://d.yeniduzen.com/news/84530.jpg", "http://d.yeniduzen.com/news/93192.jpg", "http://www.yeniduzen.com/d/banner/kanalsim-canli.20191014092329.jpg", "http://d.yeniduzen.com/news/92639.jpg", "http://www.yeniduzen.com/d/banner/turkcell.png", "http://d.yeniduzen.com/news/92266.jpg", "http://www.yeniduzen.com/d/banner/avenue-reklam.20200603160631.jpg", "http://d.yeniduzen.com/news/91344.jpg", "http://www.yeniduzen.com/d/banner/karsal_-web-1.jpg", "http://www.yeniduzen.com/d/banner/ufu-haz-2018.jpg", "http://d.yeniduzen.com/news/85816.jpg", "http://d.yeniduzen.com/news/93186.jpg", "http://www.yeniduzen.com/d/banner/cw-nisan-dikey.png", "http://www.yeniduzen.com/d/banner/dau-may-2020.gif", "http://s.yeniduzen.com/i/img-rep.gif", "http://www.yeniduzen.com/d/banner/banner-595x90-(1).gif", "http://www.yeniduzen.com/d/banner/cw-nisan-2020-yatay.png", "http://www.yeniduzen.com/d/banner/koop-subat-2020.20200224094001.gif", "http://d.yeniduzen.com/news/91165.jpg", "http://s.yeniduzen.com/i/logo.png", "http://www.yeniduzen.com/d/banner/300x360.gif", "http://www.yeniduzen.com/d/banner/215x450.20200131113656.png", "http://d.yeniduzen.com/banner/yd-gorsel.jpg", "http://d.yeniduzen.com/news/60037.jpg", "http://www.yeniduzen.com/d/banner/xp-travel-yenisi.gif", "http://d.yeniduzen.com/news/93199.jpg", "https://www.eczaneler.gen.tr/resimler/nobetci-eczaneler.jpg", "http://www.yeniduzen.com/d/banner/sos.20200410161717.jpg"], "movies": [], "text": "Cumhuriyet\u00e7i T\u00fcrk Partisi (CTP), ye\u015fil bir gelecek ve ya\u015fanabilir bir \u00e7evre yaratabilmenin yeg\u00e2ne yolunun zenginli\u011fin do\u011fadan kaynakland\u0131\u011f\u0131n\u0131 fark etmek oldu\u011funu vurgulad\u0131.\n\nCTP\u2019den \u00c7evre G\u00fcn\u00fc nedeniyle yap\u0131lan yaz\u0131l\u0131 a\u00e7\u0131klamada, g\u00fcn\u00fcm\u00fczde insanlar\u0131n, hayatlar\u0131na dokunan iki b\u00fcy\u00fck sorunla m\u00fccadele etmek zorunda oldu\u011fu, bunlardan birinin y\u00fczy\u0131llard\u0131r devam eden t\u00fcketmek yerine \u00fcretmek ve \u00fcretilenlerin adil payla\u015f\u0131m\u0131 m\u00fccadelesi, di\u011ferininse varl\u0131k ya da yokluk m\u00fccadelesi haline gelen ekoloji m\u00fccadelesi oldu\u011fu belirtildi.\n\nA\u00e7\u0131klamada, \u00fclke kaynaklar\u0131n\u0131n sonsuz, do\u011fan\u0131n kendini yenileme kapasitesinin ise s\u0131n\u0131rs\u0131z oldu\u011funun d\u00fc\u015f\u00fcn\u00fcld\u00fc\u011f\u00fc zamanlar\u0131n geride kalmas\u0131 gerekti\u011fine i\u015faret edildi.\n\n\u201c\u00dcZER\u0130NDE VAR OLDU\u011eUMUZ CO\u011eRAFYANIN YA\u015eANILAB\u0130L\u0130R OLMASI GEREK\u201d\n\nA\u00e7\u0131klamada, \u201cGelinen nokta bize \u015funu g\u00f6sterdi ki; nas\u0131l ya\u015fanaca\u011f\u0131n\u0131 tart\u0131\u015fmaktan \u00f6te \u00fczerinde var oldu\u011fumuz co\u011frafyan\u0131n ya\u015fan\u0131labilir olmas\u0131 gerekmektedir.\u201d ifadelerine yer verildi.\n\nCTP\u2019nin ilgili her kesimden payda\u015flar\u0131n da katk\u0131s\u0131yla ger\u00e7ekle\u015ftirilen \u00e7al\u0131\u015ftay sonucunda ekolojik problemlere genel bir \u00e7er\u00e7eve \u00e7izdi\u011fi de kaydedilen a\u00e7\u0131klamada, partinin, sorunlar\u0131 tespit eden ve \u00e7\u00f6z\u00fcm yollar\u0131 \u00fcreten \u201c\u00e7evre ve ekoloji\u201d politikas\u0131 olu\u015fturup kamuoyuyla payla\u015ft\u0131\u011f\u0131 da hat\u0131rlat\u0131ld\u0131.\n\n\n\nA\u00e7\u0131klamada \u015fu ifadelere de yer verildi:\n\n\u201cBu politikan\u0131n temelinde k\u00fcreselden en yerelde \u00fclkemize var\u0131ncaya kadar ekonomik adaletsizlik ba\u015fta olmak \u00fczere t\u00fcm adaletsizliklerle m\u00fccadele ederken, bunu ekolojik de\u011ferleri dikkate alarak ger\u00e7ekle\u015ftirmek yatmaktad\u0131r. Bunu yaparken de insan\u0131n g\u00fcnl\u00fck ya\u015fam\u0131n\u0131 s\u00fcrd\u00fcrmesi i\u00e7in gerekli her t\u00fcrl\u00fc unsurda adaleti arayan ve bunu da do\u011fa ile sava\u015farak de\u011fil onun bir par\u00e7as\u0131 olup, onun i\u00e7erisinde ya\u015famay\u0131 s\u00fcrd\u00fcrebilecek \u015fekli ortaya koyacak bir d\u00fc\u015f\u00fcnce geli\u015ftirerek hayata ge\u00e7irmek ka\u00e7\u0131n\u0131lmazd\u0131r.\n\nYe\u015fil bir gelecek ve ya\u015fanabilir bir \u00e7evre yaratabilmenin yeg\u00e2ne yolu zenginli\u011fimizin do\u011fam\u0131zdan kaynakland\u0131\u011f\u0131n\u0131 fark etmemizdir. T\u00fcm taraflar\u0131 bu anlay\u0131\u015fla hareket etmeye ve daha ya\u015fanabilir bir \u00fclke yaratmaya davet ediyoruz.\u201d", "keywords": [], "meta_keywords": ["ctp", "\u00e7evre"], "tags": ["\u00e7evre", "ctp"], "authors": [], "publish_date": null, "summary": "", "article_html": "", "meta_description": "Cumhuriyet\u00e7i T\u00fcrk Partisi (CTP), ye\u015fil bir gelecek ve ya\u015fanabilir bir \u00e7evre yaratabilmenin yeg\u00e2ne yolunun zenginli\u011fin do\u011fadan kaynakland\u0131\u011f\u0131n\u0131 fark etmek oldu\u011funu vurgulad\u0131.", "meta_lang": "tr", "meta_favicon": "/favicon.ico?1", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "ctp,\u00e7evre", "description": "Cumhuriyet\u00e7i T\u00fcrk Partisi (CTP), ye\u015fil bir gelecek ve ya\u015fanabilir bir \u00e7evre yaratabilmenin yeg\u00e2ne yolunun zenginli\u011fin do\u011fadan kaynakland\u0131\u011f\u0131n\u0131 fark etmek oldu\u011funu vurgulad\u0131.", "apple-itunes-app": "app-id=448194018", "google-play-app": "app-id=com.cmbilisim.cmnews.yeniduzen", "DC.date.issued": "2020-06-05T16:43:14+03:00", "news_keywords": "ctp,\u00e7evre", "og": {"site_name": "YEN\u0130D\u00dcZEN", "url": "http://www.yeniduzen.com/ctp-dogamiz-zenginligimizdir-127798h.htm", "title": "CTP: \u201cDo\u011fam\u0131z zenginli\u011fimizdir\u201d", "description": "Cumhuriyet\u00e7i T\u00fcrk Partisi (CTP), ye\u015fil bir gelecek ve ya\u015fanabilir bir \u00e7evre yaratabilmenin yeg\u00e2ne yolunun zenginli\u011fin do\u011fadan kaynakland\u0131\u011f\u0131n\u0131 fark etmek oldu\u011funu vurgulad\u0131.", "image": "http://d.yeniduzen.com/news/60037.jpg", "type": "article"}, "twitter": {"card": "summary_large_image", "image": "http://d.yeniduzen.com/news/60037.jpg", "site": "@https://twitter.com/YENiDUZEN", "url": "http://www.yeniduzen.com/ctp-dogamiz-zenginligimizdir-127798h.htm", "title": "CTP: \u201cDo\u011fam\u0131z zenginli\u011fimizdir\u201d", "description": "Cumhuriyet\u00e7i T\u00fcrk Partisi (CTP), ye\u015fil bir gelecek ve ya\u015fanabilir bir \u00e7evre yaratabilmenin yeg\u00e2ne yolunun zenginli\u011fin do\u011fadan kaynakland\u0131\u011f\u0131n\u0131 fark etmek oldu\u011funu vurgulad\u0131."}}, "canonical_link": "http://www.yeniduzen.com/ctp-dogamiz-zenginligimizdir-127798h.htm"}