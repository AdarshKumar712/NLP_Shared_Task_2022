{"source_url": "https://web.archive.org", "url": "https://web.archive.org/web/20200102171008id_/https://tvn24bis.pl/z-kraju,74/czerwinsk-nad-wisla-klimontow-lutow-i-piatek-nowe-miasta-od-stycznia-2020,997029.html", "title": "Czerwi\u0144sk nad Wis\u0142\u0105, Klimont\u00f3w, Lut\u00f3w i Pi\u0105tek - nowe miasta od stycznia 2020", "top_image": "https://r-scale-b6.dcs.redcdn.pl/scale/o2/tvn/web-content/m/p1/i/d0fb963ff976f9c37fc81fe03c21ea7b/4264e12f-a0ef-4b9c-b6b4-ce60603ec1bb.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "meta_img": "https://r-scale-b6.dcs.redcdn.pl/scale/o2/tvn/web-content/m/p1/i/d0fb963ff976f9c37fc81fe03c21ea7b/4264e12f-a0ef-4b9c-b6b4-ce60603ec1bb.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "images": ["https://pix2.services.tvn.pl/_pix2/ns-view/pix.gif?h=tvn24bis.pl&p=%2Fz-kraju%2C74%2Fczerwinsk-nad-wisla-klimontow-lutow-i-piatek-nowe-miasta-od-stycznia-2020%2C997029.html&ob=997029&at=article", "https://r.dcs.redcdn.pl/http/o2/tvn/web-content/m/orig/p1/i/5bce843dd76db8c939d5323dd3e54ec9/807c9574-744b-4df7-9b2f-cfcdd80c00e7.jpg", "https://s4-tvn24bis.cdntvn.pl/bundles/tvnuser/img/avatar_54.png?8f12", "https://s4-tvn24bis.cdntvn.pl/bundles/bisbase/images/logo.png?8f12", "https://r-scale-b6.dcs.redcdn.pl/scale/o2/tvn/web-content/m/p1/i/d0fb963ff976f9c37fc81fe03c21ea7b/4264e12f-a0ef-4b9c-b6b4-ce60603ec1bb.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "https://r-scale-3d.dcs.redcdn.pl/scale/o2/tvn/web-content/m/p121/i/80a8155eb153025ea1d513d0b2c4b675/46569b1a-846b-11e4-9c66-0025b511229e.png?type=0&srcmode=3&srcx=1%2F2&srcy=1%2F2&srcw=100&srch=56.25&dstw=100&dsth=56.25", "https://s1-tvn24bis.cdntvn.pl/bundles/bisbase/images/logo-footer.png?8f12"], "movies": [], "text": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.\n\nZgodnie z rozporz\u0105dzeniem Rady Ministr\u00f3w z lipca tego roku status miasta od 1 stycznia 2020 r. zyskuj\u0105 miejscowo\u015bci: Lutut\u00f3w w powiecie wieruszowskim w woj. \u0142\u00f3dzkim, Pi\u0105tek w powiecie \u0142\u0119czyckim w woj. \u0142\u00f3dzkim, Czerwi\u0144sk nad Wis\u0142\u0105 w powiecie p\u0142o\u0144skim w woj. mazowieckim i Klimont\u00f3w w powiecie sandomierskim w woj. \u015bwi\u0119tokrzyskim.\n\n- Mieszka\u0144cy Pi\u0105tku szczycili si\u0119 swoim miastem przez wiele wiek\u00f3w. Pi\u0105tek prawa miejskie otrzyma\u0142 od kr\u00f3la Kazimierza Wielkiego, wcze\u015bniej ni\u017c \u0141\u00f3d\u017a, Kutno, czy Skierniewice - powiedzia\u0142 w rozmowie z TVN24 burmistrz Pi\u0105tku Krzysztof Lisiecki.\n\n- Ciesz\u0119 si\u0119, d\u0142ugo na to czekali\u015bmy - stwierdzi\u0142 jeden z mieszka\u0144c\u00f3w nowego miasta. - Jestem mieszkank\u0105 Pi\u0105tku od urodzenia i bardzo si\u0119 ciesz\u0119, \u017ce taki zaszczyt nas spotka\u0142 po 150 latach - doda\u0142a inna mieszkanka w rozmowie z TVN24.\n\nOdzyska\u0142y status miasta\n\nAkty nadania statusu miasta w\u00f3jtom (czyli przysz\u0142ym burmistrzom) trzem z tych miejscowo\u015bci wr\u0119czy\u0142 w poniedzia\u0142ek sekretarz stanu w MSWiA Pawe\u0142 Szefernaker. W uroczysto\u015bci nie wzi\u0105\u0142 udzia\u0142u w\u00f3jt gminy Czerwi\u0144sk nad Wis\u0142\u0105. 2 stycznia z r\u0105k wiceministra Macieja W\u0105sika odbierze on list gratulacyjny od premiera Mateusza Morawieckiego.\n\n\n\nWszystkie cztery miejscowo\u015bci, kt\u00f3re od 2020 r. sta\u0142y si\u0119 miastem, historycznie mia\u0142y ju\u017c taki status. - W XIX wieku w zwi\u0105zku z represjami carskimi zwi\u0105zanymi z powstaniem styczniowym wszystkie cztery miejscowo\u015bci utraci\u0142y status miasta i dzi\u015b historycznie ten status odzyskuj\u0105 \u2013 przypomnia\u0142 w poniedzia\u0142ek wiceminister Szefernaker.\n\n\n\nJak wynika z uzasadnienia rozporz\u0105dzenia Rady Ministr\u00f3w, wszystkie miejscowo\u015bci s\u0105 zwodoci\u0105gowane i skanalizowane, a ich cechy funkcjonalno-przestrzenne wykazuj\u0105 miejski charakter. W wi\u0119kszo\u015bci z nich przewa\u017caj\u0105ca liczba mieszka\u0144c\u00f3w jest zatrudniona poza rolnictwem.\n\n\n\n\n\n\n\n\n\nCztery nowe miasta\n\nW przypadku Czerwi\u0144ska nad Wis\u0142\u0105 uwag\u0119 zwr\u00f3cono m.in. na zabytkowy zesp\u00f3\u0142 ko\u015bcielno-klasztorny, kt\u00f3ry co roku do gminy sprowadza 10 tys. pielgrzym\u00f3w i turyst\u00f3w. Pi\u0105tek posiada natomiast ukszta\u0142towane centrum z wyznaczonym Geometrycznym \u015arodkiem Polski. Prawa miejskie mia\u0142 od 1339 do 1869 r.\n\nW Lututowie w latach 2010-2011 zrewitalizowano rynek, od kt\u00f3rego rozchodz\u0105 si\u0119 ulic\u0119 o zwartej zabudowie. Rynek jest tak\u017ce mocn\u0105 stron\u0105 Klimontowa. Tamtejszy w ostatnim czasie zosta\u0142 gruntownie przebudowany \u2013 odtworzono brukow\u0105 nawierzchnie i odbudowano kamienice.\n\n1 stycznia 2019 r. liczb\u0119 miast w Polsce do 940 powi\u0119kszy\u0142o dziesi\u0119\u0107 miejscowo\u015bci, kt\u00f3rym nadano taki status. Od 2020 r. b\u0119dzie ich 944.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa...", "meta_lang": "pl", "meta_favicon": "//s4-tvn24bis.cdntvn.pl/bundles/bisbase/favicons/favicon.ico?8f12", "meta_data": {"viewport": "width=device-width, initial-scale=1.0", "apple-mobile-web-app-capable": "yes", "description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa...", "og": {"image": "https://r-scale-b6.dcs.redcdn.pl/scale/o2/tvn/web-content/m/p1/i/d0fb963ff976f9c37fc81fe03c21ea7b/4264e12f-a0ef-4b9c-b6b4-ce60603ec1bb.jpg?type=1&srcmode=4&srcx=0%2F1&srcy=0%2F1&srcw=560&srch=340&dstw=560&dsth=340&quality=75", "site_name": "TVN24 BiS", "url": "https://tvn24bis.pl/article/url/997029", "type": "article", "description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.", "title": "Czerwi\u0144sk nad Wis\u0142\u0105, Klimont\u00f3w, Lut\u00f3w i Pi\u0105tek - nowe miasta od stycznia 2020 | Z kraju"}, "twitter": {"image": "https://r-file-b6.dcs.redcdn.pl/file/o2/tvn/web-content/m/p1/i/d0fb963ff976f9c37fc81fe03c21ea7b/4264e12f-a0ef-4b9c-b6b4-ce60603ec1bb.jpg", "title": "Cztery nowe miasta w Polsce. \"D\u0142ugo na to czekali\u015bmy\"", "description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.", "site": "@tvn24bis", "creator": "@tvn24bis", "card": "summary_large_image"}}, "canonical_link": "https://tvn24bis.pl/z-kraju,74/czerwinsk-nad-wisla-klimontow-lutow-i-piatek-nowe-miasta-od-stycznia-2020,997029.html"}