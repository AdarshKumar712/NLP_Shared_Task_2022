{"source_url": "https://web.archive.org", "url": "https://web.archive.org/web/20220303043259id_/https://www.polityka.pl/tygodnikpolityka/rynek/1956122,1,czy-rzad-zrezygnuje-z-rekompensat-za-prad.read", "title": "Czy rz\u0105d zrezygnuje z rekompensat za pr\u0105d?", "top_image": "https://static.polityka.pl/_resource/res/path/d8/df/d8df4147-7599-48c1-a4f6-e9816433a391", "meta_img": "https://static.polityka.pl/_resource/res/path/d8/df/d8df4147-7599-48c1-a4f6-e9816433a391", "images": ["https://googleads.g.doubleclick.net/pagead/viewthroughconversion/1034796340/?value=0&guid=ON&script=0", "https://static.polityka.pl/_resource/res/path/d8/df/d8df4147-7599-48c1-a4f6-e9816433a391", "https://zasoby.polityka.pl/polityka.pl/cg//img/sale-discount.svg", "https://zasoby.polityka.pl/polityka.pl/cg//img/newsletter_icon_44.svg", "https://static.polityka.pl/_resource/res/path/d8/df/d8df4147-7599-48c1-a4f6-e9816433a391_f1400x900", "https://www.facebook.com/tr?id=275455996648735&ev=PageView&noscript=1", "https://zasoby.polityka.pl/polityka.pl/cg//img/sale_people_1.svg", "https://zasoby.polityka.pl/polityka.pl/cg//img/logo.svg", "https://pixel.quantserve.com/pixel/p-bPMapUNSUm3KU.gif"], "movies": [], "text": "Do d\u0142ugiej listy problem\u00f3w, z jakimi ostatnio boryka si\u0119 minister aktyw\u00f3w pa\u0144stwowych Jacek Sasin, rzeczywisto\u015b\u0107 dopisa\u0142a kolejny \u2013 ceny pr\u0105du.\n\nPrzysz\u0142oroczne dop\u0142aty do rachunk\u00f3w za energi\u0119 elektryczn\u0105 mog\u0105 zosta\u0107 obni\u017cone lub zawieszone \u2013 poinformowa\u0142o RMF FM, powo\u0142uj\u0105c si\u0119 na wypowied\u017a wicepremiera. Powodem jest epidemia i napi\u0119ta sytuacja bud\u017cetu. \u201eMusimy wywa\u017cy\u0107 dwie rzeczy. Z jednej strony te ogromne potrzeby bud\u017cetu pa\u0144stwa na wsparcie kredytobiorc\u00f3w i zapobie\u017cenie kryzysowi. Z drugiej strony mamy sytuacj\u0119 gospodarstw domowych\u201d \u2013 m\u00f3wi\u0142 Jacek Sasin. Wed\u0142ug rozg\u0142o\u015bni ostateczna decyzja w tej sprawie ma zapa\u015b\u0107 mi\u0119dzy czerwcem a lipcem, gdy rusz\u0105 prace nad bud\u017cetem na 2021 r. Ju\u017c teraz mo\u017cna jednak spokojnie za\u0142o\u017cy\u0107, \u017ce przepisy trafi\u0105 do kosza.\n\nBubel dla Dudy\n\nProjekt ustawy o rekompensatach Ministerstwo Aktyw\u00f3w Pa\u0144stwowych opublikowa\u0142o 24 lutego, ale do dzi\u015b nie zosta\u0142 on przyj\u0119ty przez rz\u0105d. Czemu? Prawdopodobnie dlatego, \u017ce jeszcze przed pandemi\u0105 cz\u0119\u015b\u0107 gabinetu Mateusza Morawieckiego (w tym minister rozwoju Jadwiga Emilewicz) mia\u0142a uzasadnione obawy, \u017ce proponowane zmiany s\u0105 zwyk\u0142ym bublem prawnym. Pisano je g\u0142\u00f3wnie z troski rz\u0105dz\u0105cych o dobry wynik prezydenta Andrzeja Dudy.\n\nCo zak\u0142ada\u0142y przepisy? Przypomnijmy. Projekt obejmowa\u0142 wyp\u0142at\u0119 rekompensat za wzrost cen energii elektrycznej odbiorcom, kt\u00f3rzy w 2019 r. rozliczyli si\u0119 w pierwszym progu podatkowym, czyli zarobili mniej ni\u017c 85 528 z\u0142, a w 2020 zu\u017cyli wi\u0119cej ni\u017c 63 kWh energii elektrycznej (drugie kryterium jest do\u015b\u0107 proste do spe\u0142nienia \u2013 \u015brednie zu\u017cycie pr\u0105du w gospodarstwach domowych w Polsce to 2000\u20132500 kWh w ci\u0105gu roku). W praktyce dop\u0142aty mia\u0142y dosta\u0107 osoby zarabiaj\u0105ce miesi\u0119cznie mniej ni\u017c 5 tys. z\u0142 netto, czyli jakie\u015b 15,1 mln Polak\u00f3w. Wysoko\u015b\u0107 rekompensat mia\u0142a by\u0107 zr\u00f3\u017cnicowana w zale\u017cno\u015bci od wielko\u015bci zu\u017cycia. W skr\u00f3cie: im wi\u0119cej pr\u0105du konsumujesz, tym wi\u0119cej kasy dostajesz. Statystyczny Polak mia\u0142 zaoszcz\u0119dzi\u0107 na energii od 34 do 306 z\u0142 rocznie.\n\nNa czym polega problem z ustaw\u0105?\n\nPieni\u0105dze mieli dostawa\u0107 po r\u00f3wno biedni i bogaci, co potencjalnie tworzy pole do nadu\u017cy\u0107. Jak zauwa\u017cy\u0142o \u201eForum Energii\u201d, wystarczy mie\u0107 zarejestrowany licznik energetyczny na osob\u0119 uzyskuj\u0105c\u0105 doch\u00f3d w pierwszym progu podatkowym, \u017ceby ubiega\u0107 si\u0119 o wsparcie. Ustawa nie pomaga\u0142a rozwi\u0105za\u0107 rzeczywistego problemu, jakim jest ub\u00f3stwo energetyczne, gdy koszty energii przekraczaj\u0105 10 proc. wydatk\u00f3w gospodarstwa domowego. Wed\u0142ug Instytutu Bada\u0144 Strukturalnych tego rodzaju zjawisko dotyka ok. 12 proc. Polak\u00f3w, czyli blisko 4 mln os\u00f3b. MAP zamiast skoncentrowa\u0107 si\u0119 na pomocy zagro\u017conym ub\u00f3stwem (np. emerytom czy rencistom), chcia\u0142 rozda\u0107 wszystkim po r\u00f3wno.\n\nTo nie wszystko. Koszt rekompensat (szacowany przez MAP na 2,5 mld z\u0142) mia\u0142 zosta\u0107 op\u0142acony ze sprzeda\u017cy uprawnie\u0144 do emisji CO2. To przychody bud\u017cetu pa\u0144stwa, kt\u00f3re w teorii powinny trafia\u0107 na transformacj\u0119 gospodarki i ograniczanie jej emisji, czyli inwestycje w OZE, efektywno\u015b\u0107 energetyczn\u0105, sieci itd. Zamiast tego zosta\u0142yby przez Polak\u00f3w skonsumowane, co w kontek\u015bcie gigantycznych nak\u0142ad\u00f3w zwi\u0105zanych z przeprowadzeniem transformacji energetycznej kraju i odej\u015bciem od w\u0119gla jest zwyk\u0142ym marnotrawstwem.\n\nCzytaj tak\u017ce: Czego Polska chce za neutralno\u015b\u0107 klimatyczn\u0105\n\nCo zrobi Sasin, co zrobi URE?\n\nCo dalej? Projekt ustawy zosta\u0142 oficjalnie przej\u0119ty przez Ministerstwo Klimatu, do kt\u00f3rego emigrowa\u0142y z MAP departamenty odpowiedzialne za polityk\u0119 energetyczn\u0105. Resort Kurtyki nie og\u0142osi\u0142 jeszcze, co z nim zrobi. Wycofanie si\u0119 z obietnicy by\u0142oby do\u015b\u0107 niewygodne dla PiS, szczeg\u00f3lnie w czasie przed\u0142u\u017caj\u0105cej si\u0119 kampanii, pandemii i rozpoczynaj\u0105cej si\u0119 recesji. Dlatego rz\u0105d b\u0119dzie raczej unika\u0142 oficjalnej deklaracji w tej sprawie. Aby ograniczy\u0107 straty polityczne, Sasin mo\u017ce zwi\u0119kszy\u0107 nacisk na podlegaj\u0105ce mu zarz\u0105dy pa\u0144stwowych firm energetycznych, by wycofa\u0142y wnioski do prezesa URE ws. podniesienia cen energii. W grudniu regulator zgodzi\u0142 si\u0119 co prawda podnie\u015b\u0107 tegoroczne taryfy dla gospodarstw domowych za energi\u0119 elektryczn\u0105 \u015brednio o 12 proc, jednak PGE, Tauron, Enea i Energa uzna\u0142y \u2013 a mia\u0142y tu sporo racji \u2013 \u017ce wzrost ten jest niewystarczaj\u0105cy, i w marcu gremialnie zawnioskowa\u0142y o podwy\u017cki.\n\nZgoda URE na wzrost w obecnych warunkach jest ma\u0142o realna z dw\u00f3ch powod\u00f3w. Po pierwsze, przez pandemi\u0119 ceny energii w hurcie mocno spad\u0142y \u2013 co oznacza, \u017ce sp\u00f3\u0142ki energetyczne (a przynajmniej te o kr\u00f3tszych pozycjach zakupowych) mog\u0105 dokupi\u0107 wi\u0119cej taniej energii na gie\u0142dzie i teoretycznie ograniczy\u0107 straty na sprzeda\u017cy pr\u0105du gospodarstwom domowym \u2013 w praktyce ca\u0142a energetyka traci przez koronawirusa, bo ro\u015bnie liczba klient\u00f3w, kt\u00f3rzy nie reguluj\u0105 rachunk\u00f3w, a wytwarzanie energii przy ni\u017cszych jej cenach w hurcie jest mniej op\u0142acalne. Po drugie, od pa\u017adziernika na naszych rachunkach za pr\u0105d pojawi si\u0119 tzw. op\u0142ata mocowa, kt\u00f3ra podbije je o ok. 10 z\u0142 na miesi\u0105c. W tej sytuacji URE raczej nie zarz\u0105dzi podwy\u017cek, bo i tak nadejd\u0105. Marne to pocieszenie dla wicepremiera Sasina.", "keywords": [], "meta_keywords": [""], "tags": [], "authors": ["Robert Tomaszewski", "Polityka Insight", "Mateusz Witczak", "Piotr Sobolewski", "Cezary Kowanda", "Adam Grzeszak", "Przemys\u0142aw Witkowski", "Micha\u0142 Fiszer", "Jagienka Wilczak", "Agnieszka Krzemi\u0144ska"], "publish_date": "Tue May 12 02:54:00 2020", "summary": "", "article_html": "", "meta_description": "", "meta_lang": "pl", "meta_favicon": "/img/favicon.ico", "meta_data": {"robots": "noarchive", "Description": "Do d\u0142ugiej listy problem\u00f3w, z jakimi ostatnio boryka si\u0119 minister aktyw\u00f3w pa\u0144stwowych Jacek Sasin, rzeczywisto\u015b\u0107 dopisa\u0142a kolejny \u2013 ceny pr\u0105du.", "Keywords": "pr\u0105d, Jacek Sasin, ustawa pr\u0105dowa, ceny pr\u0105du, energetyka,", "application-name": "Polityka", "format-detection": "telephone=no", "viewport": "width=device-width, minimum-scale=1.0, initial-scale=1.0", "google-site-verification": "FE_R1b3gH6UUc04OPU6Xi2DcI0AbyAE9HE9NxPPUUGo", "adcategory": "rynek<!-- end: category -->", "og": {"image": "https://static.polityka.pl/_resource/res/path/d8/df/d8df4147-7599-48c1-a4f6-e9816433a391", "title": "Czy rz\u0105d zrezygnuje z rekompensat za pr\u0105d?", "description": "Do d\u0142ugiej listy problem\u00f3w, z jakimi ostatnio boryka si\u0119 minister aktyw\u00f3w pa\u0144stwowych Jacek Sasin, rzeczywisto\u015b\u0107 dopisa\u0142a kolejny \u2013 ceny pr\u0105du.", "type": "article", "url": "https://www.polityka.pl/tygodnikpolityka/rynek/1956122,1,czy-rzad-zrezygnuje-z-rekompensat-za-prad.read"}, "article": {"author": "Robert Tomaszewski, Polityka Insight", "published_time": "20200512T025400+0200"}, "twitter": {"card": "summary_large_image", "site": "@Polityka_pl"}}, "canonical_link": "https://www.polityka.pl/tygodnikpolityka/rynek/1956122,1,czy-rzad-zrezygnuje-z-rekompensat-za-prad.read"}