{"source_url": "https://www.gunes.com", "url": "https://www.gunes.com/ekonomi/cevre-ve-sehircilik-bakani-kurum-hazine-tasinmazlari-uzerinde-tahsisli-ticari-unitelere-kira-indirimi-saglanacak-1067400", "title": "\u00c7evre ve \u015eehircilik Bakan\u0131 Kurum: Hazine ta\u015f\u0131nmazlar\u0131 \u00fczerinde tahsisli ticari \u00fcnitelere kira indirimi sa\u011flanacak", "top_image": "https://cdn.gunes.com/Documents/Gunes/Images/2020/03/22/640x360_6f62e2ba-5c0e-404b-97de-549f12ecab88.jpg", "meta_img": "https://cdn.gunes.com/Documents/Gunes/Images/2020/03/22/640x360_6f62e2ba-5c0e-404b-97de-549f12ecab88.jpg", "images": ["https://cdn.gunes.com/Documents/Gunes/Images/2020/03/23/3f4b7769-6544-4dc6-8661-8b3809a4c331.jpg", "https://cdn.gunes.com/Documents/Gunes/Images/2020/03/23/54574eeb-6f64-429e-8a4c-2bdfa8568632.gif", "https://cdn.gunes.com/Documents/Gunes/Images/2020/03/23/f363092d-c9fc-4dca-99bb-0da6c5735948.jpg", "https://cdn.gunes.com/Documents/Gunes/Images/2020/03/23/280x157_7465b765-9aff-4d5a-b3f0-cd0f99e0bb43.jpg", "https://cdn.gunes.com/Documents/Gunes/Images/2020/03/23/b91a549f-a0f9-4bcd-87a6-1690ecafdc83.jpg", "https://cdn.gunes.com/Documents/Gunes/Images/2020/03/23/cfdc2a2c-1c5b-43fa-9b70-6811102442f6.jpg", "https://cdn.gunes.com/Documents/Gunes/Images/2020/03/23/a2ad2d82-2860-4e36-b765-efd1c100ce48.jpg", "https://cdn.gunes.com/Documents/Gunes/Images/2020/03/23/6e0ce9cd-aac2-46b8-8309-d3c51c051b61.jpg", "https://cdn.gunes.com/Documents/Gunes/Images/2020/03/23/70c80c4d-39b2-457b-b638-06e005a029fd.jpg", "https://cdn.gunes.com/Documents/Gunes/Images/2020/03/23/983a764e-99d2-4890-88c5-3dfbc5d1bf34.jpg", "https://cdn.gunes.com/Content/Resimler/images/Ekran%20Al%c4%b1nt%c4%b1s%c4%b12(27).PNG", "https://cdn.gunes.com/Documents/Gunes/Images/2020/03/23/20db11a1-dc15-4251-9b42-4044dbcbb7df.jpg", "https://cdn.gunes.com/Documents/Gunes/Images/2020/03/23/89a6b6a4-39fc-490d-bc3e-3528a1be2703.jpg", "https://cdn.gunes.com/Documents/Gunes/Images/2020/03/23/7465b765-9aff-4d5a-b3f0-cd0f99e0bb43.jpg", "https://cdn.gunes.com/Documents/Gunes/Images/2020/03/23/914f0871-45a5-469e-a7ca-458ab0056399.jpg", "https://cdn.gunes.com/Documents/Gunes/Images/2020/03/23/280x157_cfdc2a2c-1c5b-43fa-9b70-6811102442f6.jpg", "https://cdn.gunes.com/Documents/Gunes/Images/2020/03/23/0dfc268d-ac2b-4c6e-852a-0e0e2a0c0f6f.jpg", "https://cdn.gunes.com/Documents/Gunes/Images/2020/03/23/17819b50-2c1c-440a-8bdc-64dd10e05735.jpg", "https://cdn.gunes.com/Documents/Gunes/Images/2020/03/23/664c3bd0-7784-488a-9231-b6480d5fd653.jpg", "https://cdn.gunes.com/Documents/Gunes/Images/2020/03/23/5c83e65c-84f9-45f8-bc1a-82457eb13fee.jpg", "https://www.gunes.com/images/gunes_logo-footer.png", "https://cdn.gunes.com/Documents/Gunes/Images/2020/03/23/280x157_958e0202-0938-43ba-aca3-51bdefd21625.jpg", "https://cdn.gunes.com/Documents/Gunes/Images/2020/03/23/3a771d0a-0cf4-4006-b4be-dd933042758a.jpg", "https://cdn.gunes.com/Documents/Gunes/Images/2020/03/23/7dee3dfc-de59-417b-85b5-5380e4ffc818.jpg", "https://cdn.gunes.com/Documents/Gunes/Images/2020/03/23/827aeea6-f4e1-404f-b48e-c06463beffc9.jpg", "https://cdn.gunes.com/Documents/Gunes/Images/2020/03/23/280x157_eb193ef8-ccfb-46eb-a116-1997eaae44eb.jpg", "https://cdn.gunes.com/Documents/Gunes/Images/2020/03/23/280x157_b08d5799-f056-4aa6-9b93-a4dcac36a7cc.jpg", "https://cdn.gunes.com/Documents/Gunes/Images/2020/03/23/958e0202-0938-43ba-aca3-51bdefd21625.jpg", "https://certify.alexametrics.com/atrk.gif?account=puc9s1P8cT20VR", "https://cdn.gunes.com/Documents/Gunes/Images/2020/03/23/8f7544ac-9431-41bc-b6d9-256ddb4b31fa.jpg", "https://cdn.gunes.com/Documents/Gunes/Images/2020/03/23/90b1bc80-0f5e-467f-9f65-0b988d5d8970.jpg", "https://cdn.gunes.com/Documents/Gunes/Images/2020/03/22/640x360_6f62e2ba-5c0e-404b-97de-549f12ecab88.jpg", "https://cdn.gunes.com/Documents/Gunes/Images/2020/03/23/2b7a3149-d77e-448d-b1e6-8ea8f032c1d0.jpg", "https://cdn.gunes.com/Documents/Gunes/Images/2020/03/23/252e69a8-9b60-4da5-b489-2cfb8ff4082d.jpg", "https://cdn.gunes.com/Documents/Gunes/Images/2020/03/23/d69ac7c0-fd33-44c4-bc5b-c7bb17cdcf31.jpg", "https://cdn.gunes.com/Documents/Gunes/Images/2020/03/23/fc88ea03-477c-4d1f-8602-1340798e091f.jpg", "https://cdn.gunes.com/Documents/Gunes/Images/2020/03/23/eb193ef8-ccfb-46eb-a116-1997eaae44eb.jpg", "https://cdn.gunes.com/Documents/Gunes/Images/2020/03/23/b9a34ffd-3d95-4b3e-86d8-56e725ca6474.jpg"], "movies": [], "text": "\u00c7evre ve \u015eehircilik Bakan\u0131 Murat Kurum, Twitter hesab\u0131ndan, yeni tip koronavir\u00fcs (Kovid-19) tedbirleri kapsam\u0131nda kararla\u015ft\u0131r\u0131lan bir uygulamaya ili\u015fkin a\u00e7\u0131klamada bulundu.\n\n\u00c7evre ve \u015eehircilik Bakan\u0131 Murat Kurum, Twitter hesab\u0131ndan, yeni tip koronavir\u00fcs (Kovid-19) tedbirleri kapsam\u0131nda kararla\u015ft\u0131r\u0131lan bir uygulamaya ili\u015fkin a\u00e7\u0131klamada bulundu.\u00c7evre ve \u015eehircilik Bakan\u0131 Murat Kurum, sosyal payla\u015f\u0131m sitesi Twitter hesab\u0131ndan yapt\u0131\u011f\u0131 a\u00e7\u0131klamada, \u201cKoronavir\u00fcs \u00f6nlemleri kapsam\u0131nda, hazine ta\u015f\u0131nmazlar\u0131 \u00fczerinde tahsisli olan ve faaliyetleri durdurulan ticari \u00fcnitelerden bu s\u00fcre\u00e7te kira bedeli al\u0131nmayacak, a\u00e7\u0131k olan ticari \u00fcnitelerde ise personel say\u0131s\u0131 ve faaliyet s\u00fcresi dikkate al\u0131narak kira bedelinde indirim sa\u011flanacakt\u0131r\u201d ifadelerine yer verdi.\n\nVAL\u0130L\u0130KLERE GENELGE G\u00d6NDER\u0130LD\u0130\n\nD\u00fczenleme ile ilgili genelge Bakanl\u0131k taraf\u0131ndan 81 ilin \u00c7evre ve \u015eehircilik M\u00fcd\u00fcrl\u00fcklerine Bakan Kurum imzas\u0131yla g\u00f6nderildi.\n\nGenelgede, Hazine Ta\u015f\u0131nmazlar\u0131n\u0131n \u0130daresi Hakk\u0131nda Y\u00f6netmeli\u011fin ilgili maddesinde kamu idarelerince kiralanan ta\u015f\u0131nmazlarda b\u00fcfe, kantin, \u00e7ay oca\u011f\u0131 ve benzeri ama\u00e7larda kullan\u0131lmak \u00fczere kiraya verilecek yerlerin tahmini kira bedelinin; idare yetkililerinden al\u0131nacak personel say\u0131s\u0131, elde edilen gelir, kiralanacak alan gibi bilgiler de g\u00f6z \u00f6n\u00fcnde tutularak idarece tespit edildi\u011fi hat\u0131rlat\u0131ld\u0131.\n\n\u0130lgili y\u00f6netmelikte sel, deprem, bula\u015f\u0131c\u0131 hastal\u0131k, salg\u0131n gibi olaylar d\u0131\u015f\u0131nda kirac\u0131n\u0131n s\u00f6zle\u015fmenin devam\u0131 s\u00fcresince, kira s\u00fcresinin uzat\u0131m\u0131, kira bedelinin indirilmesi, \u00f6deme tarihi ve miktarlar\u0131n\u0131n, kiralanan alan\u0131n y\u00fcz\u00f6l\u00e7\u00fcm\u00fcn\u00fcn de\u011fi\u015ftirilmesi talebinde bulunamayaca\u011f\u0131n\u0131n h\u00fckme ba\u011fland\u0131\u011f\u0131 an\u0131msat\u0131larak \u015funlar kaydedildi:\n\n\"Buna g\u00f6re, kirac\u0131lar\u0131 taraf\u0131ndan talep edilmesi halinde, y\u00f6netmeli\u011fin 67 ve 70'nci maddelerine g\u00f6re idaremizce kiraya verilen b\u00fcfe, kantin, kafeterya, \u00e7ay oca\u011f\u0131 gibi tahsisli ta\u015f\u0131nmazlardaki ticari ama\u00e7la kullan\u0131lan yerler ile \u0130\u00e7i\u015fleri Bakanl\u0131\u011f\u0131nca 16 Mart 2020 tarihi itibar\u0131yla faaliyet g\u00f6stermemesine karar verilen yerlere ait kira bedellerinin, faaliyet g\u00f6stermedi\u011fi s\u00fcreye isabet eden k\u0131s\u0131mlar\u0131n\u0131n kira bedelinden indirilmesi, iade edilmesi veya mahsup yap\u0131lmas\u0131; tahsisli ta\u015f\u0131nmazlardaki ticari ama\u00e7la kullan\u0131lan yerlerden faaliyetine devam edenlerde personel say\u0131s\u0131 ve faaliyet s\u00fcrelerindeki de\u011fi\u015fiklikler dikkate al\u0131narak yeniden belirlenmesi suretiyle gerekli indirim, iade ve mahsubun yap\u0131lmas\u0131 uygun g\u00f6r\u00fclm\u00fc\u015ft\u00fcr.\"\n\nAA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u00c7evre ve \u015eehircilik Bakan\u0131 Murat Kurum, Hazine ta\u015f\u0131nmazlar\u0131 \u00fczerinde tahsisli olan ve faaliyetleri durdurulan ticari \u00fcnitelerden bu s\u00fcre\u00e7te kira bedeli al\u0131nmayacak dedi.", "meta_lang": "", "meta_favicon": "/Content/images/apple-touch-icon.png", "meta_data": {"viewport": "width=device-width, initial-scale=1", "description": "\u00c7evre ve \u015eehircilik Bakan\u0131 Murat Kurum, Hazine ta\u015f\u0131nmazlar\u0131 \u00fczerinde tahsisli olan ve faaliyetleri durdurulan ticari \u00fcnitelerden bu s\u00fcre\u00e7te kira bedeli al\u0131nmayacak dedi.", "og": {"image": "https://cdn.gunes.com/Documents/Gunes/Images/2020/03/22/640x360_6f62e2ba-5c0e-404b-97de-549f12ecab88.jpg", "site_name": "gunes.com", "title": "\u00c7evre ve \u015eehircilik Bakan\u0131 Kurum: Hazine ta\u015f\u0131nmazlar\u0131 \u00fczerinde tahsisli ticari \u00fcnitelere kira indirimi sa\u011flanacak", "url": "https://www.gunes.com/ekonomi/cevre-ve-sehircilik-bakani-kurum-hazine-tasinmazlari-uzerinde-tahsisli-ticari-unitelere-kira-indirimi-saglanacak-1067400", "type": "article"}, "twitter": {"card": "summary_large_image", "site": "@gunes_gazetesi", "title": "\u00c7evre ve \u015eehircilik Bakan\u0131 Kurum: Hazine ta\u015f\u0131nmazlar\u0131 \u00fczerinde tahsisli ticari \u00fcnitelere kira indirimi sa\u011flanacak", "description": "Haberin detaylar\u0131 i\u00e7in t\u0131klay\u0131n\u0131z", "creator": "@gunes_gazetesi", "image": {"src": "https://cdn.gunes.com/Documents/Gunes/Images/2020/03/22/640x360_6f62e2ba-5c0e-404b-97de-549f12ecab88.jpg"}, "domain": "https://www.gunes.com/ekonomi/cevre-ve-sehircilik-bakani-kurum-hazine-tasinmazlari-uzerinde-tahsisli-ticari-unitelere-kira-indirimi-saglanacak-1067400"}}, "canonical_link": "http://www.gunes.com/ekonomi/cevre-ve-sehircilik-bakani-kurum-hazine-tasinmazlari-uzerinde-tahsisli-ticari-unitelere-kira-indirimi-saglanacak-1067400"}