{"source_url": "https://fakty.interia.pl", "url": "https://fakty.interia.pl/swiat/news-kim-dzong-un-swiat-ujrzy-wkrotce-nowa-bron-strategiczna,nId,4238354", "title": "Kim Dzong Un: \u015awiat ujrzy wkr\u00f3tce now\u0105 bro\u0144 strategiczn\u0105", "top_image": "https://i.iplsc.com/-/0007NE9XNHI69UGQ-C411.jpg", "meta_img": "https://i.iplsc.com/-/0007NE9XNHI69UGQ-C411.jpg", "images": ["https://fakty.interia.pl/p.gif", "https://fakty.interia.pl/i/service_logo_s.svg", "https://i.iplsc.com/-/0007NE9XNHI69UGQ-C411.jpg", "https://i.iplsc.com/pap/0009A6098CYXTC6T-C301.jpg", "https://e.hub.com.pl/images/adx_fixed/close.svg", "https://i.iplsc.com/kim-dzong-un/0007NE9XNHI69UGQ-C122-F4.jpg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Lider Korei P\u0142n. Kim Dzong Un, kt\u00f3rego wyst\u0105pienie by\u0142o najwa\u017cniejszym punktem wtorkowych obrad plenarnych KC Partii Pracy Korei, zapowiedzia\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\". Zadeklarowa\u0142, \u017ce b\u0119dzie to \"dla \u015bwiata osza\u0142amiaj\u0105ce \".\n\nZdj\u0119cie Kim Dzong Un /AFP\n\nJednocze\u015bnie obieca\u0142 wznowienie prac nad potencja\u0142em nuklearnym KRLD. Jak zaznaczy\u0142, jest to nieodzowne, by stawi\u0107 czo\u0142a zagro\u017ceniom atomowym ze strony USA.\n\nReklama\n\nKim Dzong Un powiedzia\u0142 te\u017c, \u017ce w zwi\u0105zku z brakiem reakcji Stan\u00f3w Zjednoczonych na p\u00f3\u0142nocnokorea\u0144skie apele o wznowienie rozm\u00f3w, kt\u00f3re uwzgl\u0119dnia\u0142yby interesy obu stron, a nie tylko Waszyngtonu, \"Korea P\u0142n. nie widzi \u017cadnego powodu, by stosowa\u0107 si\u0119 do moratorium na przeprowadzanie pr\u00f3b j\u0105drowych\", kt\u00f3re przyj\u0119\u0142a przed rozmowami z udzia\u0142em prezydenta USA Donalda Trumpa i przyw\u00f3dcy KRLD Kim Dzon Una w czerwcu w 2018 r.\n\nPjongjang nie zamierza te\u017c d\u0142u\u017cej zachowywa\u0107 moratorium na testy mi\u0119dzykontynentalnych pocisk\u00f3w balistycznych (ICBM). \"Odst\u0105pimy od przyj\u0119tych na siebie ogranicze\u0144, poniewa\u017c Stany Zjednoczone nie uzna\u0142y za stosowne zrezygnowa\u0107 z \u0107wicze\u0144 wojskowych, jakie przeprowadzi\u0142y niedawno wraz z armi\u0105 Korei P\u0142d.\" - podkre\u015bli\u0142 Kim Dzong Un.\n\n\"Stany Zjednoczone b\u0119d\u0105 bezradnie cierpie\u0107\"\n\nZagrozi\u0142, \u017ce \"Stany Zjednoczone b\u0119d\u0105 bezradnie cierpie\u0107\", je\u015bli nadal b\u0119d\u0105 stosowa\u0107 swe \"gangsterskie metody\" i zwleka\u0107 z rozpocz\u0119ciem dialogu. \"Nie pozwolimy jednak, by korzy\u015bci z prowadzenia rozm\u00f3w by\u0142y wy\u0142\u0105cznym przywilejem Ameryki\" - powiedzia\u0142 Kim Dzong Un.\n\nObszerne fragmenty wyst\u0105pienia przyw\u00f3dcy KRLD cytuje w \u015brod\u0119 Korea\u0144ska Centralna Agencja Prasowa (KCNA).\n\nOd pi\u0105tku w Pjongjangu trwa plenarne posiedzenie KC Partii Pracy Korei - najwi\u0119ksze od czasu pierwszego posiedzenia Komitetu Centralnego si\u00f3dmej kadencji. W\u0142adze KRLD zapowiedzia\u0142y, \u017ce przedstawi\u0105 na nim plan dzia\u0142a\u0144 w zwi\u0105zku ze zbli\u017caj\u0105cym si\u0119 terminem up\u0142ywu ultimatum postawionego przez re\u017cim w Pjongjangu w\u0142adzom w Waszyngtonie w sprawie wznowienia rokowa\u0144 po\u015bwi\u0119conych przezwyci\u0119\u017ceniu rozbie\u017cno\u015bci miedzy Kore\u0105 P\u0142n. a USA w kwestii p\u00f3\u0142nocnokorea\u0144skiego programu nuklearnego.\n\nKorea P\u0142n. ostrzeg\u0142a USA, \u017ce je\u015bli rozmowy nie zostan\u0105 wznowione do ko\u0144ca roku, to Amerykanie mog\u0105 otrzyma\u0107 \"niechciany podarunek\" na \u015bwi\u0119ta Bo\u017cego Narodzenia. Wed\u0142ug ekspert\u00f3w USA mo\u017ce chodzi\u0107 o test rakiety balistycznej dalekiego zasi\u0119gu.\n\n13 pr\u00f3b pocisk\u00f3w rakietowych\n\nKCNA przypomnia\u0142a w swej depeszy, \u017ce na posiedzeniu plenarnym Komitetu Centralnego w kwietniu 2018 r. partia formalnie postanowi\u0142a \"przerwa\u0107 pr\u00f3by nuklearne i testy mi\u0119dzykontynentalnych rakiet balistycznych\", a tak\u017ce \"skoncentrowa\u0107 wszystkie wysi\u0142ki na budowie silnej gospodarki socjalistycznej\".\n\nW tym roku Korea P\u00f3\u0142nocna przeprowadzi\u0142a 13 pr\u00f3b pocisk\u00f3w rakietowych kr\u00f3tkiego zasi\u0119gu, z czego ostatnia mia\u0142a miejsce pod koniec listopada. Dwukrotnie tak\u017ce w grudniu przetestowa\u0142a silnik na paliwo ciek\u0142e do rakiet balistycznych dalekiego zasi\u0119gu. Eksperci oceniali te testy jako pr\u00f3by wywarcia nacisku na w\u0142adze USA, by przed ko\u0144cem roku zmieni\u0142y swoje stanowisko negocjacyjne.\n\nPjongjang domaga si\u0119 zniesienia mi\u0119dzynarodowych sankcji na\u0142o\u017conych na\u0144 za jego zbrojenia oraz wstrzymania wszystkich wsp\u00f3lnych \u0107wicze\u0144 wojskowych USA i Korei P\u0142d. Waszyngton \u017c\u0105da natomiast, aby najpierw podj\u0119te zosta\u0142y konkretne kroki w kierunku ca\u0142kowitej, mo\u017cliwej do zweryfikowania i nieodwracalnej denuklearyzacji Korei P\u0142n.\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Lider, Korei, Dzong, kt\u00f3rego, wyst\u0105pienie, by\u0142o, najwa\u017cniejszym, punktem, wtorkowych, obrad, plenarnych, Partii, Pracy, zapowiedzia\u0142, \u015bwiat, ujrzy, wkr\u00f3tce, bro\u0144, strategiczn\u0105, nowej, generacji, Zadeklarowa\u0142, b\u0119dzie, \u015bwiata, osza\u0142amiaj\u0105ce", "twitter": {"description": "Lider Korei P\u0142n. Kim Dzong Un, kt\u00f3rego wyst\u0105pienie by\u0142o najwa\u017cniejszym punktem wtorkowych obrad plenarnych KC Partii Pracy Korei, zapowiedzia\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\". Zadeklarowa\u0142, \u017ce b\u0119dzie to \"dla \u015bwiata osza\u0142amiaj\u0105ce \".", "card": "summary_large_image"}, "Description": "Kim Dzong Un: \u015awiat ujrzy wkr\u00f3tce now\u0105 bro\u0144 strategiczn\u0105  - Lider Korei P\u0142n. Kim Dzong Un, kt\u00f3rego wyst\u0105pienie by\u0142o najwa\u017cniejszym punktem wtorkowych obrad plenarnych KC Partii Pracy Korei, zapowiedzia\u0142, \u017ce \"\u015bwiat ujrzy wkr\u00f3tce bro\u0144 strategiczn\u0105 nowej generacji\". Zadeklarowa\u0142, \u017ce b\u0119dzie to \"dla", "og": {"type": "article", "title": "Kim Dzong Un: \u015awiat ujrzy wkr\u00f3tce now\u0105 bro\u0144", "description": "Kliknij i zobacz wi\u0119cej.", "image": "https://i.iplsc.com/-/0007NE9XNHI69UGQ-C411.jpg", "url": "https://fakty.interia.pl/swiat/news-kim-dzong-un-swiat-ujrzy-wkrotce-nowa-bron-strategiczna,nId,4238354"}, "news_keywords": "fakty.interia.pl, \u015bwiat, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/swiat/news-kim-dzong-un-swiat-ujrzy-wkrotce-nowa-bron-strategiczna,nId,4238354"}