{"source_url": "https://nczas.com", "url": "https://nczas.com/2020/01/01/ambitne-plany-mentzena-na-2020-rok-stawia-na-walke-o-przedsiebiorcow/", "title": "Ambitne plany Mentzena na 2020 rok. Stawia na walk\u0119 o przedsi\u0119biorc\u00f3w", "top_image": "https://nczas.com/wp-content/uploads/2019/09/s\u0142awomir_mentzen-1.jpg", "meta_img": "https://nczas.com/wp-content/uploads/2019/09/s\u0142awomir_mentzen-1.jpg", "images": ["https://nczas.com/wp-content/uploads/2020/01/daniel_hart_musial_udawac_homosia_nczas-100x70.jpg", "https://nczas.com/wp-content/uploads/2020/01/tir_na_s8_nczas-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2019/09/s\u0142awomir_mentzen-1.jpg", "https://nczas.com/wp-content/uploads/2019/12/Leopard-Czo\u0142g-100x70.jpg", "https://nczas.com/wp-content/uploads/2019/12/marian_banas_nczas-218x150.jpg", "https://mc.yandex.ru/watch/52995412", "https://nczas.com/wp-content/uploads/2020/01/pedofil_w\u0142brzych_nczas.com_-100x70.jpg", "https://nczas.com/wp-content/uploads/2019/09/s\u0142awomir_mentzen-1-696x464.jpg", "https://nczas.com/wp-content/uploads/2019/09/doda_koncert_alaluna-100x70.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2020/01/pedofil_w\u0142brzych_nczas.com_-218x150.jpg", "https://nczas.com/wp-content/uploads/2020/01/Kazimierz_Marcinkiewicz_nczas.com_-218x150.jpg", "https://nczas.com/wp-content/uploads/2019/12/prenumerata-2020-nczas-kup-dostan-gratis.png", "https://nczas.com/wp-content/uploads/2020/01/barbara_skrzypek_jarek_kaczynski_nczas-100x70.jpg", "https://nczas.com/wp-content/uploads/2020/01/Kazimierz_Marcinkiewicz_nczas.com_-100x70.jpg", "https://nczas.com/wp-content/uploads/2019/12/korwin-mikke-konfederacja-218x150.jpg", "https://nczas.com/wp-content/uploads/2019/12/Leopard-Czo\u0142g-218x150.jpg", "https://nczas.com/wp-content/uploads/2020/01/Slawomir_Nitras_nczas.com_-218x150.jpg", "https://nczas.com/wp-content/uploads/2019/12/korwin-mikke-konfederacja-100x70.jpg", "https://nczas.com/wp-content/uploads/2020/01/tir_na_s8_nczas-100x70.jpg", "https://nczas.com/wp-content/uploads/2019/09/doda_koncert_alaluna-218x150.jpg", "https://nczas.com/wp-content/uploads/2019/12/marian_banas_nczas-100x70.jpg", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2019/12/straz_pozarna_woz-218x150.jpg"], "movies": [], "text": "S\u0142awomir Mentzen podsumowa\u0142 2019 rok w swoim wykonaniu. Kre\u015bli ambitne plany na kolejne 366 dni, r\u00f3wnie\u017c na niwie prywatnej.\n\nJe\u015bli chodzi o plany polityczne, Mentzen przewiduje \u017cmudn\u0105 i mozoln\u0105 prac\u0119 w terenie, kt\u00f3ra w przysz\u0142o\u015bci mia\u0142aby zaowocowa\u0107 wzmocnionymi strukturami, co z kolei prze\u0142o\u017cy si\u0119 na wy\u017csze poparcie wyborcze.\n\n\u201eUda\u0142o si\u0119 przebi\u0107 przez lini\u0119 obrony przeciwnika i zdoby\u0107 odleg\u0142y przycz\u00f3\u0142ek. Aby si\u0119 tam utrzyma\u0107, trzeba teraz skoncentrowa\u0107 si\u0119 na logistyce, podci\u0105gni\u0119ciu zaopatrzenia i okopaniu si\u0119 na wysuni\u0119tych pozycjach. Jest to mo\u017ce mniej efektowne, ale niezb\u0119dne by w przysz\u0142o\u015bci p\u00f3j\u015b\u0107 jeszcze dalej (\u2026) Je\u017celi to si\u0119 nie uda, pretensje b\u0119dziemy mogli mie\u0107 tylko do siebie\u201d \u2013 ocenia.\n\nPlany Mentzena na 2020 rok\n\nW 2020 roku Mentzen chce si\u0119 r\u00f3wnie\u017c skupi\u0107 na rozwijaniu swojego prywatnego biznesu. Jak na razie jego kancelaria adwokacka pr\u0119\u017cnie funkcjonuje w Toruniu. Kolejnym przystaniem ma by\u0107 Warszawa, a je\u015bli uda si\u0119 w stolicy, to i kolejne polskie miasta.\n\nW ramach kancelarii polityk Konfederacji pragnie r\u00f3wnie\u017c jeszcze bardziej rozwin\u0105\u0107 doradztwo podatkowe. \u201eZamierzam spopularyzowa\u0107 kolejne istniej\u0105ce w naszym prawie podatkowym ulgi o kt\u00f3rych wielu przedsi\u0119biorc\u00f3w jeszcze nie wie. Licz\u0119 na to, \u017ce w tym roku uda si\u0119 zostawi\u0107 sporo pieni\u0119dzy w kieszeniach przedsi\u0119biorc\u00f3w\u201d \u2013 planuje Mentzen.\n\nPozostaj\u0105c w temacie przedsi\u0119biorc\u00f3w, Mentzen chcia\u0142by zaktywizowa\u0107 ich do intensywnej walki o swoje. \u201eWalki o traktowanie nas przez rz\u0105d jak ludzi a nie jak owce do strzy\u017cenia. Je\u017celi przedsi\u0119biorcy nie zaczn\u0105 aktywniej walczy\u0107 o swoje, to rz\u0105dz\u0105cy nas po kolei rozku\u0142acz\u0105\u201d \u2013 pisze.\n\nPos\u0142u\u017cy\u0107 temu ma m.in. otworzenie specjalnego kana\u0142u na YouTube, gdzie g\u0142\u00f3wne skrzypce b\u0119dzie gra\u0142 sam Mentzen. A wi\u0119cej szczeg\u00f3\u0142\u00f3w zdradzi za kilka tygodni.", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Wed Jan  1 00:00:00 2020", "summary": "", "article_html": "", "meta_description": "S\u0142awomir Mentzen podsumowa\u0142 2019 rok. Polityk Konfederacji kre\u015bli r\u00f3wnie\u017c plany na kolejne 366 dni. Jakie s\u0105 plany Mentzena na 2020 rok?", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "og": {"image": {"identifier": "https://nczas.com/wp-content/uploads/2019/09/s\u0142awomir_mentzen-1.jpg", "secure_url": "https://nczas.com/wp-content/uploads/2019/09/s\u0142awomir_mentzen-1.jpg", "width": 900, "height": 600}, "locale": "pl_PL", "type": "article", "title": "Ambitne plany Mentzena na 2020 rok. Stawia na walk\u0119 o przedsi\u0119biorc\u00f3w - NCZAS.COM", "description": "S\u0142awomir Mentzen podsumowa\u0142 2019 rok. Polityk Konfederacji kre\u015bli r\u00f3wnie\u017c plany na kolejne 366 dni. Jakie s\u0105 plany Mentzena na 2020 rok?", "url": "https://nczas.com/2020/01/01/ambitne-plany-mentzena-na-2020-rok-stawia-na-walke-o-przedsiebiorcow/", "site_name": "NCZAS.COM", "updated_time": "2020-01-01T10:28:38+00:00"}, "description": "S\u0142awomir Mentzen podsumowa\u0142 2019 rok. Polityk Konfederacji kre\u015bli r\u00f3wnie\u017c plany na kolejne 366 dni. Jakie s\u0105 plany Mentzena na 2020 rok?", "robots": "max-snippet:-1, max-image-preview:large, max-video-preview:-1", "article": {"tag": "S\u0142awomir Mentzen", "section": "polska", "published_time": "2020-01-01T09:30:14+00:00", "modified_time": "2020-01-01T10:28:38+00:00"}, "twitter": {"card": "summary_large_image", "description": "S\u0142awomir Mentzen podsumowa\u0142 2019 rok. Polityk Konfederacji kre\u015bli r\u00f3wnie\u017c plany na kolejne 366 dni. Jakie s\u0105 plany Mentzena na 2020 rok?", "title": "Ambitne plany Mentzena na 2020 rok. Stawia na walk\u0119 o przedsi\u0119biorc\u00f3w - NCZAS.COM", "image": "https://nczas.com/wp-content/uploads/2019/09/s\u0142awomir_mentzen-1.jpg"}, "generator": "WordPress 5.1.4", "onesignal": "wordpress-plugin"}, "canonical_link": "https://nczas.com/2020/01/01/ambitne-plany-mentzena-na-2020-rok-stawia-na-walke-o-przedsiebiorcow/"}