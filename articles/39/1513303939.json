{"source_url": "https://web.archive.org", "url": "https://web.archive.org/web/20200206161400id_/https://prawo.gazetaprawna.pl/artykuly/1452410,jan-kanthak-juszczyszyn-symbolem-opozycji.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Kanthak: S\u0119dzia Juszczyszyn sta\u0142 si\u0119 symbolem opozycji", "top_image": "https://g.gazetaprawna.pl/p/_wspolne/pliki/4427000/4427067-pawel-juszczyszyn-657-323.jpg", "meta_img": "https://g.gazetaprawna.pl/p/_wspolne/pliki/4427000/4427067-pawel-juszczyszyn-657-323.jpg", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://g.gazetaprawna.pl/p/_wspolne/pliki/4427000/4427067-pawel-juszczyszyn-657-323.jpg", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "Kanthak na antenie PR24 podkre\u015bli\u0142, \u017ce Juszczyszyn \"kosztem obywatela\" dodawa\u0142 obie kompetencj\u0119, kt\u00f3rej nie posiada ani z mocy ustawy, ani z mocy konstytucji do tego, \"by bada\u0107 legalno\u015b\u0107 powo\u0142ania s\u0119dziego przez prezydenta Rzeczypospolitej\".\n\nWed\u0142ug Kanthaka s\u0119dzia Juszczyszyn sta\u0142 si\u0119 celebryt\u0105 i tak siebie traktuje. \"Sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci\" - powiedzia\u0142.\n\nKanthak m\u00f3wi\u0142, \u017ce ta \"niebezpieczna zabawa\" spotka\u0142a si\u0119 z reakcj\u0105 s\u0119dzi\u00f3w. \"To nie politycy ukarali s\u0119dziego Juszczyszyna, tylko s\u0119dziowie. Od tego s\u0105 s\u0119dziowie, aby ocenia\u0107 dzia\u0142ania podejmowane przez innych s\u0119dzi\u00f3w\" - podkre\u015bli\u0142. Doda\u0142, \u017ce w tym przypadku uznano, \u017ce to post\u0119powanie w og\u00f3le nie powinno mie\u0107 miejsca. \"Uznano to jako delikt dyscyplinarny, kt\u00f3ry spotka\u0142 si\u0119, wed\u0142ug mnie, ze s\u0142uszn\u0105 kar\u0105\" - wskaza\u0142.\n\nOlszty\u0144ski s\u0119dzia Pawe\u0142 Juszczyszyn zosta\u0142 we wtorek zawieszony w czynno\u015bciach przez Izb\u0119 Dyscyplinarn\u0105 SN. Jesieni\u0105 rozpatruj\u0105c apelacj\u0119 w sprawie cywilnej, Juszczyszyn uzna\u0142 za konieczne rozstrzygni\u0119cie, czy s\u0119dzia nominowany przez obecn\u0105 KRS by\u0142 uprawniony do orzekania w pierwszej instancji. Dlatego nakaza\u0142 Kancelarii Sejmu przedstawienie m.in. list poparcia s\u0119dzi\u00f3w - kandydat\u00f3w do KRS.\n\nPytany o zapowiadan\u0105 na sobot\u0119 konwencj\u0119 Solidarnej Polski odpowiedzia\u0142, \u017ce b\u0119dzie si\u0119 odbywa\u0107 pod has\u0142em \"Sprawiedliwa Polska\" i po\u015bwi\u0119cona b\u0119dzie przede wszystkim reformie wymiaru sprawiedliwo\u015bci. \"Mo\u017cliwe jest, \u017ce minister Zbigniew Ziobro uchyli r\u0105bka tajemnicy, jakie s\u0105 kolejne plany i dalsze kroki tej reformy wymiaru sprawiedliwo\u015bci\" - powiedzia\u0142.\n\nW ocenie Kanthaka prezydent podpisa\u0142 nowelizacj\u0119 ustaw s\u0105dowych \"na ca\u0142e szcz\u0119\u015bcie\". \"Wiele os\u00f3b odetchn\u0119\u0142o\" - wskaza\u0142 polityk Solidarnej Polski.\n\nOdnosz\u0105c si\u0119 do komentarza kandydatki PO na prezydenta Ma\u0142gorzaty Kidawy-B\u0142o\u0144skiej dot. podpisania przez Andrzeja Dud\u0119 nowelizacji ustaw s\u0105dowych, kt\u00f3ra m.in. rozszerza odpowiedzialno\u015b\u0107 dyscyplinarn\u0105 s\u0119dzi\u00f3w, oceni\u0142, \u017ce by\u0142a to \"skandaliczna wypowied\u017a, kt\u00f3ra w swoim kontek\u015bcie podwa\u017ca\u0142a w og\u00f3le pe\u0142nienie funkcji przez prezydenta\".\n\nWe wtorek Kidawa-B\u0142o\u0144ska powiedzia\u0142a, \u017ce prezydent \"swoim podpisem zatwierdzi\u0142 zamach stanu na polsk\u0105 praworz\u0105dno\u015b\u0107. To jest dzie\u0144 ha\u0144by i prezydent nie jest godny tego, \u017ceby\u015bmy traktowali go jako prezydenta naszego kraju, bo nas po prostu zdradzi\u0142\".", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak (PiS). S\u0119dzia zachowuje si\u0119 jak celebryta i tak siebie traktuje - oceni\u0142.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "Juszczyszyn, Zbigniew Ziobro, opozycja, s\u0119dziowie", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://prawo.gazetaprawna.pl/artykuly/1452410,jan-kanthak-juszczyszyn-symbolem-opozycji.html", "type": "article", "title": "Kanthak: S\u0119dzia Juszczyszyn sta\u0142 si\u0119 symbolem opozycji", "description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak (PiS). S\u0119dzia zachowuje si\u0119 jak celebryta i tak siebie traktuje - oceni\u0142.", "image": "https://g.gazetaprawna.pl/p/_wspolne/pliki/4427000/4427067-pawel-juszczyszyn-657-323.jpg", "site_name": "prawo.gazetaprawna.pl"}, "twitter": {"title": "Kanthak: S\u0119dzia Juszczyszyn sta\u0142 si\u0119 symbolem opozycji", "description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak (PiS). S\u0119dzia zachowuje si\u0119 jak celebryta i tak siebie traktuje - oceni\u0142.", "card": "summary_large_image", "image": "https://g.gazetaprawna.pl/p/_wspolne/pliki/4427000/4427067-pawel-juszczyszyn-657-323.jpg", "site": "@gazetaprawnapl"}, "news_keywords": "Juszczyszyn, Zbigniew Ziobro, opozycja, s\u0119dziowie"}, "canonical_link": "https://prawo.gazetaprawna.pl/artykuly/1452410,jan-kanthak-juszczyszyn-symbolem-opozycji.html"}