{"source_url": "https://www.wprost.pl", "url": "https://www.wprost.pl/swiat/10285659/pies-zostal-skradziony-i-znalazl-sie-setki-kilometrow-od-domu-pomogli-ochotnicy.html?utm_source=Wprost.pl&utm_medium=feed&utm_campaign=rss", "title": "Pies zosta\u0142 skradziony i znalaz\u0142 si\u0119 setki kilometr\u00f3w od domu. Pomogli ochotnicy", "top_image": "https://www.wprost.pl/_thumb/79/0f/044dfbe81b7c074aa0d42a3d4f6d.jpeg", "meta_img": "https://www.wprost.pl/_thumb/79/0f/044dfbe81b7c074aa0d42a3d4f6d.jpeg", "images": ["https://www.wprost.pl/_thumb/79/0f/044dfbe81b7c074aa0d42a3d4f6d.jpeg", "https://www.wprost.pl/_i/pusty.png", "https://www.wprost.pl/_thumb/45/c4/4e2960cbbac38818be029c091376.jpeg", "https://www.wprost.pl/_i/pixel.png"], "movies": [], "text": "Zeus razem z w\u0142a\u015bcicielk\u0105 mieszka\u0142 w Butte w ameryka\u0144skim stanie Montana. W pa\u017adzierniku dom, w kt\u00f3rym przebywa\u0142 pitbull zosta\u0142 obrabowany, a z\u0142odziej zabra\u0142 ze sob\u0105 nie tylko kosztowno\u015bci, ale tak\u017ce czworonoga. Opiekunka Zeusa zamie\u015bci\u0142a og\u0142oszenie w mediach spo\u0142eczno\u015bciowych, do\u0142\u0105czaj\u0105c zdj\u0119cia swojego pupila. Gdy ju\u017c traci\u0142a nadziej\u0119 na odzyskanie zwierz\u0119cia, w grudniu okaza\u0142o si\u0119, \u017ce psa znaleziono ponad 3 tys. kilometr\u00f3w dalej.\n\nSzcz\u0119\u015bliwy fina\u0142 historii\n\nPitbull wa\u017cy\u0142 a\u017c 33 kilogramy, przez co ze wzgl\u0119du na obowi\u0105zuj\u0105ce przepisy przetransportowanie go samolotem by\u0142oby mocno utrudnione. Nie pozosta\u0142o nic innego, jak odwie\u017a\u0107 Zeusa drog\u0105 l\u0105dow\u0105. W akcj\u0119 zaanga\u017cowali si\u0119 wolontariusze z dw\u00f3ch organizacji, kt\u00f3rzy zamieszczali na Facebooku relacj\u0119 z podr\u00f3\u017cy psa. Dzi\u0119ki nag\u0142o\u015bnieniu ich dzia\u0142a\u0144 zg\u0142asza\u0142y si\u0119 kolejne osoby, kt\u00f3re mog\u0142y podwie\u017a\u0107 czworonoga w kierunku domu. W sumie pupil by\u0142 wieziony przez 15 os\u00f3b, kt\u00f3rych starania sprawi\u0142y, \u017ce pod koniec grudnia zwierz\u0119 wr\u00f3ci\u0142o do swojej w\u0142a\u015bcicielki.\n\nTa nie kry\u0142a wzruszenia z powodu ponownego spotkania Zeusa. R\u00f3wnie zachwycone by\u0142y dzieci kobiety, kt\u00f3re w rozmowie z dziennikarzami przekaza\u0142y, \u017ce bardzo t\u0119skni\u0142y za swoim ulubie\u0144cem.\n\nCzytaj tak\u017ce:\n\nPo sze\u015bciu latach kot wr\u00f3ci\u0142 do domu. Ta historia ma jednak smutny fina\u0142", "keywords": [], "meta_keywords": ["pies", "zeus", "pitbull", "z\u0142odziej", "wolontariusze", "", "\u015awiat", "\u017bycie", "wprost"], "tags": ["Kultura", "wczoraj 11:42", "Polityka", "Kraj", "Handel", "\u015awiat", "Finanse i inwestycje", "Motoryzacja", "Gry", "Film", "Facebook", "Religia", "Light", "Facebooku", "\u017bycie", "Technologie", "Transport", "Gospodarka", "Firmy i rynki", "Internet", "Wybory prezydenckie", "Kraj Polska", "Wybory", "Wiadomo\u015bci", "Prime time"], "authors": [], "publish_date": "Wed Jan  1 11:42:00 2020", "summary": "", "article_html": "", "meta_description": "Ta historia pokazuje, jaka si\u0142a drzemie w mediach spo\u0142eczno\u015bciowych. Dzi\u0119ki zaanga\u017cowaniu kilkunastu os\u00f3b uda\u0142o si\u0119 sprawi\u0107, \u017ce Zeus wr\u00f3ci\u0142 do...", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Ta historia pokazuje, jaka si\u0142a drzemie w mediach spo\u0142eczno\u015bciowych. Dzi\u0119ki zaanga\u017cowaniu kilkunastu os\u00f3b uda\u0142o si\u0119 sprawi\u0107, \u017ce Zeus wr\u00f3ci\u0142 do...", "keywords": "pies, zeus, pitbull, z\u0142odziej, wolontariusze, , \u015awiat, \u017bycie, wprost", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Pies zosta\u0142 skradziony i znalaz\u0142 si\u0119 setki kilometr\u00f3w od domu. Pomogli ochotnicy", "DC.subject": "Wprost", "DC.description": "Ta historia pokazuje, jaka si\u0142a drzemie w mediach spo\u0142eczno\u015bciowych. Dzi\u0119ki zaanga\u017cowaniu kilkunastu os\u00f3b uda\u0142o si\u0119 sprawi\u0107, \u017ce Zeus wr\u00f3ci\u0142 do domu, chocia\u017c znaleziono go ponad 3 tys. kilometr\u00f3w od miejsca dotychczasowego zamieszkania.", "DC.identifier": "https://www.wprost.pl/10285659", "DC.date": "2020-01-01", "DC.type": "Text", "DC.publisher": "Katarzyna Gurmi\u0144ska", "twitter": {"card": "summary_large_image", "site": "@TygodnikWPROST", "url": "https://www.wprost.pl/swiat/10285659/pies-zostal-skradziony-i-znalazl-sie-setki-kilometrow-od-domu-pomogli-ochotnicy.html", "title": "Pies zosta\u0142 skradziony i znalaz\u0142 si\u0119 setki kilometr\u00f3w od domu. Pomogli ochotnicy", "description": "Ta historia pokazuje, jaka si\u0142a drzemie w mediach spo\u0142eczno\u015bciowych. Dzi\u0119ki zaanga\u017cowaniu kilkunastu os\u00f3b uda\u0142o si\u0119 sprawi\u0107, \u017ce Zeus wr\u00f3ci\u0142 do domu, chocia\u017c znaleziono go ponad 3 tys. kilometr\u00f3w od miejsca dotychczasowego zamieszkania.", "image": "https://www.wprost.pl/_thumb/79/0f/044dfbe81b7c074aa0d42a3d4f6d.jpeg"}, "article": {"published_time": "2020-01-01T11:42:00+01:00", "modified_time": "2020-01-01T12:56:51+01:00"}, "og": {"title": "Pies zosta\u0142 skradziony i znalaz\u0142 si\u0119 setki kilometr\u00f3w od domu. Pomogli ochotnicy", "description": "Ta historia pokazuje, jaka si\u0142a drzemie w mediach spo\u0142eczno\u015bciowych. Dzi\u0119ki zaanga\u017cowaniu kilkunastu os\u00f3b uda\u0142o si\u0119 sprawi\u0107, \u017ce Zeus wr\u00f3ci\u0142 do domu, chocia\u017c znaleziono go ponad 3 tys. kilometr\u00f3w od miejsca dotychczasowego zamieszkania.", "url": "https://www.wprost.pl/swiat/10285659/pies-zostal-skradziony-i-znalazl-sie-setki-kilometrow-od-domu-pomogli-ochotnicy.html", "image": "https://www.wprost.pl/_thumb/79/0f/044dfbe81b7c074aa0d42a3d4f6d.jpeg", "type": "article", "site_name": "Wprost", "locale": "pl_PL", "updated_time": "2020-01-01T12:56:51+01:00"}, "fb": {"app_id": 119818731519670}}, "canonical_link": "https://www.wprost.pl/swiat/10285659/pies-zostal-skradziony-i-znalazl-sie-setki-kilometrow-od-domu-pomogli-ochotnicy.html"}