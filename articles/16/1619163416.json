{"source_url": "https://www.rp.pl", "url": "https://www.rp.pl/Dane-osobowe/305289941-Wideokonferencje-w-swietle-prawa--sa-nowe-wytyczne.html", "title": "Wideokonferencje w \u015bwietle prawa \u2013 s\u0105 nowe wytyczne", "top_image": "https://www.rp.pl/storyimage/RP/20200528/PCD/305289941/AR/0/AR-305289941.jpg?lastModified=20200528183323", "meta_img": "https://www.rp.pl/storyimage/RP/20200528/PCD/305289941/AR/0/AR-305289941.jpg?lastModified=20200528183323", "images": ["https://www.rp.pl/storyimage/RP/20200528/PCD/305289941/AR/0/AR-305289941.jpg?lastModified=20200528183323", "https://www.rp.pl/public/images/gremi-logo-white.svg", "https://www.rp.pl/public/images/logotypy_rzepy_rp2.svg", "https://www.rp.pl/Dane-osobowe/ /storyimage/RP/20200524/PCD/305249917/AR/0/AR-305249917.jpg&MaxW=370", "https://www.rp.pl/Dane-osobowe/ /storyimage/RP/20200520/PCD09/305209937/AR/0/AR-305209937.jpg&MaxW=370", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://www.facebook.com/tr?id=523191148171355&ev=PageView&noscript=1", "https://www.rp.pl/Dane-osobowe/ /storyimage/RP/20200518/PCD/305169991/AR/0/AR-305169991.jpg&MaxW=370", "https://www.rp.pl/public/images/logotyp_RGB_rppl_100lat.svg", "https://www.rp.pl/apps/pbcsi.dll/storyimage/RP/20200528/PCD/305289941/AR/0/AR-305289941.jpg?imageversion=Artykul&lastModified=", "https://www.rp.pl/Dane-osobowe/ /storyimage/RP/20200523/PCD09/305209970/AR/0/AR-305209970.jpg&MaxW=370", "https://www.rp.pl/apps/Sc.dll/RP/NoJS/NoJS/story/20200528/PCD/305289941?nojs=1"], "movies": [], "text": "Urz\u0105d Ochrony Danych Osobowych opublikowa\u0142 oficjalne wytyczne z zakresu ochrony danych osobowych w kontek\u015bcie prowadzenia wideokonferencji. Na co powinni\u015bmy zwraca\u0107 szczeg\u00f3ln\u0105 uwag\u0119?\n\nKwestia ochrony danych osobowych w kontek\u015bcie wideokonferencji nie jest wprost regulowana przepisami og\u00f3lnego rozporz\u0105dzenia RODO, wobec czego wa\u017cne jest przyj\u0119cie pewnych standard\u00f3w. Poni\u017cej dalsza cz\u0119\u015b\u0107 artyku\u0142u\n\nJest to szczeg\u00f3lnie istotne dla przedsi\u0119biorc\u00f3w czy pracodawc\u00f3w, poniewa\u017c podczas komunikacji na odleg\u0142o\u015b\u0107 zazwyczaj dochodzi do sytuacji, w kt\u00f3rych uczestnicy udost\u0119pniaj\u0105 informacje o sobie m.in.: imi\u0119, nazwisko, wizerunek, pseudonim, numer IP czy informacje zawarte w cookies, b\u0119d\u0105ce w rozumieniu art. 4 pkt 1) RODO danymi osobowymi podlegaj\u0105cymi ochronie.\n\nW zakresie rozm\u00f3w prywatnych wykonywanych w celach osobistych nie spotykamy si\u0119 z tym problemem, poniewa\u017c rozporz\u0105dzenie RODO nie ma zastosowania do takich sytuacji. Podstawowym pytaniem jest wi\u0119c to, jakie dane osobowe mo\u017cna przetwarza\u0107 w sytuacjach s\u0142u\u017cbowych i na jakiej podstawie prawnej powinno si\u0119 to odbywa\u0107, aby przetwarzanie by\u0142o zgodne z rozporz\u0105dzeniem RODO.\n\nPodmioty udost\u0119pniaj\u0105ce narz\u0119dzia do wideokonferencji biznesowych odnotowuj\u0105 w ostatnich tygodniach rosn\u0105ce zainteresowanie swoimi produktami. Z narz\u0119dzi korzystaj\u0105 wszyscy \u2013 zar\u00f3wno nauczyciele podczas lekcji zdalnych, jak i firmy w swojej bie\u017c\u0105cej dzia\u0142alno\u015bci. Cz\u0119sto robi\u0105 to jednak bez \u015bwiadomo\u015bci aspekt\u00f3w prawnych, jakie si\u0119 z tym wi\u0105\u017c\u0105.\n\nPierwsz\u0105 ze wskaz\u00f3wek, kt\u00f3ra zosta\u0142a zawarta w nowych wytycznych, jest zapoznanie si\u0119 z obowi\u0105zuj\u0105cymi politykami prywatno\u015bci lub regulaminami korzystania z serwis\u00f3w do komunikacji zdalnej. Nale\u017cy pami\u0119ta\u0107, \u017ce dostawca us\u0142ug wideokonferencji r\u00f3wnie\u017c b\u0119dzie przetwarza\u0107 dane osobowe u\u017cytkownik\u00f3w. W zwi\u0105zku z tym warto si\u0119 zastanowi\u0107 nad kwesti\u0105 zawarcia stosownej umowy powierzenia przetwarzania, je\u015bli do takiego powierzenia b\u0119dzie dochodzi\u0107. Cz\u0119sto dostawcy us\u0142ug wideokonferencji zawieraj\u0105 pewne postanowienia dotycz\u0105ce powierzenia w swoich regulaminach. Nale\u017cy zwr\u00f3ci\u0107 uwag\u0119, w jakim zakresie dostawca us\u0142ug wideokonferencji b\u0119dzie osobnym administratorem, a w jakim podmiotem przetwarzaj\u0105cym np. pracodawcy chc\u0105cego w ten spos\u00f3b zorganizowa\u0107 komunikacj\u0119 w organizacji.\n\nPami\u0119taj\u0105c o zasadnie privacy by design musimy skutecznie chroni\u0107 dane osobowe naszych pracownik\u00f3w czy rozm\u00f3wc\u00f3w, i w tym duchu nale\u017cy dokona\u0107 wyboru odpowiedniego narz\u0119dzia \u2013 najlepiej od dostawcy, kt\u00f3ry b\u0119dzie nasze dane chroni\u0142 w dostateczny spos\u00f3b. Dostawca us\u0142ug wideokonferencji musi dawa\u0107 r\u0119kojmie nale\u017cytego przetwarzania danych osobowych, w zakresie w kt\u00f3rym jest samodzielnym administratorem lub je\u015bli ma pe\u0142ni\u0107 rol\u0119 podmiotu przetwarzaj\u0105cego.\n\nFirmy stosuj\u0105ce widokonferencje powinny wprowadzi\u0107 okre\u015blone zasady udzia\u0142u w wewn\u0119trznych spotkaniach, w tym jakie dane mo\u017cna podawa\u0107, jakie nie, i jak mo\u017cna wykorzystywa\u0107 narz\u0119dzia widokonferencji. Istotne jest by np. okre\u015bli\u0107, \u017ce nagrywanie takich wideokonferencji jest zabronione -zar\u00f3wno je\u015bli chodzi o obraz, jak i g\u0142os. To r\u00f3wnie\u017c dane osobowe. Ma to znaczenie w zakresie zasady ograniczenia przetwarzania danych osobowych i minimalizacji danych, a tak\u017ce samej definicji przetwarzania danych osobowych z art. 4 pkt 2) RODO. Utrwalenie wizerunku lub g\u0142osu bowiem stanowi ju\u017c przetwarzanie danych. Pami\u0119tajmy, \u017ce dane osobowe przetwarzamy tylko wtedy, gdy jest to niezb\u0119dne do osi\u0105gni\u0119cia danego celu i tylko w adekwatnym zakresie, r\u00f3wnie\u017c w trakcie rejestracji do konferencji dane nie powinny by\u0107 zbierane nadmiarowo\n\nWarto pami\u0119ta\u0107, i\u017c polityka prywatno\u015bci dostawcy us\u0142ugi wideokonferencji to nie wszystko i musimy zadba\u0107 o spe\u0142nienie obowi\u0105zk\u00f3w informacyjnych z art. 13 i 14 RODO, w tym zebranie stosownych zg\u00f3d. Gdy do osi\u0105gni\u0119cia cel\u00f3w musimy dokona\u0107 zapisu przebiegu wideokonferencji lub nawet samego g\u0142osu pami\u0119tajmy o stosownych zgodach na utrwalenie wizerunku lub g\u0142osu. Dzi\u0119ki nim b\u0119dziemy mogli udost\u0119pni\u0107 zapis przeprowadzonego spotkania np. na stronie Internetowej firmy. Takie zapisy powinny tak\u017ce zosta\u0107 obj\u0119te tajemnic\u0105 przedsi\u0119biorstwa.\n\nUrz\u0105d wskazuje, \u017ce dla zabezpieczenia danych w praktyce konieczne jest stosowanie hase\u0142 lub odpowiednich metod autoryzacyjnych s\u0142u\u017c\u0105cych do umo\u017cliwienia zapoznania si\u0119 z informacjami przekazywanymi podczas spotka\u0144 tylko osobom upowa\u017cnionym. Do tego celu dobrze sprawdz\u0105 si\u0119 kody PIN lub s\u0142u\u017cbowe has\u0142a. Warto tak\u017ce poinstruowa\u0107 swoich pracownik\u00f3w, aby nie publikowali niepotrzebnie pewnych informacji w trakcie wideo-czatu w polach do tego przeznaczonych. Urz\u0105d wskazuje tak\u017ce, \u017ce mo\u017cna korzysta\u0107 funkcji zamazanego t\u0142a, gdy chcemy chroni\u0107 informacj\u0119 o tym, gdzie przebywamy. Pami\u0119tajmy, \u017ce dane o lokalizacji r\u00f3wnie\u017c stanowi\u0105 przedmiot ochrony na gruncie RODO.\n\nOd naszej staranno\u015bci zale\u017cy, czy umo\u017cliwimy osobom niepo\u017c\u0105danym udzia\u0142 w spotkaniu (udost\u0119pniaj\u0105c link do po\u0142\u0105czenia w miejscu publicznie dost\u0119pnym \u2013 np. w mediach spo\u0142eczno\u015bciowych) oraz czy wybierzemy bezpiecznego dostawc\u0119 Internetu i nale\u017cycie zabezpieczymy nasze po\u0142\u0105czenie silnym has\u0142em. Ataki z zewn\u0105trz mo\u017cna ograniczy\u0107, je\u015bli korzystamy z aplikacji webowych i nie instalujemy oprogramowania na naszym s\u0142u\u017cbowym lub prywatnym komputerze, poniewa\u017c te platformy s\u0105 lepiej chronione ni\u017c nasze komputery.\n\nUrz\u0105d zwraca uwag\u0119, \u017ce gdy decydujemy si\u0119 na form\u0119 zdalnego kontaktu, jak\u0105 jest wideokonferencja, nale\u017cy korzysta\u0107 z funkcji program\u00f3w, kt\u00f3re obejmuj\u0105 mo\u017cliwo\u015b\u0107 wyboru uczestnik\u00f3w (opcja \u201epoczekalnia\") lub mo\u017cliwo\u015bci ograniczenia korzystania z kamery lub mikrofonu tylko do sytuacji, gdy jest to niezb\u0119dne, a tak\u017ce zarz\u0105dzania ustawieniami ekranu. Nie nara\u017cajmy te\u017c naszych dokument\u00f3w poprzez udost\u0119pnianie ich w niekontrolowany spos\u00f3b, uporz\u0105dkujmy pulpit i zadbajmy, by nie nara\u017ca\u0107 plik\u00f3w na niepotrzebne udost\u0119pnienie, zw\u0142aszcza, gdy mog\u0105 zawiera\u0107 dane prawnie chronione. Zaczynaj\u0105c i ko\u0144cz\u0105c prac\u0119 zdaln\u0105 mo\u017cna dodatkowo stosowa\u0107 bezpieczne po\u0142\u0105czenia VPN, aby zminimalizowa\u0107 ryzyko utraty informacji.\n\nPami\u0119tajmy tak\u017ce o tym, \u017ce gdy wyrazimy zgod\u0119 lub zaakceptujemy regulamin, nasze informacje mog\u0105 by\u0107 dalej wykorzystywane w celach marketingowych przez podmiot, kt\u00f3ry zaprasza nas do udzia\u0142u w spotkaniu. Zale\u017cy to tak\u017ce od w\u0142a\u015bciciela platformy, kt\u00f3ry mo\u017ce mie\u0107 interes gospodarczy w uzyskaniu od nas danych w szerszym zakresie, a nast\u0119pnie przekazania ich podmiotom trzecim. Takie dane mog\u0105 zosta\u0107 wykorzystane do profilowania w celach marketingowych przez dostawc\u0119 us\u0142ugi.", "keywords": [], "meta_keywords": [""], "tags": [], "authors": ["Adobe Stock", "Pawe\u0142 Fedczyszyn"], "publish_date": null, "summary": "", "article_html": "", "meta_description": "Urz\u0105d Ochrony Danych Osobowych opublikowa\u0142 oficjalne wytyczne z zakresu ochrony danych osobowych w kontek\u015bcie prowadzenia wideokonferencji. Na co powinni\u015bmy zwraca\u0107 szczeg\u00f3ln\u0105 uwag\u0119?", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200528/PCD/305289941/AR/0/AR-305289941.jpg?minW=80&minH=150&exactW=80&exactH=150&exactFit=crop&lastModified=20200528183323", "news_keywords": "Choroby,\r\nDane osobowe,\r\nFirma,\r\nPrawo,\r\n_REDAKCJA POLECA,\r\nPrawo w firmie,\r\nPrawo dla ciebie,\r\ndane osobowe i dobra osobiste,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200528/PCD/305289941/AR/0/AR-305289941.jpg?lastModified=20200528183323", "width": 600, "height": 315}, "title": "Wideokonferencje w \u015bwietle prawa \u2013 s\u0105 nowe wytyczne", "type": "article", "description": "Urz\u0105d Ochrony Danych Osobowych opublikowa\u0142 oficjalne wytyczne z zakresu ochrony danych osobowych w kontek\u015bcie prowadzenia wideokonferencji. Na co powinni\u015bmy zwraca\u0107 szczeg\u00f3ln\u0105 uwag\u0119?", "url": "https://www.rp.pl/Dane-osobowe/305289941-Wideokonferencje-w-swietle-prawa--sa-nowe-wytyczne.html"}, "description": "Urz\u0105d Ochrony Danych Osobowych opublikowa\u0142 oficjalne wytyczne z zakresu ochrony danych osobowych w kontek\u015bcie prowadzenia wideokonferencji. Na co powinni\u015bmy zwraca\u0107 szczeg\u00f3ln\u0105 uwag\u0119?"}, "canonical_link": "https://www.rp.pl/Dane-osobowe/305289941-Wideokonferencje-w-swietle-prawa--sa-nowe-wytyczne.html"}