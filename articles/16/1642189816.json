{"source_url": "https://www.rmf24.pl", "url": "https://www.rmf24.pl/raporty/raport-wybory-prezydenckie2020/najnowsze-fakty/news-kbw-o-podtopieniach-nie-ma-potrzeby-przenoszenia-lokali-wybo,nId,4570469", "title": "KBW o podtopieniach: Nie ma potrzeby przenoszenia lokali wyborczych", "top_image": "https://i.iplsc.com/-/000A7W6J07Y9FDKS-C411.jpg", "meta_img": "https://i.iplsc.com/-/000A7W6J07Y9FDKS-C411.jpg", "images": ["https://i.iplsc.com/-/0009QMO95TQ7RCF2-C0.jpg", "https://www.rmf24.pl/s/classic/img/facebook-messenger.png", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/pap/0009A6098CYXTC6T-C326.jpg", "https://i.iplsc.com/zdj-ilustracyjne/000A7W6J07Y9FDKS-C123-F4.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://i.iplsc.com/-/000A7W6J07Y9FDKS-C411.jpg", "https://i.iplsc.com/lapanow-ponad-70-gospodarstw-podtopionych-prezydent-zwroce-s/000A7T2XGH59VMHM-C128.jpg", "https://www.rmf24.pl/s/classic/ajax-loader.gif"], "movies": [], "text": "Szefowa Krajowego Biura Wyborczego Magdalena Pietrzak zapewnia, \u017ce ta instytucja monitoruje sytuacj\u0119 zwi\u0105zan\u0105 z podtopieniami na po\u0142udniu Polski. Jednocze\u015bnie twierdzi, \u017ce na razie nie ma potrzeby przenoszenia siedzib obwodowych komisji wyborczych.\n\nZdj. ilustracyjne / Marcin Bielecki / PAP\n\nPietrzak zosta\u0142a zapytana przez PAP, czy w zwi\u0105zku z podtopieniami na po\u0142udniu kraju do Krajowego Biura Wyborczego docieraj\u0105 informacje o mo\u017cliwych problemach z lokalami wyborczymi.\n\nSzefowa KBW poinformowa\u0142a o otrzymaniu informacji m.in. z gminy \u0141apan\u00f3w (woj. ma\u0142opolskie), gdzie wszystkie z pi\u0119ciu lokali wyborczych zosta\u0142y zalane b\u0105d\u017a podtopione. Zalane zosta\u0142y tak\u017ce urny i kabiny wyborcze. Jak przekaza\u0142a, obecnie siedziby tych obwodowych komisji wyborczych s\u0105 sprz\u0105tane i osuszane.\n\nNa ten moment nie ma potrzeby przenoszenia lokali wyborczych. Do niedzieli jeszcze jest du\u017co czasu - stwierdzi\u0142a Pietrzak. Zapewni\u0142a, \u017ce Krajowe Biuro Wyborcze monitoruje sytuacj\u0119, za\u015b komisarze wyborczy maj\u0105 prawo przenie\u015b\u0107 siedzib\u0119 obwodowej komisji wyborczej, je\u015bli b\u0119dzie taka potrzeba. Liczymy na to, \u017ce pogoda si\u0119 poprawi - doda\u0142a.\n\nW nocy z soboty na niedziel\u0119 wezbrane wskutek ulewnego deszczu Stradomka i Tarnawka przela\u0142y si\u0119 przez wa\u0142 przeciwpowodziowy i zala\u0142y centrum \u0141apanowa. Podtopionych zosta\u0142o kilkadziesi\u0105t budynk\u00f3w mieszkalnych, gospodarczych, rynek oraz kilkadziesi\u0105t sklep\u00f3w i punkt\u00f3w us\u0142ugowych. Kilkadziesi\u0105t os\u00f3b musia\u0142o by\u0107 ewakuowanych przez stra\u017cak\u00f3w.\n\nWed\u0142ug szacunk\u00f3w w\u00f3jta gminy \u0141apan\u00f3w Andrzeja \u015aliwy, straty w infrastrukturze gminnej wyrz\u0105dzone po tym, jak centrum miejscowo\u015bci zala\u0142a woda z wezbranej Stradomki mog\u0105 wynosi\u0107 nawet 17 mln z\u0142.\n\nWybory prezydenckie odb\u0119d\u0105 si\u0119 28 czerwca, a ewentualna druga tura - 12 lipca. Wybory odb\u0119d\u0105 si\u0119 w formie mieszanej - tradycyjnie w lokalach wyborczych oraz korespondencyjnie dla ch\u0119tnych.", "keywords": [], "meta_keywords": [""], "tags": [], "authors": ["Rmf Fm", "Maciej Nycz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Szefowa, Krajowego, Biura, Wyborczego, Magdalena, Pietrzak, zapewnia, instytucja, monitoruje, sytuacj\u0119, zwi\u0105zan\u0105, podtopieniami, po\u0142udniu, Polski, Jednocze\u015bnie, twierdzi, razie, potrzeby, przenoszenia, siedzib, obwodowych, komisji", "Description": "KBW o podtopieniach: Nie ma potrzeby przenoszenia lokali wyborczych - RMF24.pl - Szefowa Krajowego Biura Wyborczego Magdalena Pietrzak zapewnia, \u017ce ta instytucja monitoruje sytuacj\u0119 zwi\u0105zan\u0105 z podtopieniami na po\u0142udniu Polski. Jednocze\u015bnie twierdzi, \u017ce na", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A7W6J07Y9FDKS-C411.jpg"}, "og": {"type": "article", "title": "KBW o podtopieniach: Nie ma potrzeby przenoszenia lokali wyborczych", "description": "Szefowa Krajowego Biura Wyborczego Magdalena Pietrzak zapewnia, \u017ce ta instytucja monitoruje sytuacj\u0119 zwi\u0105zan\u0105 z podtopieniami na po\u0142udniu Polski. Jednocze\u015bnie twierdzi, \u017ce na razie nie ma potrzeby przenoszenia siedzib obwodowych komisji wyborczych.", "image": "https://i.iplsc.com/-/000A7W6J07Y9FDKS-C411.jpg", "url": "https://www.rmf24.pl/raporty/raport-wybory-prezydenckie2020/najnowsze-fakty/news-kbw-o-podtopieniach-nie-ma-potrzeby-przenoszenia-lokali-wybo,nId,4570469"}, "news_keywords": "RMF24.pl, Wybory prezydenckie 2020, wybory prezydenckie 2020, podtopienia, wybory prezydenckie 2020, fakty, najnowsze, polska, maciej nycz - redaktor, maciej nycz - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-wybory-prezydenckie2020/najnowsze-fakty/news-kbw-o-podtopieniach-nie-ma-potrzeby-przenoszenia-lokali-wybo,nId,4570469"}