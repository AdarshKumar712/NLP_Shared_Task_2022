{"source_url": "https://tvn24.pl", "url": "https://tvn24.pl/krakow/krosno-probowal-obudzic-spiacego-pasazera-ten-ciezko-ranil-go-nozem-zatrzymali-podejrzanego-4617174?source=rss", "title": "Pr\u00f3bowa\u0142 obudzi\u0107 \u015bpi\u0105cego pasa\u017cera, ten ci\u0119\u017cko rani\u0142 go no\u017cem i uciek\u0142. Zatrzymali podejrzanego", "top_image": "https://tvn24.pl/najnowsze/cdn-zdjecie-bto3a0-atak-na-kierowce-autobusu-w-krosnie-4613381/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-bto3a0-atak-na-kierowce-autobusu-w-krosnie-4613381/alternates/LANDSCAPE_1280", "images": ["https://tvn24.pl/najnowsze/cdn-zdjecie-bto3a0-atak-na-kierowce-autobusu-w-krosnie-4613381/alternates/LANDSCAPE_1280"], "movies": [], "text": "Policjanci zatrzymali 34-latka, kt\u00f3ry podejrzany jest o atak na kierowc\u0119 kursowego busa w Kro\u015bnie. Zosta\u0142 ju\u017c przes\u0142uchany i us\u0142ysza\u0142 zarzut usi\u0142owania zab\u00f3jstwa. \u015aledztwo w tej sprawie prowadzi Prokuratura Okr\u0119gowa w Kro\u015bnie.\n\nW \u015brod\u0119, oko\u0142o godz. 19.40, policjanci zostali zaalarmowani o ataku agresywnego m\u0119\u017cczyzny na kierowc\u0119 kursowego busa. Do zdarzenia dosz\u0142o na kro\u015bnie\u0144skim dworcu autobusowym.\n\nChwil\u0119 po zako\u0144czeniu kursu relacji Krak\u00f3w \u2013 Krosno, kierowca zauwa\u017cy\u0142, \u017ce we wn\u0119trzu pojazdu znajduje si\u0119 \u015bpi\u0105cy pasa\u017cer. Podczas pr\u00f3by obudzenia go podr\u00f3\u017cny nagle zaatakowa\u0142 kierowc\u0119, zadaj\u0105c mu kilka cios\u00f3w ostrym narz\u0119dziem, po czym uciek\u0142. Poszkodowany dozna\u0142 powa\u017cnych obra\u017ce\u0144 i zosta\u0142 przetransportowany do szpitala.\n\nOb\u0142awa w mie\u015bcie\n\nNa terenie miasta zacz\u0119\u0142a si\u0119 policyjna ob\u0142awa za napastnikiem. Policjanci okre\u015blili kierunek, w kt\u00f3rym sprawca si\u0119 oddali\u0142 i szczeg\u00f3\u0142owo przeczesywali okolic\u0119 w jego poszukiwaniu. Mundurowi oraz funkcjonariusze w nieoznakowanych radiowozach sprawdzali osiedlowe zakamarki, mog\u0105ce stanowi\u0107 alternatyw\u0119 ucieczki dla przest\u0119pcy. W tym czasie funkcjonariusze operacyjni rozpocz\u0119li przegl\u0105danie zapisu monitoringu miejskiego i typowanie sprawcy.\n\nW akcj\u0119 zaanga\u017cowano policjant\u00f3w prewencji, wydzia\u0142u ruchu drogowego, kryminalnego, dochodzeniowo-\u015bledczego oraz z komisariat\u00f3w. W stan gotowo\u015bci postawiono r\u00f3wnie\u017c funkcjonariuszy z s\u0105siednich powiat\u00f3w. Prowadzone przez ca\u0142\u0105 noc dzia\u0142ania nie przyczyni\u0142y si\u0119 jednak do zatrzymania sprawcy.\n\nW czasie gdy na terenie miasta trwa\u0142a policyjna ob\u0142awa, policjanci s\u0142u\u017cby kryminalnej i dochodzeniowo-\u015bledczej prowadzili intensywne dzia\u0142ania ukierunkowane na jak najszybsze ustalenie personali\u00f3w przest\u0119pcy. Wytypowali kilka os\u00f3b, kt\u00f3re mog\u0105 mie\u0107 zwi\u0105zek z tym zdarzeniem.\n\nZatrzymanie i zarzut usi\u0142owania zab\u00f3jstwa\n\nW wyniku intensywnych dzia\u0142a\u0144 operacyjnych policjanci ustalili, \u017ce sprawc\u0105 mo\u017ce by\u0107 34-letni kro\u015bnianin. M\u0119\u017cczyzna zosta\u0142 zatrzymany w sobot\u0119 oko\u0142o godz. 22, na terenie jednej z prywatnych posesji w Kro\u015bnie. By\u0142 kompletnie zaskoczony, nie spodziewa\u0142 si\u0119, \u017ce funkcjonariusze wpadn\u0105 na jego trop.\n\nM\u0119\u017cczyzna trafi\u0142 do policyjnego aresztu. Wczoraj zosta\u0142 przes\u0142uchany przez prokuratora i us\u0142ysza\u0142 zarzut usi\u0142owania zab\u00f3jstwa. \u015aledztwo w tej sprawie prowadzi Prokuratura Okr\u0119gowa w Kro\u015bnie.\n\nPasa\u017cer zaatakowa\u0142 kierowc\u0119 na dworcu w Kro\u015bnie Google Maps, tvn24.pl\n\nAutor:wini/gp\n\n\u0179r\u00f3d\u0142o: TVN24/podkarpacka policja", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Policjanci zatrzymali 34-latka, kt\u00f3ry podejrzany jest o atak na kierowc\u0119 kursowego busa w Kro\u015bnie. Zosta\u0142 ju\u017c przes\u0142uchany i us\u0142ysza\u0142 zarzut usi\u0142owania zab\u00f3jstwa. \u015aledztwo w tej sprawie prowadzi Prokuratura Okr\u0119gowa w Kro\u015bnie.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Policjanci zatrzymali 34-latka, kt\u00f3ry podejrzany jest o atak na kierowc\u0119 kursowego busa w Kro\u015bnie. Zosta\u0142 ju\u017c przes\u0142uchany i us\u0142ysza\u0142 zarzut usi\u0142owania zab\u00f3jstwa. \u015aledztwo w tej sprawie prowadzi Prokuratura Okr\u0119gowa w Kro\u015bnie.", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/krakow/krosno-probowal-obudzic-spiacego-pasazera-ten-ciezko-ranil-go-nozem-zatrzymali-podejrzanego-4617174", "title": "Pr\u00f3bowa\u0142 obudzi\u0107 \u015bpi\u0105cego pasa\u017cera, ten ci\u0119\u017cko rani\u0142 go no\u017cem i uciek\u0142. Zatrzymali podejrzanego", "description": "Policjanci zatrzymali 34-latka, kt\u00f3ry podejrzany jest o atak na kierowc\u0119 kursowego busa w Kro\u015bnie. Zosta\u0142 ju\u017c przes\u0142uchany i us\u0142ysza\u0142 zarzut usi\u0142owania zab\u00f3jstwa. \u015aledztwo w tej sprawie prowadzi Prokuratura Okr\u0119gowa w Kro\u015bnie.", "image": "https://tvn24.pl/najnowsze/cdn-zdjecie-bto3a0-atak-na-kierowce-autobusu-w-krosnie-4613381/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-bto3a0-atak-na-kierowce-autobusu-w-krosnie-4613381/alternates/LANDSCAPE_1280"}, "next-head-count": 51}, "canonical_link": "https://tvn24.pl/krakow/krosno-probowal-obudzic-spiacego-pasazera-ten-ciezko-ranil-go-nozem-zatrzymali-podejrzanego-4617174"}