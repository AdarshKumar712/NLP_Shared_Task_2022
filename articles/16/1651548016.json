{"source_url": "https://www.saldagolu.com", "url": "https://www.saldagolu.com/salda-golundeki-yasaklar/", "title": "Salda G\u00f6l\u00fcndeki Yasaklar Neler?", "top_image": "https://www.saldagolu.com/wp-content/uploads/2020/06/Salda_Golundeki_Yasaklar_SaldaGoluCom-660x330.jpg", "meta_img": "https://www.saldagolu.com/wp-content/uploads/2020/06/Salda_Golundeki_Yasaklar_SaldaGoluCom-660x330.jpg", "images": ["https://www.saldagolu.com/wp-content/uploads/2020/06/Cadir_Kampi_Yasak_Bungalov_Evler_Kaldirildi_SaldaGoluCom-110x75.jpg", "https://www.saldagolu.com/wp-content/uploads/2015/06/Salda_Golu_Genel_Manzara_150_SaldaGoluCom-1024x576.jpg", "https://www.saldagolu.com/wp-content/uploads/2018/06/Salda_Golunde_Plajda_Cadir_SaldaGoluCom-1024x577.jpg", "https://www.saldagolu.com/wp-content/uploads/2016/06/Salda_Golu_Genel_Manzara_163_SaldaGoluCom.jpg", "https://www.saldagolu.com/wp-content/uploads/2019/04/Vali_Hasan_Sildak_Yerli_Yatirimci_Elini_Tasin_Altina_Koymalidir_SaldaGoluCom-110x75.jpg", "https://www.saldagolu.com/wp-content/uploads/2020/06/Plajlardan_Kum_Kil_Goturmek_Yasak_SaldaGoluCom-1024x683.jpg", "https://www.saldagolu.com/wp-content/uploads/2020/06/Salda_Drone_SaldaGoluCom-1024x664.jpg", "https://www.saldagolu.com/wp-content/uploads/2020/08/Salda_Golu_Kalabalik_Tatil_Bayram_SaldaGoluCom-310x165.jpg", "https://www.saldagolu.com/wp-content/uploads/2020/06/Salda_Golu_Guvenlik_Jandarma_SaldaGoluCom-1024x576.jpg", "https://www.saldagolu.com/wp-content/uploads/2020/06/Salda_Golundeki_Yasaklar_SaldaGoluCom-1024x576.jpg", "https://www.saldagolu.com/wp-content/uploads/2020/08/Salda_Golunde_Bogulma_Uzucu_Olay_SaldaGoluCom-310x165.jpg", "https://www.saldagolu.com/wp-content/uploads/2015/03/Salda_Golu_Kirlilik_6_SaldaGoluCom.jpg", "https://www.saldagolu.com/wp-content/uploads/2020/06/Plajlarda_Sigara_icmek_Yasak_SaldaGoluCom-1024x576.jpg", "https://www.saldagolu.com/wp-content/uploads/2018/05/Salda_Golu_Sahilde_Araclar_SaldaGoluCom-1024x515.jpg", "https://www.saldagolu.com/wp-content/uploads/2020/07/Burdur_Valisi_Cikin_Gelin_SaldaGoluCom-310x165.jpg", "https://www.saldagolu.com/wp-content/uploads/2013/04/SaldaGolu_Logo_Com.png", "https://www.saldagolu.com/wp-content/uploads/2019/06/Salda_Golu_Hava_Durumu_Nasil_SaldaGoluCom-110x75.jpg", "https://www.saldagolu.com/wp-content/uploads/2020/06/Salda_Golundeki_Yasaklar_SaldaGoluCom-660x330.jpg", "https://www.saldagolu.com/wp-content/uploads/2020/08/Hincal_Uluc_Salda_Golu_Mansetlere_Cekilmeli_SaldaGoluCom-310x165.jpg", "https://www.saldagolu.com/wp-content/uploads/2019/08/Temel_Karamollaoglu_Salda_Golu_Aciklamasi_SaldaGoluCom-110x75.jpg", "https://www.saldagolu.com/wp-content/uploads/2020/08/Nasa_Salda_Golu_Yakindan_ilgileniyor_SaldaGoluCom-310x165.jpg", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://www.saldagolu.com/wp-content/uploads/2020/08/Sumer_Ezgu_Salda_Golunu_Anlatiyor_SaldaGoluCom-310x165.jpg", "https://www.saldagolu.com/wp-content/uploads/2020/07/Salda_Plajlarinda_Sigara_Resmen_Yasak_SaldaGoluCom-310x165.jpg"], "movies": [], "text": "Salda G\u00f6l\u00fc\u2019ndeki Yasaklar Neler?\n\nBembeyaz kumsal\u0131, tertemiz suyu ve e\u015fsiz do\u011fas\u0131 ile Salda G\u00f6l\u00fc g\u00f6renleri kendine hayran b\u0131rakmaya devam ediyor. G\u00fcnden g\u00fcne pop\u00fclerli\u011fini art\u0131ran Salda G\u00f6l\u00fc\u2019n\u00fc ge\u00e7ti\u011fimiz y\u0131l yakla\u015f\u0131k 1 bu\u00e7uk milyon insan ziyaret etti. \u0130nstagram fenomenleri, d\u00fc\u011f\u00fcn foto\u011fraf\u00e7\u0131lar\u0131, gezginler, karavanc\u0131lar, reklamc\u0131lar, kamp\u00e7\u0131lar\u2026 Salda G\u00f6l\u00fc\u2019n\u00fcn ziyaret\u00e7ileri aras\u0131nda.\n\nBinlerce insan\u0131n Salda G\u00f6l\u00fc\u2019n\u00fc ziyaret etmesi \u00fczerine yetkililer birtak\u0131m tedbirler ald\u0131lar. Bu tedbirler hem b\u00fct\u00fcn d\u00fcnyay\u0131 saran Coronavir\u00fcs(Covid-19) tehlikesine kar\u015f\u0131 insanlar\u0131 korumak hem de g\u00f6l\u00fcn ekolojik dengesinin bozulmas\u0131n\u0131 \u00f6nlemek ad\u0131na al\u0131nd\u0131.\n\nSalda G\u00f6l\u00fc ziyaretinizde yasal bir yapt\u0131r\u0131mla kar\u015f\u0131la\u015fmaman\u0131z i\u00e7in a\u015fa\u011f\u0131da belirtilen yasaklara uyman\u0131z\u0131 tavsiye ediyoruz.\n\nPlajlara Ara\u00e7la Girmek Yasak!\n\nSalda G\u00f6l\u00fc\u2019n\u00fcn cazibe merkezi haline gelmesinin ba\u015fl\u0131ca nedeni \u015f\u00fcphesiz ki g\u00f6renleri kendine hayran b\u0131rakan bembeyaz kumsallar\u0131d\u0131r. Magnezyum yap\u0131l\u0131 bu kumlar canl\u0131 organizmalardan olu\u015fmaktad\u0131r. Ayakla bile bas\u0131lmas\u0131 uygun olmayan bu kumlara insanlar hoyrat\u00e7a ara\u00e7lar\u0131yla girip drift atmaktayd\u0131lar.\n\nSalda G\u00f6l\u00fc \u00e7evre d\u00fczenlemeleri kapsam\u0131nda g\u00f6l\u00fcn \u00e7evresi ah\u015fap direkler ve tel \u00f6rg\u00fclerle \u00e7evrildi. Normal yollarla arac\u0131n\u0131zla kumsala girebilmeniz art\u0131k zor ama yine de T\u00fcrk\u2019e imkans\u0131z diye bir \u015fey yok diye d\u00fc\u015f\u00fcnenler varsa kolluk kuvvetleri ku\u015f u\u00e7urtmuyor, bilginize.\n\nSalda G\u00f6l\u00fc Kenar\u0131nda \u00c7ad\u0131r Kurmak Yasak!\n\nSalda G\u00f6l\u00fc\u2019n\u00fcn havas\u0131n\u0131, suyunu, do\u011fas\u0131n\u0131 anlatmaya gerek yok. Art\u0131k herkes biliyor zaten! Bu kadar harika bir ortamda kamp yapmak, sabah erkenden g\u00fcne\u015fin do\u011fu\u015funu izleyip, tertemiz sularda y\u00fczmek paha bi\u00e7ilemez herhalde.\n\n2019 y\u0131l\u0131na kadar g\u00f6l \u00e7evresindeki bir \u00e7ok alanda kamp yapanlara rastlanmaktayd\u0131. Ye\u015filova Belediyesinin i\u015fletti\u011fi Halk Plaj\u0131nda kamp i\u00e7in herhangi bir \u00fccret de al\u0131nm\u0131yordu. Hatta \u00f6yle ki \u00e7ad\u0131r\u0131n\u0131za \u00fccretsiz elektrik bile \u00e7ekebiliyordunuz. Bu fakt\u00f6rlerin hepsi bir araya gelince Salda G\u00f6l\u00fc kamp i\u00e7in ilk tercihler aras\u0131nda yer al\u0131yordu.\n\n2020 y\u0131l\u0131ndaki \u00e7evre d\u00fczenlemeleri kapsam\u0131nda g\u00f6l \u00e7evresindeki b\u00fct\u00fcn ka\u00e7ak yap\u0131lar\u0131n kald\u0131r\u0131lma karar\u0131 \u00e7\u0131kt\u0131. Halk Plaj\u0131nda bulunan bungalov evler, kamp alan\u0131 ve Belediyeye ait i\u015fletme kald\u0131r\u0131ld\u0131. \u015euan i\u00e7in Salda G\u00f6l\u00fcnde kamp yapmak yasak! \u00c7evre d\u00fczenlemelerinin tamamlanmas\u0131n\u0131n ard\u0131ndan \u00f6n\u00fcm\u00fczdeki y\u0131llarda kamp alan\u0131 g\u00f6sterilecektir.\n\nPlajlardan Kum, Kil G\u00f6t\u00fcrmek Yasak!\n\nSalda G\u00f6l\u00fc, yap\u0131s\u0131 bak\u0131m\u0131ndan D\u00fcnyada Mars gezegeni \u00f6zelli\u011fi g\u00f6steren iki yerden biri. Yap\u0131s\u0131nda magnezyum ve manyezit elementlerini bar\u0131nd\u0131ran Salda G\u00f6l\u00fc kumu canl\u0131 organizmalar i\u00e7eriyor. Kumun beyaz rengini almas\u0131 hava ile etkile\u015fimi sayesinde uzun y\u0131llarda ger\u00e7ekle\u015fiyor. Huntit olu\u015fumlu bu kumlar ayr\u0131ca \u0131s\u0131ya dayan\u0131kl\u0131 malzeme yap\u0131s\u0131nda da kullan\u0131lmaktad\u0131r.\n\nG\u00f6l kenar\u0131nda belirli aral\u0131klarla, ziyaret\u00e7iler taraf\u0131ndan a\u00e7\u0131lan, \u00e7amur banyosu alanlar\u0131 da bulunmaktayd\u0131. \u00d6zellikle cilt rahats\u0131zl\u0131klar\u0131na iyi geldi\u011fi bilinen Salda G\u00f6l\u00fcndeki killi \u00e7amur havuzlar\u0131 g\u00f6r\u00fcnt\u00fc kirlili\u011fi yaratt\u0131\u011f\u0131 i\u00e7in kald\u0131r\u0131ld\u0131.\n\nSalda G\u00f6l\u00fc\u2019nden akvaryuma koyar\u0131m, hat\u0131ra kals\u0131n diye \u00e7antan\u0131za koyaca\u011f\u0131n\u0131z bir avu\u00e7 kum, y\u00fcz\u00fcme maske yapar\u0131m diye alaca\u011f\u0131n\u0131z bir kase kil bile yasak! G\u00fcl dal\u0131nda g\u00fczeldir, g\u00f6t\u00fcrmeyiniz efendim.\n\nBelirtilen Yerler D\u0131\u015f\u0131nda Ate\u015f Yakmak Yasak!\n\nSalda G\u00f6l\u00fc\u2019ne \u015fimdiye kadar insan eliyle bir \u00e7ok zarar verildi. Baz\u0131 kendini bilmezler anlata anlata bitiremedi\u011fimiz kumunda gece e\u011flencesi ve \u0131s\u0131nmak i\u00e7in ate\u015f yak\u0131yorlard\u0131. Neyse ki art\u0131k o da yasakland\u0131.\n\nG\u00f6ldeki tek resmi piknik alan\u0131 Tabiat Park\u0131 Orman Plaj\u0131nda piknik\u00e7iler i\u00e7in ayr\u0131lm\u0131\u015f alanlar haricinde ate\u015f yakmak yasak.\n\nPlajlarda Sigara \u0130\u00e7mek Yasak!\n\nCumhurba\u015fkan\u0131 Recep Tayyip Erdo\u011fan\u2019\u0131n e\u015fi Emine Erdo\u011fan ve Bakan Murat Kurum Salda G\u00f6l\u00fc ziyaretleri esnas\u0131nda, Salda G\u00f6l\u00fc\u2019n\u00fcn T\u00fcrkiye\u2019de sigara i\u00e7ilmeyen ilk dumans\u0131z sit alan\u0131 b\u00f6lgesi olu\u015fturulmas\u0131 i\u00e7in \u00e7al\u0131\u015fma y\u00fcr\u00fct\u00fcld\u00fc\u011f\u00fcn\u00fc ifade etmi\u015flerdi.\n\nTabiat Varl\u0131klar\u0131n\u0131 Koruma Genel M\u00fcd\u00fcr\u00fc Mehmet Ali Kahraman, Sa\u011fl\u0131k Bakanl\u0131\u011f\u0131n\u0131n T\u00fct\u00fcnle M\u00fccadele Eylem Plan\u0131 kapsam\u0131nda Salda G\u00f6l\u00fc\u2019nde sigara i\u00e7ilmesinin yasaklanaca\u011f\u0131n\u0131 ve dumans\u0131z hava sahas\u0131 olu\u015fturulaca\u011f\u0131n\u0131 s\u00f6ylemi\u015fti.\n\nNormalle\u015fme s\u00fcrecinin bu a\u015famas\u0131nda izmaritlerden vir\u00fcs bula\u015fmamas\u0131 i\u00e7in plajlarda sigara i\u00e7ilmesi de yasakland\u0131. Sadece Salda G\u00f6l\u00fc\u2019nde de\u011fil b\u00fct\u00fcn plajlarda bu uygulama mevcut.\n\nBeyaz kumsallar\u0131n sigara izmaritleriyle dolup g\u00f6r\u00fcnt\u00fc kirlili\u011fi olu\u015fturmamas\u0131 ve kumlar\u0131n zarar g\u00f6rmemesi i\u00e7in Salda G\u00f6l\u00fc plajlar\u0131nda sigara i\u00e7memenizi \u00f6neriyoruz.\n\n\u0130zinsiz Drone U\u00e7urmak Yasak!\n\nSalda G\u00f6l\u00fc d\u00fc\u011f\u00fcn foto\u011fraf\u00e7\u0131lar\u0131 i\u00e7in do\u011fal bir arkaplan. Evlilik teklifi ve \u00f6zel g\u00fcn foto\u011fraf\u00e7\u0131lar\u0131 Salda\u2019ya adeta ak\u0131n etti. \u00d6yle ki yurt d\u0131\u015f\u0131ndan Salda\u2019ya foto\u011fraf \u00e7ekimi i\u00e7in gelenleri bile biliyoruz.\n\nFoto\u011fraf \u00e7ekimi i\u00e7in Salda\u2019ya gelenler aras\u0131nda \u2018Eee buraya kadar geldik. Drone ile de bir ka\u00e7 pozumuz olsun. Be\u015f dakikal\u0131k videomuz olsun\u2019 diyenler var. Bunun i\u00e7in resmi izin gerekiyor, bilginize. Profesyonel drone kullananlar bilirler; drone kullanmak i\u00e7in ehliyet ve kullanmadan \u00f6nce resmi izin gerekmektedir. Amat\u00f6r drone kullananlara, bilmeyenlere duyurulur.\n\nG\u00f6lde Kano, Kay\u0131k \u0130le Y\u00fczmek Yasak!\n\nZiyaret\u00e7ilerin s\u0131k\u00e7a sordu\u011fu sorulardan biri de Salda G\u00f6l\u00fc\u2019nde kay\u0131k, kano, \u015fi\u015fme bot vb. ara\u00e7larla y\u00fcz\u00fcp y\u00fczemeyecekleridir.\n\nSalda G\u00f6l\u00fc \u00c7evre Koruma B\u00f6lgesi ilan edilerek koruma alt\u0131na al\u0131nm\u0131\u015f bir aland\u0131r. Bu alan\u0131n do\u011fall\u0131\u011f\u0131n\u0131n korunmas\u0131 ve bozulmamas\u0131 ad\u0131na, g\u00f6lde motorlu ve motorsuz ara\u00e7larla y\u00fczmek yasaklanm\u0131\u015ft\u0131r.\n\nMaskesiz Dola\u015fmak Yasak!\n\nPandemi tedbirleri kapsam\u0131nda al\u0131nan kararlar do\u011frultusunda plajlara giri\u015flerde kolluk kuvvetleri taraf\u0131ndan ate\u015f \u00f6l\u00e7\u00fcm\u00fc yap\u0131lmakta, fiziksel mesafe kurallar\u0131na uyma konusunda uyar\u0131larda bulunulmakta ve maskesiz giri\u015flere izin verilmemektedir. Normalle\u015fme s\u00fcrecinde bilim kurulunun alaca\u011f\u0131 kararlar do\u011frultusunda yeni uygulamalar\u0131 da buradan sizlere aktarmaya devam edece\u011fiz.", "keywords": [], "meta_keywords": ["salda yasaklar", "ate\u015f yakma yasa\u011f\u0131", "pandemi tedbirleri", "", "salda g\u00f6l\u00fc yasaklar"], "tags": ["Ate\u015f Yakma Yasa\u011f\u0131", "Pandemi Tedbirleri", "Salda G\u00f6l\u00fc Yasaklar"], "authors": [], "publish_date": "Fri Jun 12 14:31:58 2020", "summary": "", "article_html": "", "meta_description": "Binlerce insan\u0131n Salda G\u00f6l\u00fc'n\u00fc ziyaret etmesi \u00fczerine yetkililer birtak\u0131m tedbirler ald\u0131lar. Bu tedbirler hem b\u00fct\u00fcn d\u00fcnyay\u0131 saran Coronavir\u00fcs(Covid-19) tehlikesine kar\u015f\u0131 insanlar\u0131 korumak hem de g\u00f6l\u00fcn ekolojik dengesinin bozulmas\u0131n\u0131 \u00f6nlemek ad\u0131na al\u0131nd\u0131.", "meta_lang": "tr", "meta_favicon": "https://www.saldagolu.com/wp-content/uploads/2013/04/favicon.png", "meta_data": {"og": {"title": "Salda G\u00f6l\u00fcndeki Yasaklar Neler?", "type": "article", "description": "Binlerce insan\u0131n Salda G\u00f6l\u00fc'n\u00fc ziyaret etmesi \u00fczerine yetkililer birtak\u0131m tedbirler ald\u0131lar. Bu tedbirler hem b\u00fct\u00fcn d\u00fcnyay\u0131 saran Coronavir\u00fcs(Covid-19) tehlikesine kar\u015f\u0131 insanlar\u0131 korumak hem de", "url": "https://www.saldagolu.com/salda-golundeki-yasaklar/", "site_name": "Salda G\u00f6l\u00fc Tan\u0131t\u0131m ve Rehber Sitesi", "image": {"identifier": "https://www.saldagolu.com/wp-content/plugins/all-in-one-seo-pack/images/default-user-image.png", "secure_url": "https://www.saldagolu.com/wp-content/plugins/all-in-one-seo-pack/images/default-user-image.png"}}, "description": "Binlerce insan\u0131n Salda G\u00f6l\u00fc'n\u00fc ziyaret etmesi \u00fczerine yetkililer birtak\u0131m tedbirler ald\u0131lar. Bu tedbirler hem b\u00fct\u00fcn d\u00fcnyay\u0131 saran Coronavir\u00fcs(Covid-19) tehlikesine kar\u015f\u0131 insanlar\u0131 korumak hem de g\u00f6l\u00fcn ekolojik dengesinin bozulmas\u0131n\u0131 \u00f6nlemek ad\u0131na al\u0131nd\u0131.", "keywords": "salda yasaklar,ate\u015f yakma yasa\u011f\u0131,pandemi tedbirleri,,salda g\u00f6l\u00fc yasaklar", "article": {"published_time": "2020-06-12T14:31:58Z", "modified_time": "2020-06-22T23:28:01Z"}, "twitter": {"card": "summary", "title": "Salda G\u00f6l\u00fcndeki Yasaklar Neler?", "description": "Binlerce insan\u0131n Salda G\u00f6l\u00fc'n\u00fc ziyaret etmesi \u00fczerine yetkililer birtak\u0131m tedbirler ald\u0131lar. Bu tedbirler hem b\u00fct\u00fcn d\u00fcnyay\u0131 saran Coronavir\u00fcs(Covid-19) tehlikesine kar\u015f\u0131 insanlar\u0131 korumak hem de", "image": "https://www.saldagolu.com/wp-content/plugins/all-in-one-seo-pack/images/default-user-image.png"}, "generator": "WordPress 5.4.2", "viewport": "width=device-width, initial-scale=1.0", "msapplication-TileImage": "https://www.saldagolu.com/wp-content/uploads/2013/04/cropped-favicon-270x270.png"}, "canonical_link": "https://www.saldagolu.com/salda-golundeki-yasaklar/"}