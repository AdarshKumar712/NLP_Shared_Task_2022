{"source_url": "https://www.wirtualnemedia.pl", "url": "https://www.wirtualnemedia.pl/artykul/netflix-jak-mozna-usuac-tytul-z-listy-ogladanych", "title": "Netflix wprowadza zmiany w aplikacji mobilnej. \u0141atwiejsze usuwanie tytu\u0142\u00f3w z listy ogl\u0105danych", "top_image": "https://static.wirtualnemedia.pl/media/top/netflix-aplikacja-tablet655.jpg", "meta_img": "https://static.wirtualnemedia.pl/media/top/netflix-aplikacja-tablet655.jpg", "images": ["https://static.wirtualnemedia.pl/media/100x80/koronakrolowjesien2019-150.png", "https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/100x80/infografika_wm_SKP_150x150.png", "https://www.wirtualnemedia.pl/new_wm_view/img/logo.png", "https://static.wirtualnemedia.pl/media/top/300/Wrytmieserca4-655.JPG", "https://www.wirtualnemedia.pl/new_wm_view/img/social/linkedin.png", "https://static.wirtualnemedia.pl/media/100x80/orlen-logo150.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://static.wirtualnemedia.pl/media/100x80/dzie\u0144-dobry-tvn-studio-201956.jpg", "https://static.wirtualnemedia.pl/media/top/300/TheOldGuard-655.jpg", "https://www.wirtualnemedia.pl/new_wm_view/img/newsletter.png", "https://static.wirtualnemedia.pl/media/100x80/debatatvp-zegar150.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/top/netflix-aplikacja-tablet655.jpg", "https://www.wirtualnemedia.pl/new_wm_view/img/social/facebook.png", "https://www.wirtualnemedia.pl/new_wm_view/img/search_icon.png", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/top/300/przekleta_netflixfoto655.jpg", "https://static.wirtualnemedia.pl/media/top/300/Dott-hulajnogi655.png", "https://www.wirtualnemedia.pl/new_wm_view/img/social/mail-medium.png", "https://static.wirtualnemedia.pl/media/100x80/plus-2016logo-150.png", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/top/300/After-Life-655.jpg", "https://static.wirtualnemedia.pl/media/100x80/150x150-2.jpg", "https://static.wirtualnemedia.pl/media/images/2013/images/netflix-aplikacja1.jpg"], "movies": [], "text": "Serwis Netflix jest skonstruowany w taki spos\u00f3b, \u017ce w g\u0142\u00f3wnym oknie platformy u\u017cytkownicy widz\u0105 kilka rozmaitych sekcji w kt\u00f3rych mog\u0105 zobaczy\u0107 m.in. rekomendowane przez platform\u0119 tre\u015bci czy te\u017c najnowsze produkcje kt\u00f3re pojawi\u0142y si\u0119 niedawno w serwisie.\n\nJedn\u0105 z kategorii jest lista zatytu\u0142owana \u201eOgl\u0105daj dalej\u201d, kt\u00f3ra u wielu u\u017cytkownik\u00f3w nie wywo\u0142uje entuzjazmu. Je\u017celi bowiem posiadacz konta na Netfliksi tylko przez kilka minut b\u0119dzie ogl\u0105da\u0142 konkretny film lub serial, a p\u00f3\u017aniej z tego zrezygnuje to tytu\u0142 b\u0119dzie si\u0119 pojawia\u0142 wci\u0105\u017c na li\u015bcie \u201eOgl\u0105daj dalej\u201d a\u017c do momentu obejrzenia tej pozycji do ko\u0144ca.\n\nUsuwanie filmu z listy \u201eOgl\u0105daj dalej\u201d\n\nNetflix do tej pory nie oferowa\u0142 domy\u015blnej opcji pozwalaj\u0105cej w \u0142atwy spos\u00f3b na usuni\u0119cie tytu\u0142u z listy \u201eOgl\u0105daj dalej\u201d. Istnia\u0142a jednak mo\u017cliwo\u015b\u0107 dokonania takiej operacji.\n\nAby usun\u0105\u0107 tytu\u0142 z sekcji \u201eOgl\u0105daj dalej\u201d u\u017cytkownik musi w przegl\u0105darkowej wersji Netfliksa otworzy\u0107 ustawienia swojego konta i w zak\u0142adce Profile i kontrola rodzicielska otworzy\u0107 Aktywno\u015b\u0107 dla danego profilu.\n\nZ tego poziomu istnieje mo\u017cliwo\u015b\u0107 usuni\u0119cia na li\u015bcie wybranego filmu lub serialu. Netflix potwierdza w komunikacie, \u017ce w ci\u0105gu 24 godzin zaznaczona pozycja zostanie usuni\u0119ta z listy \u201eOgl\u0105daj dalej\u201d na stronie g\u0142\u00f3wnej.\n\nW aplikacji jeden przycisk\n\nDo tej pory u\u017cytkownicy aplikacji mobilnej Netfliksa w smartfonie lub tablecie nie mieli bezpo\u015bredniej mo\u017cliwo\u015bci skasowania filmu lub serialu z kategorii \u201eOgl\u0105daj dalej\u201d. Aby to zrobi\u0107 musieli odwiedzi\u0107 swoje konto w przegl\u0105darkowej wersji serwisu i wykona\u0107 opisane powy\u017cej czynno\u015bci.\n\nTeraz Netflix wprowadzi\u0142 zmiany w korzystaniu z aplikacji, o czym poinformowa\u0142 na stronie wsparcia technicznego. U\u017cytkownicy aplikacji w sekcji \u201eOgl\u0105daj dalej\u201d mog\u0105 skorzysta\u0107 z ikony trzech kropek pod ka\u017cd\u0105 pozycj\u0105, a nast\u0119pnie z przycisku \u201eUsu\u0144 z listy\u201d. W\u00f3wczas film lub serial przestanie pojawia\u0107 si\u0119 w sekcji \u201eOgl\u0105daj dalej\u201d. Wed\u0142ug zapowiedzi nowa opcja ma stopniowo trafia\u0107 do u\u017cytkownik\u00f3w na ca\u0142ym \u015bwiecie.\n\nPot\u0119\u017cne wydatki Netfliska na oryginalne tre\u015bci w 2020 roku\n\nW pierwszym kwartale br. Netflix zanotowa\u0142 rekordowe wyniki: wzrost liczby subskrybent\u00f3w o 15,77 mln do 182,86 mln, 5,77 mld dolar\u00f3w przychod\u00f3w i 709 mln dolar\u00f3w zysku netto.\n\nW 2019 roku Netflix wyda\u0142 na zawarto\u015b\u0107 programow\u0105 rekordow\u0105 kwot\u0119 15 mld dolar\u00f3w - wynika z danych firmy analitycznej BMO Capital Markets. Wed\u0142ug prognoz ekspert\u00f3w serwis nie zamierza ogranicza\u0107 si\u0119 w przysz\u0142o\u015bci w inwestowaniu w tre\u015bci. W 2020 roku mo\u017ce to by\u0107 kwota 17,3 mld, za\u015b w 2028 - 26 mld dolar\u00f3w.\n\nPlatforma nie ujawnia, ilu p\u0142ac\u0105cych u\u017cytkownik\u00f3w ma w Polsce. Z szacunk\u00f3w Amper Analysis wynika, \u017ce mo\u017ce ich by\u0107 800 tys.\n\nWed\u0142ug badania Gemius/PBI w marcu br. przegl\u0105darkowa wersja Netflixa mia\u0142a w Polsce 5,38 mln u\u017cytkownik\u00f3w i 82,5 mln ods\u0142on, a aplikacja mobilna - 1,09 mln u\u017cytkownik\u00f3w.", "keywords": [], "meta_keywords": ["serial", "nowe seriale", "seriale"], "tags": ["Ogl\u0105daj dalej", "Obs\u0142uga", "Aplikacja", "Usuwanie film\u00f3w", "Netflix"], "authors": [], "publish_date": null, "summary": "", "article_html": "", "meta_description": "serial, nowe seriale, seriale", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "serial, nowe seriale, seriale", "keywords": "serial, nowe seriale, seriale", "og": {"image": "https://static.wirtualnemedia.pl/media/top/netflix-aplikacja-tablet655.jpg", "type": "article", "url": "https://www.wirtualnemedia.pl/artykul/netflix-jak-mozna-usuac-tytul-z-listy-ogladanych", "title": "Netflix wprowadza zmiany w aplikacji mobilnej. \u0141atwiejsze usuwanie tytu\u0142\u00f3w z listy ogl\u0105danych", "description": "Netflix wprowadzi\u0142 w aplikacji mobilnej nowy mechanizm pozwalaj\u0105cy na \u0142atwe usuwanie pozycji z kategorii ogl\u0105danych tytu\u0142\u00f3w. Dzi\u0119ki temu nie b\u0119d\u0105 si\u0119 one pojawia\u0142y na li\u015bcie o nazwie \u201eOgl\u0105daj dalej\u201d."}, "thumbnail": "https://static.wirtualnemedia.pl/media/top/netflix-aplikacja-tablet655.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/netflix-jak-mozna-usuac-tytul-z-listy-ogladanych"}