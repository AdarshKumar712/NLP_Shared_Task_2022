{"source_url": "https://www.turkiyegazetesi.com.tr", "url": "https://www.turkiyegazetesi.com.tr/gundem/692770.aspx", "title": "Bu laboratuvar 90 dakikada koronavir\u00fcs testi yapacak", "top_image": "https://icdn.turkiyegazetesi.com.tr/images/haberler/2020_03/buyuk/bu-laboratuvar-90-dakikada-koronavirus-testi-yapacak-1585668967.jpg", "meta_img": "https://icdn.turkiyegazetesi.com.tr/images/haberler/2020_03/buyuk/bu-laboratuvar-90-dakikada-koronavirus-testi-yapacak-1585668967.jpg", "images": ["https://icdn.turkiyegazetesi.com.tr/images/videolar/2020_04/sifir-arac-aldi-3-ayda-basina-gelmeyen-kalmadi-1585735082.jpg", "https://icdn.turkiyegazetesi.com.tr/images/videolar/2020_04/bu-koy-kendinden-izole--1585728030.jpg", "https://icdn.turkiyegazetesi.com.tr/images/videolar/2020_03/yerli-solunum-cihazinda-ilk-prototip-uretildi-ilk-teslimat-15-nisan-da-1585685475.jpg", "https://icdn.turkiyegazetesi.com.tr/images/haberler/2020_03/buyuk/bu-laboratuvar-90-dakikada-koronavirus-testi-yapacak-1585668967.jpg", "https://icdn.turkiyegazetesi.com.tr/Templates/v1/images/twitter_share.png", "https://icdn.turkiyegazetesi.com.tr/images/albumler/2020_04/orta/ihtiyac-sahiplerine-nakdi-destek-odemesi-nedeniyle-ptt-subelerinde-yogunluk-olustu-1585750224.jpg", "https://icdn.turkiyegazetesi.com.tr/images/albumler/2020_04/orta/altinin-yukselisi-durdurulamiyor-iste-son-oranlar-1585752853.jpg", "https://icdn.turkiyegazetesi.com.tr/images/adidm/add-xl.png", "https://icdn.turkiyegazetesi.com.tr/Templates/v1/images/genel/Dijital_Varliklar_Mavi.png", "https://icdn.turkiyegazetesi.com.tr/images/albumler/2020_04/orta/nisan-ayinda-kar-surprizi-sehir-beyaza-burundu-1585745240.jpg", "https://icdn.turkiyegazetesi.com.tr/Templates/v1/images/facebook_share.png", "https://icdn.turkiyegazetesi.com.tr/Templates/v1/images/yorum.png", "https://b.scorecardresearch.com/p?c1=2&c2=19343104&cv=2.0&cj=1", "https://icdn.turkiyegazetesi.com.tr/Templates/v1/images/genel/t-icon.png", "https://icdn.turkiyegazetesi.com.tr/Templates/v1/images/logo.png", "https://d5nxst8fruw4z.cloudfront.net/atrk.gif?account=brRyo1IWx810Y8"], "movies": [], "text": "T\u00fcrkiye Gazetesi\n\nT\u00fcrkiye Gazetesi\n\nKoronavir\u00fcs tehdidine kar\u015f\u0131 sadece Ankara Mikrobiyoloji Referans Laboratuvarlar\u0131 ve Biyolojik \u00dcr\u00fcnler Dairesi Ba\u015fkanl\u0131\u011f\u0131na g\u00f6nderilen Covid-19 tan\u0131s\u0131 \u00f6rnekleri PA\u00dc Hastaneleri b\u00fcnyesinde \u00e7ok daha h\u0131zl\u0131 bir \u015fekilde test edilebilinecek. Bu kapsamda koronavir\u00fcs tan\u0131s\u0131 konulan hastalar, daha erken izole edilerek tedavilerine ba\u015flanabilecek. Sadece koronavir\u00fcs \u015f\u00fcphesi bulunan vatanda\u015flara test yap\u0131lacak. Bula\u015f\u0131c\u0131 numunelerin geldi\u011fi laboratuvarda b\u00fct\u00fcn \u00f6nlemler \u00fcst d\u00fczeyde al\u0131n\u0131yor. Numunenin hastadan al\u0131narak laboratuvara getirilme s\u00fcrecini anlatan Dr. \u00d6\u011fr. \u00dcyesi Ahmet \u00c7al\u0131\u015fkan, korona \u015f\u00fcphesi hastadan a\u011f\u0131z ve burun s\u00fcr\u00fcnt\u00fclerinden al\u0131nan numunelerin g\u00fcvenli\u011fi ve bula\u015fma riskine kar\u015f\u0131 3 g\u00fcvenlikli \u00f6zel numune ta\u015f\u0131ma kutular\u0131 ile numunelerin merkez laboratuvar\u0131na getirildi\u011fini belirtti. Numune al\u0131m\u0131 ve ta\u015f\u0131nmas\u0131na dikkat \u00e7eken Dr. \u00d6\u011fr. \u00dcyesi \u00c7al\u0131\u015fkan, pozitif vakay\u0131 yakalamak i\u00e7in numunenin uygun \u015fartlarda al\u0131nmas\u0131 gerekti\u011fini, ta\u015f\u0131nmas\u0131nda titiz davran\u0131lmas\u0131, numunenin ka\u00e7\u0131nc\u0131 g\u00fcn al\u0131nd\u0131\u011f\u0131na ve g\u00f6nderilen numunenin tipinin \u00e7ok \u00f6nemli oldu\u011funu s\u00f6yledi. \u00c7al\u0131\u015fkan, g\u00fcnl\u00fck 300 test kapasitesi bulunan laboratuvar\u0131n ihtiya\u00e7 halinde bin test kapasiteye \u00e7\u0131kar\u0131labilece\u011fini aktard\u0131.\n\nPA\u00dc Hastaneleri olarak Covid-19 tan\u0131 laboratuvar\u0131 yetki belgesine sahip olabilmek i\u00e7in gerekli asgari ko\u015fullar\u0131 fazlas\u0131yla sa\u011flad\u0131klar\u0131n\u0131 belirten Dr. \u00c7al\u0131\u015fkan, \u201cLaboratuvar\u0131m\u0131zda molek\u00fcler odas\u0131 olarak bir temiz bir kirli olmak \u00fczere iki odam\u0131z var. Numunelerin \u00e7al\u0131\u015f\u0131lmas\u0131 i\u00e7in Biyo g\u00fcvenlik kabini Class IIA ve Real Time PCR cihazlar\u0131 mevcut. Bu cihazlarla ortalama g\u00fcnde 300 test \u00e7al\u0131\u015fma kapasitesine sahibiz. 6 ki\u015filik bir ekiple \u00e7al\u0131\u015f\u0131yoruz. Hasta say\u0131m\u0131z artt\u0131\u011f\u0131 zaman bu kapasitemizi daha da artt\u0131racak imkanlara sahibiz. Tan\u0131da kulland\u0131\u011f\u0131m\u0131z PCR kitleri Sa\u011fl\u0131k Bakanl\u0131\u011f\u0131 taraf\u0131ndan g\u00f6nderilen \u00fccretsiz kitlerdir. Ortalama 15 dakika \u00f6n i\u015flemleri var. Real Time cihazlar\u0131 dedi\u011fimiz cihazlara y\u00fckl\u00fcyoruz. Y\u00fckledikten sonra ortalama 90 dakikada sonu\u00e7 al\u0131yoruz\u201d dedi.", "keywords": [], "meta_keywords": ["Denizli Pamukkale \u00dcniversitesi Hastanesi"], "tags": [], "authors": [], "publish_date": null, "summary": "", "article_html": "", "meta_description": "Denizli Pamukkale \u00dcniversitesi Hastanesi (PA\u00dc) koronavir\u00fcs (Covid-19) tan\u0131 laboratuvar\u0131 yetkilendirilmesini ald\u0131. G\u00fcnl\u00fck 300 test kapasitesi ile PA\u00dc tan\u0131 belirleme \u00e7al\u0131\u015fmalar\u0131na ba\u015flad\u0131. Al\u0131nan numunelerin ard\u0131ndan ortalama 90 dakikada koronavir\u00fcs testi sonucu al\u0131n\u0131yor.", "meta_lang": "tr", "meta_favicon": "https://icdn.turkiyegazetesi.com.tr/Templates/v1/images/favicon.ico", "meta_data": {"language": "Turkish", "apple-itunes-app": "app-id=469821641", "yandex-verification": "43503681e1015f97", "description": "Denizli Pamukkale \u00dcniversitesi Hastanesi (PA\u00dc) koronavir\u00fcs (Covid-19) tan\u0131 laboratuvar\u0131 yetkilendirilmesini ald\u0131. G\u00fcnl\u00fck 300 test kapasitesi ile PA\u00dc tan\u0131 belirleme \u00e7al\u0131\u015fmalar\u0131na ba\u015flad\u0131. Al\u0131nan numunelerin ard\u0131ndan ortalama 90 dakikada koronavir\u00fcs testi sonucu al\u0131n\u0131yor.", "keywords": "Denizli Pamukkale \u00dcniversitesi Hastanesi", "twitter": {"card": "summary_large_image", "site": "@turkiyegazetesi", "creator": "@turkiyegazetesi", "title": "Bu laboratuvar 90 dakikada koronavir\u00fcs testi yapacak", "description": "", "image": "https://icdn.turkiyegazetesi.com.tr/images/haberler/2020_03/buyuk/bu-laboratuvar-90-dakikada-koronavirus-testi-yapacak-1585668967.jpg", "url": "https://www.turkiyegazetesi.com.tr/gundem/692770.aspx"}, "og": {"type": "Article", "title": "Bu laboratuvar 90 dakikada koronavir\u00fcs testi yapacak", "url": "https://www.turkiyegazetesi.com.tr/gundem/692770.aspx", "locale": "tr_TR", "site_name": "turkiyegazetesi.com.tr", "description": "", "image": "https://icdn.turkiyegazetesi.com.tr/images/haberler/2020_03/buyuk/bu-laboratuvar-90-dakikada-koronavirus-testi-yapacak-1585668967.jpg"}, "fb": {"app_id": 966242223397117}, "Rating": "General"}, "canonical_link": "https://www.turkiyegazetesi.com.tr/gundem/692770.aspx"}