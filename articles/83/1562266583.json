{"source_url": "https://www.kibrisgazetesi.com", "url": "https://www.kibrisgazetesi.com/kibris/tonlarca-sut-heba-olacak-h86005.html", "title": "Tonlarca s\u00fct heba olacak", "top_image": "https://www.kibrisgazetesi.com/images/resize/100/600x315/haberler/2020/03/tonlarca_sut_heba_olacak_h86005_c4123.jpg", "meta_img": "https://www.kibrisgazetesi.com/images/resize/100/600x315/haberler/2020/03/tonlarca_sut_heba_olacak_h86005_c4123.jpg", "images": ["https://www.kibrisgazetesi.com/images/banner/ozmerhan_gYf_1.gif", "https://www.kibrisgazetesi.com/images/resize/80/127x82/haberler/thumbs/2020/03/koronavirus_salgininda_son_24_saat_h86088_2e3b9.jpg", "https://www.kibrisgazetesi.com/images/resize/100/656x400/haberler/2020/03/tonlarca_sut_heba_olacak_h86005_c4123.jpg", "https://www.kibrisgazetesi.com/images/resize/80/320x206/haberler/thumbs/2020/03/eski_isyerini_atese_verdi_h86006_aeba8.jpg", "https://www.kibrisgazetesi.com/images/banner/logo_1.png", "https://www.kibrisgazetesi.com/images/resize/80/334x215/haberler/thumbs/2020/03/creditwest_bank_subeye_gelmeden_tum_hizmetlerini_atm_ve_dijital_ortamda_sunuyor_h86079_08753.png", "https://www.kibrisgazetesi.com/images/resize/80/127x82/haberler/thumbs/2020/03/ispanya_da_kovid_19_vakalarinda_olu_sayisi_7_bini_asti_h86086_619dc.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/Kibris-gazetesi-digital-banner.png&w=720&h=90&q=80", "https://www.kibrisgazetesi.com/images/resize/80/127x82/haberler/thumbs/2020/03/pilli_lapta_belediyesinde_alinan_tedbirlerle_ilgili_toplanti_gerceklestirdi_h86087_03df7.jpg", "https://www.kibrisgazetesi.com/images/resize/80/334x215/haberler/thumbs/2020/03/ydu_hastanesi_acil_serviste_ucretsiz_hizmet_vermeye_basladi_h86080_a3211.jpg", "https://www.kibrisgazetesi.com/images/banner/850X85-TROYFOREX-HIZ.gif", "https://www.kibrisgazetesi.com/images/banner/kibrisgazetesi_iveria_group_reklam_640X90_2.gif", "https://www.kibrisgazetesi.com/images/resize/80/334x215/haberler/thumbs/2020/03/calisma_bakanligindan_1500_tl_ucret_destegi_ile_ilgili_aciklama_h86084_e3070.jpg", "https://www.kibrisgazetesi.com/images/resize/80/303x167/anketler/1/sizce-halkimiz-karantina-surecini-iyi-yonetebiliyor-mu_1.png", "https://www.kibrisgazetesi.com/images/resize/100/600x315/haberler/2020/03/tonlarca_sut_heba_olacak_h86005_c4123.jpg", "https://www.kibrisgazetesi.com/images/resize/80/127x82/haberler/thumbs/2020/03/kktc_de_5_pozitif_vaka_daha_h86090_20b94.jpg", "https://www.kibrisgazetesi.com/images/banner/FROG_YENI.gif", "https://www.kibrisgazetesi.com/thumb.php?src=https://www.kibrisgazetesi.com/images/banner/meric.jpg&w=300&h=250&q=80", "https://www.kibrisgazetesi.com/thumb.php?src=https://www.kibrisgazetesi.com/images/banner/Kibrisbanner-2.png&w=300&h=250&q=80", "https://www.kibrisgazetesi.com/images/banner/logo.png", "https://www.kibrisgazetesi.com/images/resize/80/334x215/haberler/thumbs/2020/03/pilli_lapta_belediyesinde_alinan_tedbirlerle_ilgili_toplanti_gerceklestirdi_h86087_03df7.jpg", "https://www.kibrisgazetesi.com/images/resize/80/334x215/haberler/thumbs/2020/03/krizleri_milli_ve_yerli_olarak_degil_ancak_insanligin_bir_parcasi_olarak_asabiliriz_h86078_cb181.jpg", "https://www.kibrisgazetesi.com/thumb.php?src=https://www.kibrisgazetesi.com/images/banner/KYbrYs_Gazetesi_Banner_23_03_2020_1.png&w=300&h=250&q=80", "https://www.kibrisgazetesi.com/images/resize/80/127x82/haberler/thumbs/2020/03/iran_da_35_gunluk_bebekte_viruse_rastlandi_h86089_f0097.jpg"], "movies": [], "text": "\u201cS\u00dcTTE 100 TON FAZLALIK VAR\u201d\u2026 \u00dclkemizde ya\u015fanan ola\u011fan\u00fcst\u00fc durum, t\u00fcm sekt\u00f6rleri etkiledi. Piyasadaki durgunluktan etkilenen hayvan \u00fcreticileri, S\u00dcTEK\u2019in hafta sonu a\u00e7\u0131k s\u00fct almayaca\u011f\u0131 karar\u0131yla daha \u00e7ok zora girdi. Hayvan \u00dcreticileri ve Yeti\u015ftiricileri Birli\u011fi Ba\u015fkan\u0131 Naimo\u011fullar\u0131, kurumun hafta sonu s\u00fct almamas\u0131 karar\u0131 nedeniyle 30 ton s\u00fct\u00fcn \u00fcreticinin elinde kald\u0131\u011f\u0131n\u0131 vurgulayarak s\u00fct\u00fc ihra\u00e7 edemediklerini, \u015fu an s\u00fctte 100 ton fazlal\u0131k oldu\u011funu s\u00f6yledi. Naimo\u011fullar\u0131, \u201c\u00c7ok k\u00f6t\u00fc bir tabloyla kar\u015f\u0131 kar\u015f\u0131yay\u0131z\u201d dedi.\n\n\u201c\u00dcRET\u0130M DURMAMALI\u201d\u2026 K\u0131br\u0131s T\u00fcrk \u00c7ift\u00e7iler Birli\u011fi Ba\u015fkan\u0131 H\u00fcseyin \u00c7avu\u015f da, sulu tar\u0131mda zor bir s\u00fcre\u00e7ten ge\u00e7tiklerini belirterek, G\u00fcney\u2019de kap\u0131lar\u0131n kapanmas\u0131 ile \u00fcreticinin b\u00fcy\u00fck s\u0131k\u0131nt\u0131ya girdi\u011fini, otellerin, restoranlar\u0131n kapanmas\u0131n\u0131n da bu duruma tuz biber oldu\u011funu ifade etti. \u00c7avu\u015f, \u00fcreticilerine \u00fcretimin durmamas\u0131 gerekti\u011fi y\u00f6n\u00fcnde \u00e7a\u011fr\u0131 yapt\u0131klar\u0131n\u0131 kaydederek, \u00fcretimin durmas\u0131 halinde fiyatlar\u0131n y\u00fckselece\u011fini vurgulad\u0131. \u00c7avu\u015f, b\u00f6yle bir s\u00fcre\u00e7te halk\u0131n yan\u0131nda olacaklar\u0131na dikkat \u00e7ekti.\n\nEniz ORAKCIO\u011eLU\n\n\n\nS\u00fct End\u00fcstrisi Kurumu (S\u00dcTEK), s\u00fct toplay\u0131p, pazarlama \u00e7abalar\u0131n\u0131n mevcut durumda devam etti\u011fini ancak Koronavir\u00fcs salg\u0131n\u0131 kar\u015f\u0131s\u0131nda al\u0131nan tedbirlerden dolay\u0131 hem i\u00e7 hem de d\u0131\u015f piyasalarda ya\u015fanan daralmalardan dolay\u0131 \u00fcreticilerden cumartesi ve pazar g\u00fcnleri a\u00e7\u0131k s\u00fct toplanmayaca\u011f\u0131n\u0131 a\u00e7\u0131klad\u0131.\n\n\n\nKurum ayr\u0131ca \u00fcreticilere, kullan\u0131lan yem rasyonlar\u0131nda yeniden d\u00fczenleme yaparak s\u00fct miktar\u0131n\u0131 d\u00fc\u015f\u00fcrmelerini istedi. A\u00e7\u0131klamada, Karpaz\u2019da tam soka\u011fa \u00e7\u0131kma yasa\u011f\u0131 ilan edilen k\u00f6ylerden biri olan Erenk\u00f6y\u2019de bulunan bir fabrikan\u0131n da faaliyetlerini durdurdu\u011fundan sekt\u00f6rde s\u00fct talebinin iyice azald\u0131\u011f\u0131 vurguland\u0131.\n\n\n\nKurumun ald\u0131\u011f\u0131 karar ve piyasan\u0131n durumu, \u00fcreticiyi \u00e7ok zor bir duruma soktu.\n\n\n\nHayvan \u00dcreticileri ve Yeti\u015ftiricileri Birli\u011fi Ba\u015fkan\u0131 Mustafa Naimo\u011fullar\u0131, S\u00fct Kurumu\u2019nun hafta sonu s\u00fct almamas\u0131 karar\u0131 nedeniyle 30 ton s\u00fct\u00fcn \u00fcreticinin elinde kald\u0131\u011f\u0131n\u0131 vurgulad\u0131.\n\n\n\nNaimo\u011fullar\u0131, \u00fcreticileri \u00e7ok k\u00f6t\u00fc g\u00fcnlerin bekledi\u011fini s\u00f6yledi.\n\n\n\n\u00c7ift\u00e7iler Birli\u011fi Ba\u015fkan\u0131 H\u00fcseyin \u00c7avu\u015f da, s\u0131n\u0131r kap\u0131lar\u0131n\u0131n kapanmas\u0131yla \u00fcreticinin ya\u015fad\u0131\u011f\u0131 s\u0131k\u0131nt\u0131n\u0131n oteller ile restoranlar\u0131n kapanmas\u0131yla daha da artt\u0131\u011f\u0131n\u0131 ifade etti.\n\nNaimo\u011fullar\u0131: \u00dcreticiyi k\u00f6t\u00fc g\u00fcnler bekliyor\n\n\n\nHayvan \u00dcreticileri ve Yeti\u015ftiricileri Birli\u011fi Ba\u015fkan\u0131 Mustafa Naimo\u011fullar\u0131, \u00fclkede ya\u015fanan ola\u011fan\u00fcst\u00fc durumun hayvan \u00fcreticilerini de olumsuz etkiledi\u011fini s\u00f6yleyerek, ekonomik \u00f6nlemler paketini ele\u015ftirdi.\n\n\n\nNaimo\u011fullar\u0131, a\u00e7\u0131klanan paketle devletin halk\u0131 de\u011fil, halk\u0131n devleti destekledi\u011fini belirterek, paketle birlikte hayvanc\u0131dan, \u00e7al\u0131\u015fandan ve her \u015feyden kesinti yap\u0131ld\u0131\u011f\u0131n\u0131 kaydetti. Naimo\u011fullar\u0131, \u00fcreticiyi \u00e7ok k\u00f6t\u00fc g\u00fcnlerin bekledi\u011fine de dikkat \u00e7ekti.\n\n\n\nNaimo\u011fullar\u0131, S\u00fct Kurumu\u2019nun s\u00fct \u00fcretiminin azalt\u0131lmas\u0131 i\u00e7in mesaj yay\u0131nlad\u0131\u011f\u0131n\u0131 an\u0131msatarak hayvanlara az yem verilmesi ve s\u00fct\u00fcn azalt\u0131lmas\u0131 \u00e7a\u011fr\u0131s\u0131nda bulundu\u011funu belirtti.\n\n\n\nNaimo\u011fullar\u0131, kurumun \u00e7i\u011f s\u00fct\u00fc ihra\u00e7 edebilmek i\u00e7in s\u00fctten 10 kuru\u015f kesinti yapt\u0131\u011f\u0131n\u0131 ifade ederek s\u00fct\u00fc ihra\u00e7 edemediklerini, \u015fu an s\u00fctte 100 ton fazlal\u0131k oldu\u011funu vurgulad\u0131.\n\n\n\nOteller, restoranlar ve okullar kapal\u0131 oldu\u011fundan \u00fclkede s\u00fct t\u00fcketiminin de azald\u0131\u011f\u0131na i\u015faret eden Naimo\u011fullar\u0131, \u201c\u00c7ok k\u00f6t\u00fc bir tabloyla kar\u015f\u0131 kar\u015f\u0131yay\u0131z. Cumartesi ve pazar g\u00fcn\u00fc s\u00fctlerin al\u0131nmamas\u0131 nedeniyle 30 ton s\u00fct \u00fcreticinin elinde kald\u0131\u201d dedi.\n\n\u201c\u0130thalat\u0131 durdursunlar\u201d\n\n\n\nT\u00fcrkiye\u2019nin bu s\u00fcre\u00e7te \u00fcreticisine ciddi destek verdi\u011fini hat\u0131rlatan Naimo\u011fullar\u0131, \u00e7iftlik baz\u0131nda 100 veya 150 bin TL\u2019ye varan katk\u0131lar verildi\u011fini ve \u00fcreticinin bu zor d\u00f6nemde devletten alacaklar\u0131n\u0131n \u00f6dendi\u011fini s\u00f6yledi.\n\n\n\n\n\n\n\n\n\nNaimo\u011fullar\u0131, \u201cT\u00fcrkiye\u2019nin aksine \u00fclkemizde \u00fcretimin azalt\u0131lmas\u0131 \u00e7a\u011fr\u0131lar\u0131 yap\u0131l\u0131yor. \u00dcretimi azaltacaklar\u0131na yurt d\u0131\u015f\u0131ndan gelen s\u00fct ve s\u00fct \u00fcr\u00fcnlerinin ithalat\u0131n\u0131 durdursunlar\u201d dedi.\n\n\u00c7avu\u015f: \u00dcretici b\u00fcy\u00fck s\u0131k\u0131nt\u0131ya girdi\n\n\n\nK\u0131br\u0131s T\u00fcrk \u00c7ift\u00e7iler Birli\u011fi Ba\u015fkan\u0131 H\u00fcseyin \u00c7avu\u015f, sulu tar\u0131mda zor bir s\u00fcre\u00e7ten ge\u00e7tiklerini belirtti.\n\n\n\n\u00c7avu\u015f, G\u00fcney\u2019de kap\u0131lar\u0131n kapanmas\u0131 ile \u00fcreticinin b\u00fcy\u00fck s\u0131k\u0131nt\u0131ya girdi\u011fini, otellerin, restoranlar\u0131n kapanmas\u0131n\u0131n da bu duruma tuz biber oldu\u011funu ifade etti.\n\n\n\nEkonomik \u00f6nlemler paketine de de\u011finen \u00c7avu\u015f, \u201cA\u00e7\u0131klanan pakette \u00fcreticinin yan\u0131nda \u00e7al\u0131\u015fanlarla ilgili ve \u00fcretimin devam\u0131yla ilgili bir \u00f6nlem yok. A\u00e7\u0131klanan paketin 1\u2019inci oldu\u011fu ve devam\u0131n\u0131n da olaca\u011f\u0131 s\u00f6ylendi. 2\u2019nci pakette \u00fcretime ve \u00fcreticiye de yer verilece\u011fi konusunda umutluyuz. H\u00fck\u00fcmet \u00fcretimin devam etmesi ve vatanda\u015flar\u0131n g\u0131daya ula\u015fabilmesi i\u00e7in gerekli tedbirleri alacakt\u0131r\u201d dedi.\n\n\n\n\u00c7avu\u015f, \u00fcreticilerine \u00fcretimin durmamas\u0131 gerekti\u011fi y\u00f6n\u00fcnde \u00e7a\u011fr\u0131 yapt\u0131klar\u0131n\u0131 kaydederek, \u00fcretimin durmas\u0131 halinde fiyatlar\u0131n y\u00fckselece\u011fini vurgulad\u0131. \u00c7avu\u015f, b\u00f6yle bir s\u00fcre\u00e7te halk\u0131n yan\u0131nda olacaklar\u0131na dikkat \u00e7ekerek, sekt\u00f6r\u00fcn ba\u015f\u0131ndaki ki\u015filerin iyi planlama yapmas\u0131 gerekti\u011fini s\u00f6yledi.\n\n\n\nKelle, bu tip olaylarda ya\u015fanan s\u0131k\u0131nt\u0131larla ayakta kalman\u0131n zor oldu\u011funa dikkat \u00e7ekti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "S\u00dcTEK Koronavir\u00fcs'e kar\u015f\u0131 al\u0131nan tedbirlerden dolay\u0131 s\u00fct t\u00fcketiminin azald\u0131\u011f\u0131n\u0131 piyasalarda daralma oldu\u011funu belirterek \u00fcreticilerden hafta sonu a\u00e7\u0131k s\u00fct almayaca\u011f\u0131n\u0131 duyurdu. Bu kararla hayvan \u00fcreticisinin elinde 30 ton s\u00fct kald\u0131\u011f\u0131 belirtildi", "meta_lang": "tr", "meta_favicon": "https://www.kibrisgazetesi.com//_themes/hs-retina/images/favicon.ico", "meta_data": {"description": "S\u00dcTEK Koronavir\u00fcs'e kar\u015f\u0131 al\u0131nan tedbirlerden dolay\u0131 s\u00fct t\u00fcketiminin azald\u0131\u011f\u0131n\u0131 piyasalarda daralma oldu\u011funu belirterek \u00fcreticilerden hafta sonu a\u00e7\u0131k s\u00fct almayaca\u011f\u0131n\u0131 duyurdu. Bu kararla hayvan \u00fcreticisinin elinde 30 ton s\u00fct kald\u0131\u011f\u0131 belirtildi", "content-language": "tr-TR", "og": {"site_name": "K\u0131br\u0131s Gazetesi", "title": "Tonlarca s\u00fct heba olacak", "description": "S\u00dcTEK Koronavir\u00fcs'e kar\u015f\u0131 al\u0131nan tedbirlerden dolay\u0131 s\u00fct t\u00fcketiminin azald\u0131\u011f\u0131n\u0131 piyasalarda daralma oldu\u011funu belirterek \u00fcreticilerden hafta sonu a\u00e7\u0131k s\u00fct almayaca\u011f\u0131n\u0131 duyurdu. Bu kararla hayvan \u00fcreticisinin elinde 30 ton s\u00fct kald\u0131\u011f\u0131 belirtildi", "image": {"identifier": "https://www.kibrisgazetesi.com/images/resize/100/600x315/haberler/2020/03/tonlarca_sut_heba_olacak_h86005_c4123.jpg", "type": "image/jpeg", "width": 706, "height": 431}, "type": "article", "url": "https://www.kibrisgazetesi.com/kibris/tonlarca-sut-heba-olacak-h86005.html"}, "twitter": {"card": "summary_large_image", "url": "http://www.kibrisgazetesi.com/kibris/tonlarca-sut-heba-olacak-h86005.html", "domain": "https://www.kibrisgazetesi.com/", "site": "kibrisgazetesi", "title": "Tonlarca s\u00fct heba olacak", "description": "S\u00dcTEK, Koronavir\u00fcs\u2019e kar\u015f\u0131 al\u0131nan tedbirlerden dolay\u0131 s\u00fct t\u00fcketiminin azald\u0131\u011f\u0131n\u0131, piyasalarda daralma oldu\u011funu belirterek \u00fcreticilerden hafta sonu a\u00e7\u0131k s\u00fct almayaca\u011f\u0131n\u0131 duyurdu. Bu kararla, hayvan \u00fcreticisinin elinde 30 ton s\u00fct kald\u0131\u011f\u0131 belirtildi", "image": {"src": "https://www.kibrisgazetesi.com/images/haberler/2020/03/tonlarca_sut_heba_olacak_h86005_c4123.jpg"}}, "dc.language": "tr", "dc.source": "https://www.kibrisgazetesi.com/", "dc.title": "Tonlarca s\u00fct heba olacak", "dc.description": "S\u00dcTEK Koronavir\u00fcs'e kar\u015f\u0131 al\u0131nan tedbirlerden dolay\u0131 s\u00fct t\u00fcketiminin azald\u0131\u011f\u0131n\u0131 piyasalarda daralma oldu\u011funu belirterek \u00fcreticilerden hafta sonu a\u00e7\u0131k s\u00fct almayaca\u011f\u0131n\u0131 duyurdu. Bu kararla hayvan \u00fcreticisinin elinde 30 ton s\u00fct kald\u0131\u011f\u0131 belirtildi"}, "canonical_link": "https://www.kibrisgazetesi.com/kibris/tonlarca-sut-heba-olacak-h86005.html"}