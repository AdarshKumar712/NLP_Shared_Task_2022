{"source_url": "https://www.cumhuriyet.com.tr", "url": "https://www.cumhuriyet.com.tr/haber/koronaviruste-ornek-gosterilen-ulkede-ikinci-dalga-mi-basladi-1741496", "title": "Koronavir\u00fcste \u00f6rnek g\u00f6sterilen \u00fclkede ikinci dalga m\u0131 ba\u015flad\u0131?", "top_image": "https://www.cumhuriyet.com.tr/Archive/2020/5/28/1741496/kapak_093346.jpg", "meta_img": "https://www.cumhuriyet.com.tr/Archive/2020/5/28/1741496/kapak_093346.jpg", "images": ["https://www.cumhuriyet.com.tr/Content/images/icons/google_news.png", "https://www.cumhuriyet.com.tr/Archive/2020/6/5/1743361/kapak_172944.jpg", "https://www.cumhuriyet.com.tr/Archive/2020/6/6/1743460/kapak_120154.jpg", "https://www.cumhuriyet.com.tr/Archive/yazarlar/foto/yazar46.png", "https://www.cumhuriyet.com.tr/Archive/2020/5/28/1741496/kapak_093346.jpg", "https://www.cumhuriyet.com.tr/Archive/2020/6/6/1743463/kapak_121412.jpg", "https://www.cumhuriyet.com.tr/Archive/2020/6/5/1743366/kapak_180710.jpg", "https://www.cumhuriyet.com.tr/Archive/2020/6/5/1743347/kapak_163233.jpg", "https://www.cumhuriyet.com.tr/Archive/2020/6/5/1743381/kapak_225414.jpg", "https://www.cumhuriyet.com.tr/Archive/2020/6/5/1743333/kapak_152550.jpg", "https://www.cumhuriyet.com.tr/Archive/2020/6/5/1743372/kapak_191632.jpg", "https://www.cumhuriyet.com.tr/Archive/2020/6/5/1743349/kapak_163950.jpg", "https://mc.yandex.ru/watch/49053425", "https://www.cumhuriyet.com.tr/Content/images/main/cumhuriyet-logo-beyaz.svg", "https://www.cumhuriyet.com.tr/Archive/2020/6/5/1743355/kapak_165624.jpg"], "movies": [], "text": "28 May\u0131s 2020 Per\u015fembe, 09:27\n\nZaman\u0131nda al\u0131nan s\u0131k\u0131 \u00f6nlemler, yo\u011fun bir \u015fekilde Covid-19 testi yap\u0131lmas\u0131 ve takip sistemlerinin verimli \u00e7al\u0131\u015fmas\u0131yla koronavir\u00fcs salg\u0131n\u0131yla m\u00fccadelede \u00f6rnek \u00fclke haline gelen G\u00fcney Kore\u2019de 5 Nisan\u2019dan beri en y\u00fcksek g\u00fcnl\u00fck vaka tespit edildi.\n\nSon g\u00fcnlerde vaka say\u0131s\u0131nda ciddi bir art\u0131\u015f ya\u015fayan G\u00fcney Kore\u2019de son 24 saat i\u00e7erisinde 79 yeni vaka tespit edildi\u011fi belirtildi. Vakalar\u0131n 68\u2019inin yerel kaynakl\u0131 bula\u015fmalar oldu\u011fu a\u00e7\u0131kland\u0131. \u00d6zellikle uluslararas\u0131 kamuoyu koronair\u00fcs vaka say\u0131s\u0131nda kar\u015f\u0131la\u015f\u0131lan bu ani art\u0131\u015f ile birlikte \u201cG\u00fcney Kore\u2019de ikinci dalga korkusu\u201d ve \u201cKoronavir\u00fcste ikinci dalga geldi\u201d yorumlar\u0131n\u0131 yapt\u0131.\n\nSORU\u015eTURMA BA\u015eLATILDI\n\nVakalar\u0131n b\u00fcy\u00fck oranda ba\u015fkent Seul ve \u00e7evresindeki Gyeonggi ve Incheon\u2019da g\u00f6r\u00fcld\u00fc\u011f\u00fc belirtilirken Sa\u011fl\u0131k Bakan\u0131 Yard\u0131mc\u0131s\u0131 Kim Gang-lip, \u201c54 vaka Bucheon\u2019daki bir kargo merkezindeydi. Buras\u0131 Seul\u2019un merkezine 25 dakikal\u0131k mesafede\u201d dedi.\n\nKim Gang-lip, ge\u00e7en haftalarda bir gece kul\u00fcb\u00fcnde e\u011flenen bir ki\u015fide corona vir\u00fcs\u00fc g\u00f6r\u00fclmesinin ard\u0131ndan vaka say\u0131s\u0131n\u0131n h\u0131zla artt\u0131\u011f\u0131n\u0131 belirtirken, bu konuyla ilgili soru\u015fturma ba\u015flat\u0131ld\u0131\u011f\u0131n\u0131 aktard\u0131.\n\n\u00c7ALI\u015eANLARA \u0130Z\u0130N VER\u0130N\n\nYa\u015fananlar\u0131n ard\u0131ndan soru\u015fturma ve salg\u0131n\u0131n takip y\u00f6ntemlerine dikkat \u00e7eken Sa\u011fl\u0131k Bakan\u0131 Park Neung-hoo, vatanda\u015flara gereksiz yere d\u0131\u015far\u0131 \u00e7\u0131kmamalar\u0131 konusunda uyar\u0131da bulunurken, \u201c\u0130\u015fverenler hasta \u00e7al\u0131\u015fanlar\u0131na izin vermeli\u201d dedi.\n\nPark, \u201cSalg\u0131n\u0131n bula\u015fma rotas\u0131 \u00e7ok farkl\u0131. Ofisler, \u00f6nlem al\u0131nmayan okullar ve \u015fehirlerdeki karaoke odalar\u0131 bunlardan baz\u0131lar\u0131\u201d ifadesini kulland\u0131.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Koronavir\u00fcs salg\u0131n\u0131na etkili m\u00fcdahale eden \u00fclkelerden biri olarak \u00f6rnek g\u00f6sterilen G\u00fcney Kore'de 5 Nisan'dan beri en y\u00fcksek g\u00fcnl\u00fck vaka say\u0131s\u0131 a\u00e7\u0131kland\u0131. \u00dclkede son 24 saat i\u00e7inde 79 yeni vakan\u0131n g\u00f6r\u00fcld\u00fc\u011f\u00fc belirtildi.", "meta_lang": "tr", "meta_favicon": "/Content/images/icons/favicon.ico", "meta_data": {"theme-color": "#c90003", "viewport": "width=device-width, initial-scale=1", "title": "Koronavir\u00fcste \u00f6rnek g\u00f6sterilen \u00fclkede ikinci dalga m\u0131 ba\u015flad\u0131?", "description": "Koronavir\u00fcs salg\u0131n\u0131na etkili m\u00fcdahale eden \u00fclkelerden biri olarak \u00f6rnek g\u00f6sterilen G\u00fcney Kore'de 5 Nisan'dan beri en y\u00fcksek g\u00fcnl\u00fck vaka say\u0131s\u0131 a\u00e7\u0131kland\u0131. \u00dclkede son 24 saat i\u00e7inde 79 yeni vakan\u0131n g\u00f6r\u00fcld\u00fc\u011f\u00fc belirtildi.", "og": {"title": "Koronavir\u00fcste \u00f6rnek g\u00f6sterilen \u00fclkede ikinci dalga m\u0131 ba\u015flad\u0131?", "type": "article", "url": "https://www.cumhuriyet.com.tr/haber/koronaviruste-ornek-gosterilen-ulkede-ikinci-dalga-mi-basladi-1741496", "image": "https://www.cumhuriyet.com.tr/Archive/2020/5/28/1741496/kapak_093346.jpg", "description": "Koronavir\u00fcs salg\u0131n\u0131na etkili m\u00fcdahale eden \u00fclkelerden biri olarak \u00f6rnek g\u00f6sterilen G\u00fcney Kore'de 5 Nisan'dan beri en y\u00fcksek g\u00fcnl\u00fck vaka say\u0131s\u0131 a\u00e7\u0131kland\u0131. \u00dclkede son 24 saat i\u00e7inde 79 yeni vakan\u0131n g\u00f6r\u00fcld\u00fc\u011f\u00fc belirtildi."}, "twitter": {"card": "summary_large_image", "site": "@cumhuriyetgzt", "creator": "@cumhuriyetgzt", "title": "Koronavir\u00fcste \u00f6rnek g\u00f6sterilen \u00fclkede ikinci dalga m\u0131 ba\u015flad\u0131?", "description": "Koronavir\u00fcs salg\u0131n\u0131na etkili m\u00fcdahale eden \u00fclkelerden biri olarak \u00f6rnek g\u00f6sterilen G\u00fcney Kore'de 5 Nisan'dan beri en y\u00fcksek g\u00fcnl\u00fck vaka say\u0131s\u0131 a\u00e7\u0131kland\u0131. \u00dclkede son 24 saat i\u00e7inde 79 yeni vakan\u0131n g\u00f6r\u00fcld\u00fc\u011f\u00fc belirtildi.", "image": {"identifier": "https://www.cumhuriyet.com.tr/Archive/2020/5/28/1741496/kapak_093346.jpg", "src": "https://www.cumhuriyet.com.tr/Archive/2020/5/28/1741496/kapak_093346.jpg", "alt": "Koronavir\u00fcs salg\u0131n\u0131na etkili m\u00fcdahale eden \u00fclkelerden biri olarak \u00f6rnek g\u00f6sterilen G\u00fcney Kore'de 5 Nisan'dan beri en y\u00fcksek g\u00fcnl\u00fck vaka say\u0131s\u0131 a\u00e7\u0131kland\u0131. \u00dclkede son 24 saat i\u00e7inde 79 yeni vakan\u0131n g\u00f6r\u00fcld\u00fc\u011f\u00fc belirtildi."}}, "fb": {"admins": 619332001, "app_id": 168546753348847, "page_id": 153667584658172}}, "canonical_link": "https://www.cumhuriyet.com.tr/haber/koronaviruste-ornek-gosterilen-ulkede-ikinci-dalga-mi-basladi-1741496"}