{"source_url": "http://www.wsieciprawdy.pl", "url": "http://www.wsieciprawdy.pl/premier-wolnosc-to-nasza-arcypolska-wartosc-pnews-4290.html", "title": "Premier: Wolno\u015b\u0107 to nasza arcypolska warto\u015b\u0107 Tygodnik Sieci", "top_image": "http://www.wsieciprawdy.pl/prod/news/large/premier_wolnosc_to_nasza_arcypolska_wartosc_4290.jpg", "meta_img": "http://www.wsieciprawdy.pl/prod/news/large/premier_wolnosc_to_nasza_arcypolska_wartosc_4290.jpg", "images": ["http://www.wsieciprawdy.pl/images/arrow_1.png", "http://www.wsieciprawdy.pl/upload/baner/siec_przyjaciol_wsieci.jpg", "http://www.wsieciprawdy.pl/images/ytimg.jpg", "https://www.facebook.com/tr?id=1580968395454752&ev=PageView&noscript=1", "http://www.wsieciprawdy.pl/images/logoNew.jpg", "http://www.wsieciprawdy.pl/prod/compimg/large/czlowiek_wolnosci_2019_22.jpg", "http://www.wsieciprawdy.pl/prod/galimage/minRight/kiszczak_53.jpg", "http://www.wsieciprawdy.pl/images/logoS.gif", "http://www.wsieciprawdy.pl/prod/compimg/large/konkurs_plastyczny_dla_dzieci_az_340_nagrod_21.jpg", "http://www.wsieciprawdy.pl/pMagazineReleaseGetCover,2412?type=medium", "http://www.wsieciprawdy.pl/images/wsiecihistorii.png", "http://www.wsieciprawdy.pl/images/ytico.png", "http://www.wsieciprawdy.pl/prod/news/large/premier_wolnosc_to_nasza_arcypolska_wartosc_4290.jpg", "http://www.wsieciprawdy.pl/images/powieksz2.png", "http://www.wsieciprawdy.pl/images/sieci.png", "http://www.wsieciprawdy.pl/pMagazineReleaseGetCover,2378?type=medium", "http://www.wsieciprawdy.pl/upload/baner/Marketing-Siec-Przyjaciol-Prenumerata.jpg", "http://www.wsieciprawdy.pl/images/powieksz1.png"], "movies": [], "text": "\u201eNie mo\u017cemy da\u0107 si\u0119 u\u015bpi\u0107, wcisn\u0105\u0107 w koleiny bezczynno\u015bci. Wrogowie wolno\u015bci kochaj\u0105 bezczynno\u015b\u0107, chc\u0105 marazmu. Nie mo\u017cemy na ni\u0105 pozwoli\u0107. Tu i teraz odbywa si\u0119 walka o wolno\u015b\u0107\u201d \u2013 podkre\u015bli\u0142 premier Mateusz Morawiecki, kt\u00f3ry podczas ubieg\u0142otygodniowej uroczystej gali odebra\u0142 statuetk\u0119 Cz\u0142owiek Wolno\u015bci 2019 tygodnika \u201eSieci\u201d.\n\nW relacji z uroczystej gali Adam Kacprzak zauwa\u017ca, \u017ce Cz\u0142owieka Wolno\u015bci redakcja tygodnika \u201eSieci\u201d wybra\u0142a ju\u017c po raz si\u00f3dmy. Nagrod\u0119 otrzymuj\u0105 co roku ludzie, dla kt\u00f3rych wolno\u015b\u0107 jest warto\u015bci\u0105 najwa\u017cniejsz\u0105, a jej obrona i szerzenie \u2013 codzienn\u0105 powinno\u015bci\u0105. List do uczestnik\u00f3w uroczysto\u015bci przekaza\u0142 Jaros\u0142aw Kaczy\u0144ski, r\u00f3wnie\u017c laureat nagrody Cz\u0142owiek Wolno\u015bci. Podkre\u015bli\u0142 w nim, \u017ce Mateusz Morawiecki jest osob\u0105 \u201eo ogromnych zas\u0142ugach dla krzewienia rzeczywistej polskiej wolno\u015bci\u201d.\n\nAdam Kacprzak cytuje s\u0142owa premiera Mateusza Morawieckiego, kt\u00f3ry\u2026 dzi\u0119kuj\u0105c za przyznan\u0105 nagrod\u0119, m\u00f3wi\u0142 jednocze\u015bnie, \u017ce jest ona wielkim zobowi\u0105zaniem \u201edo refleksji nad wolno\u015bci\u0105\u201d. W swoim przem\u00f3wieniu podkre\u015bla\u0142, \u017ce wolno\u015b\u0107 to dla niego \u201ewsp\u00f3lne do\u015bwiadczenie\u201d, a tak\u017ce \u201ewsp\u00f3lnota idei, idea\u0142\u00f3w i ludzi, kt\u00f3rzy d\u0105\u017c\u0105 do lepszego \u015bwiata, lepszej Polski\u201d. Przypomnia\u0142 te\u017c o r\u00f3\u017cnych formach wolno\u015bci w polskiej historii \u2013 pracy pozytywistycznej, wysi\u0142kach powsta\u0144czych, ale tak\u017ce destrukcyjnej wolno\u015bci anarchicznej. \u201eWielkie akty wolno\u015bciowe Polak\u00f3w pokazywa\u0142y, \u017ce rozumiemy wolno\u015b\u0107 w spos\u00f3b bardzo specyficzny. Jako pewnego rodzaju wi\u0119\u017a, kt\u00f3ra jest sk\u0142adnikiem buduj\u0105cym nar\u00f3d, czerpi\u0105cym soki \u017cywotne z przesz\u0142o\u015bci, ale jednocze\u015bnie si\u0119gaj\u0105c w przysz\u0142o\u015b\u0107\u201d \u2013 wskazywa\u0142. Jak zauwa\u017cy\u0142, \u201enie mo\u017cemy tylko z sentymentem patrze\u0107 w przesz\u0142o\u015b\u0107, musimy z odwag\u0105 spojrze\u0107 w przysz\u0142o\u015b\u0107\u201d. [\u2026]\n\nSzef rz\u0105du pyta\u0142 r\u00f3wnie\u017c, czy b\u0119dziemy w stanie zmierzy\u0107 si\u0119 z wyzwaniami przysz\u0142o\u015bci.\n\n\u201eJu\u017c w maju odpowiemy na bardzo wa\u017cne pytanie wyborcze. Takim gwarantem ci\u0105g\u0142o\u015bci walki o wolno\u015b\u0107 w coraz to bardziej nowoczesnym wydaniu, ale jednocze\u015bnie jak najbardziej polskim, jest prezydent Andrzej Duda. I to jest pytanie, na kt\u00f3re Polacy musz\u0105 ju\u017c wkr\u00f3tce odpowiedzie\u0107, czy chc\u0105 takiej gwarancji, kontynuacji takiej wolno\u015bci, kt\u00f3re realizuje has\u0142o republika\u0144skie i has\u0142o Solidarno\u015bci, \u017ce nie ma wolno\u015bci bez solidarno\u015bci\u201d.\n\nPodczas uroczystej gali laudacj\u0119 na cze\u015b\u0107 laureata nagrody, zatytu\u0142owan\u0105 \u201eStra\u017cnik etosu republika\u0144skiego\u201d wyg\u0142osi\u0142 publicysta tygodnika Bronis\u0142aw Wildstein, kt\u00f3ry o premierze Morawieckim powiedzia\u0142:\n\nTo przede wszystkim autor kompetentnej i odpowiedzialnej polityki ekonomicznej, kt\u00f3ra przynosi konkretne efekty [\u2026]. To tak\u017ce przyw\u00f3dca prowadz\u0105cy do wzrostu znaczenia Polski w relacjach mi\u0119dzynarodowych, zw\u0142aszcza w Unii Europejskiej [\u2026]. Premier wie, \u017ce dobrobyt sw\u00f3j musimy wypracowa\u0107 sami i nie zast\u0105pi\u0105 go sztuczki z bud\u017cetem pa\u0144stwowym oraz programy spo\u0142eczne. Ma jednak \u015bwiadomo\u015b\u0107, \u017ce zdrowa gospodarka wyrosn\u0105\u0107 mo\u017ce wy\u0142\u0105cznie w pa\u0144stwie sprawiedliwym, w kt\u00f3rym prawo nie jest instrumentem w r\u0119kach silniejszych i nie stanowi w\u0142asno\u015bci prawnik\u00f3w; we wsp\u00f3lnocie, kt\u00f3ra ma poczucie swojej wsp\u00f3\u0142zale\u017cno\u015bci i jest wobec siebie lojalna [\u2026]. Premier Morawiecki rozumie, \u017ce nie jeste\u015bmy samotn\u0105 wysp\u0105, funkcjonujemy w europejskim i globalnym kontek\u015bcie, co nie oznacza, \u017ce mamy podporz\u0105dkowa\u0107 si\u0119 mocy silniejszych, ale uk\u0142ad ten otwiera dla nas przestrze\u0144 gry na mi\u0119dzynarodowej szachownicy. Mateusz Morawiecki cz\u0119sto odwo\u0142uje si\u0119 do republika\u0144skiego fundamentu naszej wolno\u015bci, wskazuje, \u017ce nawet osobnicza swoboda wyrasta ze wsp\u00f3lnotowego \u015brodowiska. Rozumie, co to znaczy prawdziwa wolno\u015b\u0107. Premier Morawiecki \u2013 cz\u0142owiek wolno\u015bci.\n\nWi\u0119cej w najnowszym numerze \u201eSieci\u201d, w sprzeda\u017cy od 10 lutego br., tak\u017ce w formie e-wydania na http://www.wsieciprawdy.pl/e-wydanie.html.\n\nZapraszamy te\u017c do subskrypcji tygodnika w Sieci Przyjaci\u00f3\u0142 \u2013 www.siecprzyjaciol.pl i ogl\u0105dania ciekawych audycji telewizji wPolsce.pl.", "keywords": [], "meta_keywords": ["Tygodnik Sieci"], "tags": [], "authors": [], "publish_date": null, "summary": "", "article_html": "", "meta_description": "\u201e Nie mo\u017cemy da\u0107 si\u0119 u\u015bpi\u0107, wcisn\u0105\u0107 w koleiny bezczynno\u015bci. Wrogowie wolno\u015bci kochaj\u0105 bezczynno\u015b\u0107, chc\u0105 marazmu. Nie mo\u017cemy na ni\u0105 pozwoli\u0107. Tu i teraz", "meta_lang": "pl", "meta_favicon": "/favicon.ico", "meta_data": {"fb": {"app_id": 1578979889067374}, "og": {"title": "Premier: Wolno\u015b\u0107 to nasza arcypolska warto\u015b\u0107  Tygodnik Sieci", "type": "article", "description": "\u201e Nie mo\u017cemy da\u0107 si\u0119 u\u015bpi\u0107, wcisn\u0105\u0107 w koleiny bezczynno\u015bci. Wrogowie wolno\u015bci kochaj\u0105 bezczynno\u015b\u0107, chc\u0105 marazmu. Nie mo\u017cemy na ni\u0105 pozwoli\u0107. Tu i teraz", "url": "http://www.wsieciprawdy.pl/premier-wolnosc-to-nasza-arcypolska-wartosc,pnews,4290.html", "image": "http://www.wsieciprawdy.pl/prod/news/large/premier_wolnosc_to_nasza_arcypolska_wartosc_4290.jpg", "site_name": "www.wsieciprawdy.pl"}, "google-site-verification": "yQgSwcD33EIcDC1LhzqNP_jGtxSDFCGoC5lcDvlKWzQ", "viewport": "width=1280", "robots": "all", "description": "\u201e Nie mo\u017cemy da\u0107 si\u0119 u\u015bpi\u0107, wcisn\u0105\u0107 w koleiny bezczynno\u015bci. Wrogowie wolno\u015bci kochaj\u0105 bezczynno\u015b\u0107, chc\u0105 marazmu. Nie mo\u017cemy na ni\u0105 pozwoli\u0107. Tu i teraz", "keywords": "Tygodnik Sieci"}, "canonical_link": "http://www.wsieciprawdy.pl/premier-wolnosc-to-nasza-arcypolska-wartosc,pnews,4290.html"}