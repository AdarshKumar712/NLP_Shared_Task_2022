{"source_url": "http://rss.dziennik.pl", "url": "http://rss.dziennik.pl/~r/Dziennik-PL/~3/OZDTjNvcOtM/7719126,strzelanina-na-ursynowie-zlodziej-policja-bron-poscig.html", "title": "Strzelanina na Ursynowie. Z\u0142odziej pr\u00f3bowa\u0142 rozjecha\u0107 policjant\u00f3w", "top_image": "https://ocdn.eu/pulscms-transforms/1/JfsktkuTURBXy84YWI2MDhjMC0yM2U4LTRmNGMtYWY1Zi05MDFiNjU1OTQ2MGYuanBlZ5GTBc0EsM0CdA", "meta_img": "https://ocdn.eu/pulscms-transforms/1/JfsktkuTURBXy84YWI2MDhjMC0yM2U4LTRmNGMtYWY1Zi05MDFiNjU1OTQ2MGYuanBlZ5GTBc0EsM0CdA", "images": ["https://widgets.infor.pl/widgets/img/chmury-ciemne.svg", "https://widgets.infor.pl/widgets/img/slonce.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://widgets.infor.pl/widgets/img/chmury.svg", "data:", "https://ocdn.eu/pulscms-transforms/1/B-3k9kuTURBXy84YWI2MDhjMC0yM2U4LTRmNGMtYWY1Zi05MDFiNjU1OTQ2MGYuanBlZ5GTBc0DFM0BvIGhMAE", "https://ocdn.eu/pulscms/MDA_/288f7cef879301690e33f396addf4367.png", "https://ocdn.eu/pulscms-transforms/1/JfsktkuTURBXy84YWI2MDhjMC0yM2U4LTRmNGMtYWY1Zi05MDFiNjU1OTQ2MGYuanBlZ5GTBc0EsM0CdA"], "movies": [], "text": "Jak przekaza\u0142 policjant, funkcjonariusze pe\u0142ni\u0105cy s\u0142u\u017cb\u0119 po cywilnemu zostali skierowani w nocy na parking jednego z market\u00f3w budowlanych na warszawskim Ursynowie. Dostali bowiem sygna\u0142, \u017ce kierowca ciemnej osob\u00f3wki mia\u0142 w\u0142amywa\u0107 si\u0119 do budynk\u00f3w, w kt\u00f3rych by\u0142y urz\u0105dzenia i narz\u0119dzia na ekspozycj\u0119 sklepu.\n\nReklama\n\nKiedy policjanci dotarli na miejsce, zauwa\u017cyli odje\u017cd\u017caj\u0105c\u0105 sprzed marketu skod\u0119. Postanowili zatrzyma\u0107 kierowc\u0119 do kontroli, u\u017cywaj\u0105c sygna\u0142\u00f3w \u015bwietlnych i d\u017awi\u0119kowych. Kierowca jednak zignorowa\u0142 wezwanie do zatrzymania i przyspieszy\u0142. Ucieka\u0142 ulic\u0105 Pileckiego i Kazury, a\u017c wjecha\u0142 na parking bez mo\u017cliwo\u015bci wyjazdu. To jednak go nie powstrzyma\u0142o \u2013 powiedzia\u0142 podkom. Robert Koniuszy.\n\nDoda\u0142, \u017ce \u015bcigany przejecha\u0142 przez pas zieleni, a nast\u0119pnie jad\u0105c chodnikiem, naje\u017cd\u017ca\u0142 i uszkadza\u0142 zaparkowane w pobli\u017cu samochody. Dlatego ze wzgl\u0119du na ograniczone mo\u017cliwo\u015bci manewr\u00f3w pojazdem s\u0142u\u017cbowym funkcjonariusze postanowili dogoni\u0107 m\u0119\u017cczyzn\u0119 pieszo. Kiedy dobiegli do pojazdu w okolicach ulicy Kazury 20, m\u0119\u017cczyzna siedz\u0105cy za kierownic\u0105 auta skr\u0119ci\u0142, usi\u0142uj\u0105c ich potr\u0105ci\u0107.\n\nW zwi\u0105zku z realnym zagro\u017ceniem dla \u017cycia i zdrowia oraz brakiem jakiekolwiek rekcji na wezwania do zatrzymania jeden z policjant\u00f3w odda\u0142 strza\u0142 ostrzegawczy w bezpiecznym kierunku z zachowaniem wszelkich procedur. Strza\u0142 i okrzyk \"Policja\" nie przekona\u0142y jednak m\u0119\u017cczyzny jad\u0105cego na funkcjonariusza. Dopiero kolejny strza\u0142 i okrzyk \"St\u00f3j bo strzelam\" spowodowa\u0142y, \u017ce 37-latek zatrzyma\u0142 samoch\u00f3d. Zosta\u0142 natychmiast obezw\u0142adniony i zatrzymany \u2013 wyja\u015bni\u0142 nadkom. Koniuszy.\n\nReklama\n\nW samochodzie zatrzymanego funkcjonariusze znale\u017ali 14 p\u0142yn\u00f3w do spryskiwaczy, 6 butli z gazem, drabin\u0119 aluminiow\u0105, dmuchaw\u0119 do li\u015bci, suszark\u0119 do r\u0105k, no\u017cyce do drutu, karton z saszetkami cukru, opryskiwacz ogrodowy, przed\u0142u\u017cacz b\u0119bnowy oraz inne przedmioty pochodz\u0105ce z kradzie\u017cy. Podejrzany przyzna\u0142 si\u0119, \u017ce wszystko pochodzi z kradzie\u017cy z w\u0142amaniem do magazynu jednej ze stacji paliw w okolicach Grodziska Mazowieckiego oraz z budynk\u00f3w na ekspozycje przy markecie budowlanym, sprzed kt\u00f3rego ucieka\u0142 \u2013 poinformowa\u0142 podkom. Koniuszy.\n\n37-latek us\u0142ysza\u0142 zarzuty, za kt\u00f3re mo\u017ce zosta\u0107 skazany nawet na 10 lat wi\u0119zienia. Prokurator zastosowa\u0142 wobec niego \u015brodek zapobiegawczy w postaci policyjnego dozoru.", "keywords": [], "meta_keywords": [""], "tags": [], "authors": ["Kodomor Czy Po"], "publish_date": "Tue May 26 09:38:46 2020", "summary": "", "article_html": "", "meta_description": "M\u0119\u017cczyzna podejrzany o kradzie\u017c z w\u0142amaniem ucieka\u0142 autem ulicami Ursynowa. Nie chcia\u0142 si\u0119 zatrzyma\u0107 i nie reagowa\u0142 na \u017cadne wezwania policjant\u00f3w. Co wi\u0119cej, pr\u00f3bowa\u0142 rozjecha\u0107 funkcjonariuszy. Ci musieli u\u017cy\u0107 broni s\u0142u\u017cbowej \u2013 poinformowa\u0142 we wtorek podkom. Robert Koniuszy z Komendy Rejonowej Policji II.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"description": "M\u0119\u017cczyzna podejrzany o kradzie\u017c z w\u0142amaniem ucieka\u0142 autem ulicami Ursynowa. Nie chcia\u0142 si\u0119 zatrzyma\u0107 i nie reagowa\u0142 na \u017cadne wezwania policjant\u00f3w. Co wi\u0119cej, pr\u00f3bowa\u0142 rozjecha\u0107 funkcjonariuszy. Ci musieli u\u017cy\u0107 broni s\u0142u\u017cbowej \u2013 poinformowa\u0142 we wtorek podkom. Robert Koniuszy z Komendy Rejonowej Policji II.", "DC.Identifier": "d01c4a26-fb3e-4b01-ab8c-06c5b29ed9bb", "pkg-uuid": "d01c4a26-fb3e-4b01-ab8c-06c5b29ed9bb", "serviceUuid": "86dd851f-edb7-4e66-8829-57dac10280ad", "google-site-verification": "ZmsV6xVX7nYCdwYBTVj_La87iodJtVx_MYdL8UvRjKE", "og": {"title": "Strzelanina na Ursynowie. Z\u0142odziej pr\u00f3bowa\u0142 rozjecha\u0107 policjant\u00f3w", "description": "M\u0119\u017cczyzna podejrzany o kradzie\u017c z w\u0142amaniem ucieka\u0142 autem ulicami Ursynowa. Nie chcia\u0142 si\u0119 zatrzyma\u0107 i nie reagowa\u0142 na \u017cadne wezwania policjant\u00f3w. Co wi\u0119cej, pr\u00f3bowa\u0142 rozjecha\u0107 funkcjonariuszy. Ci musieli u\u017cy\u0107 broni s\u0142u\u017cbowej \u2013 poinformowa\u0142 we wtorek podkom. Robert Koniuszy z Komendy Rejonowej Policji II.", "image": {"identifier": "https://ocdn.eu/pulscms-transforms/1/JfsktkuTURBXy84YWI2MDhjMC0yM2U4LTRmNGMtYWY1Zi05MDFiNjU1OTQ2MGYuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/wydarzenia/artykuly/7719126,strzelanina-na-ursynowie-zlodziej-policja-bron-poscig.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-05-26 09:38:46+0200"}, "twitter": {"card": "summary_large_image", "description": "M\u0119\u017cczyzna podejrzany o kradzie\u017c z w\u0142amaniem ucieka\u0142 autem ulicami Ursynowa. Nie chcia\u0142 si\u0119 zatrzyma\u0107 i nie reagowa\u0142 na \u017cadne wezwania policjant\u00f3w. Co wi\u0119cej, pr\u00f3bowa\u0142 rozjecha\u0107 funkcjonariuszy. Ci musieli u\u017cy\u0107 broni s\u0142u\u017cbowej \u2013 poinformowa\u0142 we wtorek podkom. Robert Koniuszy z Komendy Rejonowej Policji II.", "title": "Strzelanina na Ursynowie. Z\u0142odziej pr\u00f3bowa\u0142 rozjecha\u0107 policjant\u00f3w", "image": "https://ocdn.eu/pulscms-transforms/1/JfsktkuTURBXy84YWI2MDhjMC0yM2U4LTRmNGMtYWY1Zi05MDFiNjU1OTQ2MGYuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://wiadomosci.dziennik.pl/wydarzenia/artykuly/7719126,strzelanina-na-ursynowie-zlodziej-policja-bron-poscig.html"}