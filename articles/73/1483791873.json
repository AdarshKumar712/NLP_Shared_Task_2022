{"source_url": "https://nczas.com", "url": "https://nczas.com/2020/01/01/drozyzna-2020-o-tym-morawiecki-wam-nie-powie-juz-od-nowego-roku-radykalny-wzrost-cen/", "title": "Dro\u017cyzna 2020. O tym Morawiecki wam nie powie. Ju\u017c od nowego roku radykalny wzrost cen", "top_image": "https://nczas.com/wp-content/uploads/2019/12/Mateusz-Morawiecki-i-pieniadze.jpg", "meta_img": "https://nczas.com/wp-content/uploads/2019/12/Mateusz-Morawiecki-i-pieniadze.jpg", "images": ["https://nczas.com/wp-content/uploads/2020/01/daniel_hart_musial_udawac_homosia_nczas-100x70.jpg", "https://nczas.com/wp-content/uploads/2020/01/tir_na_s8_nczas-218x150.jpg", "https://nczas.com/wp-content/uploads/2019/12/Mateusz-Morawiecki-i-pieniadze.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://nczas.com/wp-content/uploads/2019/12/duda_nczas-1-218x150.jpg", "https://nczas.com/wp-content/uploads/2019/12/duda_nczas-1-100x70.jpg", "https://mc.yandex.ru/watch/52995412", "https://nczas.com/wp-content/uploads/2020/01/pilka_nozna-218x150.jpg", "https://nczas.com/wp-content/uploads/2020/01/chrzest-218x150.jpg", "https://nczas.com/wp-content/uploads/2020/01/Wojciech_Cejrowski_nczas.com_-218x150.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://nczas.com/wp-content/uploads/2020/01/Wojciech_Cejrowski_nczas.com_-100x70.jpg", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2019/10/Stanislaw_Piotrowicz_nczas.com_-100x70.jpg", "https://nczas.com/wp-content/uploads/2020/01/pedofil_w\u0142brzych_nczas.com_-218x150.jpg", "https://nczas.com/wp-content/uploads/2019/12/Mateusz-Morawiecki-i-pieniadze-696x464.jpg", "https://nczas.com/wp-content/uploads/2020/01/chrzest-100x70.jpg", "https://nczas.com/wp-content/uploads/2019/12/prenumerata-2020-nczas-kup-dostan-gratis.png", "https://nczas.com/wp-content/uploads/2020/01/barbara_skrzypek_jarek_kaczynski_nczas-100x70.jpg", "https://nczas.com/wp-content/uploads/2020/01/pilka_nozna-100x70.jpg", "https://nczas.com/wp-content/uploads/2020/01/barbara_skrzypek_jarek_kaczynski_nczas-218x150.jpg", "https://nczas.com/wp-content/uploads/2019/05/andrzej_zybertowicz-100x70.jpg", "https://nczas.com/wp-content/uploads/2019/10/Stanislaw_Piotrowicz_nczas.com_-218x150.jpg", "https://nczas.com/wp-content/uploads/2020/01/tir_na_s8_nczas-100x70.jpg", "https://nczas.com/wp-content/uploads/2019/05/andrzej_zybertowicz-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "Rozdawanie cudzych pieni\u0119dzy i pod\u0105\u017canie drog\u0105 socjalistycznych zmian rz\u0105du premiera Morawieckiego nie mo\u017ce przynie\u015b\u0107 niczego nowego. Dro\u017cyzna 2020 to has\u0142o, kt\u00f3re b\u0119dzie aktualne ju\u017c od dzi\u015b.\n\nRok 2020 up\u0142ynie nam pod znakiem dro\u017cyzny. Ju\u017c od 1 stycznia zapowiadanych jest wiele podwy\u017cek cen produkt\u00f3w. Niekt\u00f3re podro\u017cej\u0105 o kilka procent, inne jeszcze bardziej.\n\nWzrost p\u0142acy minimalnej\n\nJu\u017c od 2020 roku rz\u0105d rozpoczyna szalony proces podnoszenia p\u0142acy minimalnej. Ta ma wzrosn\u0105\u0107 o 15 procent i wynie\u015b\u0107 2600 z\u0142otych brutto.\n\nWzrost p\u0142acy minimalnej o 350 z\u0142otych powoduje oczywi\u015bcie wzrost obci\u0105\u017ce\u0144 podatkowych i kwot oddawanych fiskusowi. Przyczyni si\u0119 to tak\u017ce do wzrostu cen wszystkich produkt\u00f3w, kt\u00f3rych wyprodukowanie b\u0119dzie dro\u017csze.\n\nInflacja i wzrost cen wszystkich produkt\u00f3w\n\nW 2020 roku inflacja nie powinna radykalnie wzrosn\u0105\u0107, jednak b\u0119dzie utrzymywa\u0107 si\u0119 na podobnym poziomie i przyczyni si\u0119 do wzrostu wszystkich cen. Te maj\u0105 wzrosn\u0105\u0107 \u015brednio o 4-5 procent.\n\nPodwy\u017cki cen pr\u0105du\n\nOd nowego roku czeka nas wzrost cen pr\u0105du zar\u00f3wno dla odbiorc\u00f3w prywatnych, jak i przedsi\u0119biorc\u00f3w. Wzrost cen pr\u0105du, kt\u00f3ry jest obecnie niezb\u0119dny do wyprodukowania ka\u017cdej rzeczy, przyczyni si\u0119 do wzrostu cen wszystkich produkt\u00f3w.\n\nDodatkowo ka\u017cdy zauwa\u017cy ten wzrost na swych prywatnych rachunkach. Te podwy\u017cki spowodowane polityk\u0105 Unii Europejskiej i rz\u0105du PiS odczujemy do\u015b\u0107 brutalnie.\n\nDro\u017cszy alkohol i wyroby tytoniowe\n\nOd nowego roku dro\u017cyzna czeka nas tak\u017ce w produktach dla doros\u0142ych. Decyzj\u0105 rz\u0105du premiera Mateusza Morawieckiego czeka nas podwy\u017cka podatku, czyli akcyzy, o 10 procent.\n\nTo spowoduje radykalny wzrost cen. Wed\u0142ug ostro\u017cnych prognoz ceny wzrosn\u0105 od 1 z\u0142ot\u00f3wki do kilku z\u0142otych na butelce piwa czy paczce papieros\u00f3w. Wzrost cen zale\u017cy oczywi\u015bcie tak\u017ce od innych czynnik\u00f3w.\n\nRz\u0105d Mateusza Morawieckiego nie wprowadzi\u0142 jeszcze podatku od cukru, kt\u00f3ry szczeg\u00f3lnie dotkliwie odczujemy na napojach s\u0142odzonych, ale zapowiedzi s\u0105 jasne \u2013 podatek ma zosta\u0107 wprowadzony.\n\nJe\u017celi zostan\u0105 wprowadzone w formie zapowiadanej przez minister Jadwig\u0119 Emilewicz, to cena napoj\u00f3w z dodatkiem dw\u00f3ch \u015brodk\u00f3w s\u0142odz\u0105cych (np. Coca-Cola, Pepsi) wzro\u015bnie a\u017c o 1 z\u0142ot\u00f3wk\u0119 na litrze.\n\nWprowadzony ma zosta\u0107 tzw. podatek od \u201ema\u0142pek\u201d, czyli napoj\u00f3w alkoholowych sprzedawanych w butelkach o ma\u0142ej obj\u0119to\u015bci do 300 ml. Cena tych ma wzrosn\u0105\u0107 o 70-80 gr za sztuk\u0119.\n\nWzrost ceny paliwa\n\nW 2020 roku wzrosn\u0105\u0107 ma tak\u017ce cena paliwa. Wynika to z o\u015bwiadczenia Ministra Infrastruktury, wed\u0142ug kt\u00f3rego w nowym roku ma wzrosn\u0105\u0107 op\u0142ata paliwowa.\n\nSam wzrost cen benzyny powinien wynosi\u0107 oko\u0142o 5 procent, a wi\u0119c nieco ponad 20 groszy w przypadku ceny popularnej Pb95 na poziomie 4,50 z\u0142/l (wzrost do ok. 4,70 z\u0142/l \u2013 red.).\n\nO ile na samym rachunku za tankowanie b\u0119dzie to zmiana na poziomie 2 z\u0142otych za 10 litr\u00f3w benzyny, o tyle b\u0119dzie to kolejna podwy\u017cka, kt\u00f3r\u0105 odczujemy w cenie ka\u017cdego produktu.\n\nTo oczywi\u015bcie nie wszystkie podwy\u017cki, kt\u00f3re czekaj\u0105 nas w 2020 roku. Dro\u017cyzna 2020 obejmie ca\u0142y szereg pomniejszych towar\u00f3w, kt\u00f3rych nie spos\u00f3b tu wymieni\u0107. Wida\u0107 \u017ce socjalistyczna polityka rz\u0105du Prawo i Sprawiedliwo\u015bci przynosi op\u0142akane skutki szybciej ni\u017c si\u0119 tego spodziewali\u015bmy. Okres rozdawnictwa dobiega ko\u0144ca, czas na rozpaczliwe poszukiwanie pieni\u0119dzy w kieszeniach podatnik\u00f3w.", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Wed Jan  1 00:00:00 2020", "summary": "", "article_html": "", "meta_description": "Dro\u017cyzna 2020 to has\u0142o, kt\u00f3re jest aktualne od 1 stycznia. Socjalistyczna polityka premiera Morawieckiego doprowadzi Polsk\u0119 do katastrofy gospodarczej.", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "og": {"image": {"identifier": "https://nczas.com/wp-content/uploads/2019/12/Mateusz-Morawiecki-i-pieniadze.jpg", "secure_url": "https://nczas.com/wp-content/uploads/2019/12/Mateusz-Morawiecki-i-pieniadze.jpg", "width": 1200, "height": 800}, "locale": "pl_PL", "type": "article", "title": "Dro\u017cyzna 2020. O tym Morawiecki wam nie powie. Ju\u017c od nowego roku radykalny wzrost cen - NCZAS.COM", "description": "Dro\u017cyzna 2020 to has\u0142o, kt\u00f3re jest aktualne od 1 stycznia. Socjalistyczna polityka premiera Morawieckiego doprowadzi Polsk\u0119 do katastrofy gospodarczej.", "url": "https://nczas.com/2020/01/01/drozyzna-2020-o-tym-morawiecki-wam-nie-powie-juz-od-nowego-roku-radykalny-wzrost-cen/", "site_name": "NCZAS.COM", "updated_time": "2019-12-31T13:32:21+00:00"}, "description": "Dro\u017cyzna 2020 to has\u0142o, kt\u00f3re jest aktualne od 1 stycznia. Socjalistyczna polityka premiera Morawieckiego doprowadzi Polsk\u0119 do katastrofy gospodarczej.", "robots": "max-snippet:-1, max-image-preview:large, max-video-preview:-1", "article": {"section": "wiadomosci", "published_time": "2020-01-01T07:06:40+00:00", "modified_time": "2019-12-31T13:32:21+00:00"}, "twitter": {"card": "summary_large_image", "description": "Dro\u017cyzna 2020 to has\u0142o, kt\u00f3re jest aktualne od 1 stycznia. Socjalistyczna polityka premiera Morawieckiego doprowadzi Polsk\u0119 do katastrofy gospodarczej.", "title": "Dro\u017cyzna 2020. O tym Morawiecki wam nie powie. Ju\u017c od nowego roku radykalny wzrost cen - NCZAS.COM", "image": "https://nczas.com/wp-content/uploads/2019/12/Mateusz-Morawiecki-i-pieniadze.jpg"}, "generator": "WordPress 5.1.4", "onesignal": "wordpress-plugin"}, "canonical_link": "https://nczas.com/2020/01/01/drozyzna-2020-o-tym-morawiecki-wam-nie-powie-juz-od-nowego-roku-radykalny-wzrost-cen/"}