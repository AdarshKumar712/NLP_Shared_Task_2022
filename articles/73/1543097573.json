{"source_url": "https://www.rmf24.pl", "url": "https://www.rmf24.pl/raporty/raport-koronawirus-z-chin/najnowsze-fakty/news-iran-27-osob-zmarlo-po-wypiciu-metanolu-ktory-mial-je-wylecz,nId,4371786", "title": "Iran: 27 os\u00f3b zmar\u0142o po wypiciu metanolu, kt\u00f3ry mia\u0142 je wyleczy\u0107 z koronawirusa", "top_image": "https://i.iplsc.com/-/0009WRQLPJLCYVGO-C411.jpg", "meta_img": "https://i.iplsc.com/-/0009WRQLPJLCYVGO-C411.jpg", "images": ["https://i.iplsc.com/zdj-ilustracyjne/0009WRQLPJLCYVGO-C123-F4.jpg", "https://www.rmf24.pl/s/classic/p.gif", "https://www.rmf24.pl/s/classic/img/facebook-messenger.png", "https://i.iplsc.com/-/0009WRQLPJLCYVGO-C411.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/pap/0009A6098CYXTC6T-C326.jpg", "https://i.iplsc.com/-/0009W68OM5TREPDP-C0.jpg", "https://i.iplsc.com/0007T0Q8S45GRKJY-C0.png", "https://www.rmf24.pl/s/classic/img/RMF-FM-logo2.png", "https://www.rmf24.pl/s/classic/ajax-loader.gif"], "movies": [], "text": "27 os\u00f3b zmar\u0142o w Iranie po spo\u017cyciu metanolu. Da\u0142y one wiar\u0119 pog\u0142oskom, \u017ce alkohol pomaga wyleczy\u0107 z koronawirusa - poda\u0142a ira\u0144ska agencja prasowa IRNA.\n\nZdj. ilustracyjne / Pixabay\n\nZ oficjalnym bilansem 237 ofiar \u015bmiertelnych Iran jest, po Chinach i W\u0142oszech, jednym z najbardziej dotkni\u0119tych Covid-19 krajem.\n\nSpo\u017cycie i sprzeda\u017c alkoholu s\u0105 w Iranie zabronione, lecz - jak pisze agencja AFP - lokalne media do\u015b\u0107 cz\u0119sto informuj\u0105 o \u015bmiertelnych ofiarach zatrucia alkoholem z przemytu.\n\nWed\u0142ug agencji IRNA w wyniku wypicia metanolu 20 os\u00f3b zmar\u0142o w prowincji Chuzestan na po\u0142udniowym zachodzie Iranu, a siedem w prowincji Alborz, w pobli\u017cu Teheranu.\n\nIRNA poda\u0142a te\u017c, powo\u0142uj\u0105c si\u0119 na \u017ar\u00f3d\u0142a szpitalne, \u017ce w mie\u015bcie Ahwaz, stolicy Chuzestanu, hospitalizowano z powodu zatrucia alkoholowego 218 os\u00f3b.\n\nAgencja cytuje tak\u017ce zast\u0119pc\u0119 prokuratora prowincji Alborz, kt\u00f3ry poinformowa\u0142, \u017ce osoby, kt\u00f3re zmar\u0142y, wypi\u0142y metanol po tym, jak zosta\u0142y \"wprowadzone w b\u0142\u0105d przez publikacje internetowe\" o rzekomo korzystnym wp\u0142ywie spo\u017cycia alkoholu na walk\u0119 z koronawirusem.\n\nWed\u0142ug oficjalnych danych w Iranie zainfekowanych koronawirusem jest ponad 7 tysi\u0119cy os\u00f3b.", "keywords": [], "meta_keywords": [""], "tags": [], "authors": ["Rmf Fm", "Adam Zygiel"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "os\u00f3b, zmar\u0142o, Iranie, spo\u017cyciu, metanolu, Da\u0142y, wiar\u0119, pog\u0142oskom, alkohol, pomaga, wyleczy\u0107, koronawirusa, poda\u0142a, ira\u0144ska, agencja, prasowa, IRNA", "Description": "Iran: 27 os\u00f3b zmar\u0142o po wypiciu metanolu, kt\u00f3ry mia\u0142 je wyleczy\u0107 z koronawirusa - RMF24.pl - 27 os\u00f3b zmar\u0142o w Iranie po spo\u017cyciu metanolu. Da\u0142y one wiar\u0119 pog\u0142oskom, \u017ce alkohol pomaga wyleczy\u0107 z koronawirusa - poda\u0142a ira\u0144ska agencja prasowa IRNA. -", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/0009WRQLPJLCYVGO-C411.jpg"}, "og": {"type": "article", "title": "Iran: 27 os\u00f3b zmar\u0142o po wypiciu metanolu, kt\u00f3ry mia\u0142 je wyleczy\u0107 z koronawirusa", "description": "27 os\u00f3b zmar\u0142o w Iranie po spo\u017cyciu metanolu. Da\u0142y one wiar\u0119 pog\u0142oskom, \u017ce alkohol pomaga wyleczy\u0107 z koronawirusa - poda\u0142a ira\u0144ska agencja prasowa IRNA.", "image": "https://i.iplsc.com/-/0009WRQLPJLCYVGO-C411.jpg", "url": "https://www.rmf24.pl/raporty/raport-koronawirus-z-chin/najnowsze-fakty/news-iran-27-osob-zmarlo-po-wypiciu-metanolu-ktory-mial-je-wylecz,nId,4371786"}, "news_keywords": "RMF24.pl, Covid-19. Nowy koronawirus z Chin w natarciu, Iran, koronawirus, 2019-ncov. nowy koronawirus z chin w natarciu, \u015bwiat, fakty, najnowsze, adam zygiel - redaktor, adam zygiel - dziennikarz", "article": {"section": "documentation"}}, "canonical_link": "https://www.rmf24.pl/raporty/raport-koronawirus-z-chin/najnowsze-fakty/news-iran-27-osob-zmarlo-po-wypiciu-metanolu-ktory-mial-je-wylecz,nId,4371786"}