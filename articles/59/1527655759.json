{"source_url": "https://nczas.com", "url": "https://nczas.com/2020/02/21/smierc-blizniakow-w-bydgoszczy-prokuratura-postawila-matce-zarzuty/", "title": "\u015amier\u0107 bli\u017aniak\u00f3w w Bydgoszczy. Prokuratura postawi\u0142a matce zarzuty", "top_image": "https://nczas.com/wp-content/uploads/2020/02/blizniaki.jpg", "meta_img": "https://nczas.com/wp-content/uploads/2020/02/blizniaki.jpg", "images": ["https://nczas.com/wp-content/uploads/2020/02/ar\u0142ukowicz_kidawa-b\u0142o\u0144ska-218x150.jpg", "https://nczas.com/wp-content/uploads/2020/02/Adamczyk_arcybiskup-100x70.jpg", "https://nczas.com/wp-content/uploads/2020/02/krupiej_gdansk_nczas-100x70.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://mc.yandex.ru/watch/52995412", "https://nczas.com/wp-content/uploads/2020/02/Siedziba-Banku-\u015awiatowego-w-Waszyngtonie-Fot.-WIkipedia-100x70.jpg", "https://nczas.com/wp-content/uploads/2020/02/dziecko_p\u0142acz_dziewczynka_nczas-100x70.jpg", "https://nczas.com/wp-content/uploads/2019/11/auchan_hipermarket_nczas-100x70.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2020/02/blizniaki.jpg", "https://nczas.com/wp-content/uploads/2020/02/ar\u0142ukowicz_kidawa-b\u0142o\u0144ska-100x70.jpg", "https://nczas.com/wp-content/uploads/2020/02/Gumowa_rekawiczka_nczas.com_-218x150.jpg", "https://nczas.com/wp-content/uploads/2020/02/Prtesty-pod-parlamentem-Portugalii-Fot.-screen-Twitter-218x150.jpg", "https://nczas.com/wp-content/uploads/2020/02/blizniaki-696x464.jpg", "https://nczas.com/wp-content/uploads/2020/02/Koronawirus_nczas.com-6-218x150.jpg", "https://nczas.com/wp-content/uploads/2020/02/smierc-kanada-218x150.jpg", "https://nczas.com/wp-content/uploads/2019/09/sylwia_spurek_jaok_pyta_kongres_kobiet_nczas-218x150.jpg", "https://nczas.com/wp-content/uploads/2020/02/krupiej_gdansk_nczas-218x150.jpg", "https://nczas.com/wp-content/uploads/2020/02/dziecko_p\u0142acz_dziewczynka_nczas-218x150.jpg", "https://nczas.com/wp-content/uploads/2019/12/paliwa-pieniadze-benzyna-tankowanie-100x70.jpg", "https://nczas.com/wp-content/uploads/2019/12/paliwa-pieniadze-benzyna-tankowanie-218x150.jpg", "https://nczas.com/wp-content/uploads/2020/02/Koronawirus_nczas.com-6-100x70.jpg", "https://nczas.com/wp-content/uploads/2016/10/logo_nczas.png"], "movies": [], "text": "Prokuratura przedstawi\u0142a 40-letniej kobiecie zarzuty zab\u00f3jstwa niespe\u0142na dwumiesi\u0119cznych bli\u017aniak\u00f3w \u2013 poinformowa\u0142a w pi\u0105tek rzeczniczka Prokuratury Okr\u0119gowej w Bydgoszczy Agnieszka Adamska Oko\u0144ska.\n\nDo tragedii dosz\u0142o 10 lutego z jednym z mieszka\u0144 w Bydgoszczy. Kobieta mieszka\u0142a z m\u0119\u017cem, pi\u0119cioletni\u0105 c\u00f3reczk\u0105 i niespe\u0142na dwumiesi\u0119cznymi bli\u017aniakami.\n\nWiadomo, \u017ce kobieta cierpia\u0142a na zaburzenia zwi\u0105zane z depresj\u0105 poporodow\u0105. Z tego powodu leczy\u0142a si\u0119 i za\u017cywa\u0142a farmaceutyki. Opiekowa\u0142 si\u0119 ni\u0105 m\u0105\u017c, ale w krytycznym dniu musia\u0142 wyj\u015b\u0107 i poprosi\u0142 s\u0105siadk\u0119, aby za jaki\u015b czas zajrza\u0142a do mieszkania. Starsza siostra bli\u017aniak\u00f3w by\u0142a w przedszkolu. Gdy s\u0105siadka wesz\u0142a do mieszkania, znalaz\u0142a w \u0142\u00f3\u017ceczkach niemowl\u0119ta, kt\u00f3re nie dawa\u0142y oznak \u017cycia i ich matk\u0119.\n\nWezwani na miejsce ratownicy medyczni podj\u0119li reanimacj\u0119 niemowl\u0105t, kt\u00f3ra zako\u0144czy\u0142a si\u0119 niepowodzeniem. Stan kobiety by\u0142 na tyle z\u0142y, \u017ce zosta\u0142a przewieziona do szpitala. Wed\u0142ug lekarzy by\u0142a ona w stanie bezpo\u015brednio zagra\u017caj\u0105cym \u017cyciu. Na cia\u0142ach ch\u0142opc\u00f3w nie stwierdzono obra\u017ce\u0144.\n\nPrzeprowadzona po dw\u00f3ch dniach sekcja zw\u0142ok ch\u0142opczyk\u00f3w wykaza\u0142a, \u017ce przyczyn\u0119 \u015bmierci dzieci by\u0142o \u201euduszenie gwa\u0142towne w mechanizmie utoni\u0119cia, czyli utopienie\u201d.\n\nW oparciu o zebrany materia\u0142 dowody prokurator przedstawi\u0142 kobiecie dwa zarzuty zab\u00f3jstwa. Podejrzana z\u0142o\u017cy\u0142a wyja\u015bnienia, ale twierdzi\u0142a, \u017ce nie pami\u0119ta, co wydarzy\u0142o si\u0119 w mieszkaniu.\n\nProkuratura wyst\u0105pi\u0142a do s\u0105du o tymczasowe aresztowanie matki bli\u017aniak\u00f3w.\n\nKodeks karny przewiduje za zab\u00f3jstwo kar\u0119 pozbawienia wolno\u015bci na czas nie kr\u00f3tszy od lat 8, kar\u0119 25 lat pozbawienia wolno\u015bci lub do\u017cywocie.\n\n\u0179r\u00f3d\u0142o: PAP || NCzas.com", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Fri Feb 21 00:00:00 2020", "summary": "", "article_html": "", "meta_description": "Prokuratura przedstawi\u0142a 40-letniej kobiecie zarzuty zab\u00f3jstwa niespe\u0142na dwumiesi\u0119cznych bli\u017aniak\u00f3w - poinformowa\u0142a w pi\u0105tek rzeczniczka Prokuratury", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Prokuratura przedstawi\u0142a 40-letniej kobiecie zarzuty zab\u00f3jstwa niespe\u0142na dwumiesi\u0119cznych bli\u017aniak\u00f3w - poinformowa\u0142a w pi\u0105tek rzeczniczka Prokuratury", "robots": "max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "\u015amier\u0107 bli\u017aniak\u00f3w w Bydgoszczy. Prokuratura postawi\u0142a matce zarzuty - NCZAS.COM", "description": "Prokuratura przedstawi\u0142a 40-letniej kobiecie zarzuty zab\u00f3jstwa niespe\u0142na dwumiesi\u0119cznych bli\u017aniak\u00f3w - poinformowa\u0142a w pi\u0105tek rzeczniczka Prokuratury", "url": "https://nczas.com/2020/02/21/smierc-blizniakow-w-bydgoszczy-prokuratura-postawila-matce-zarzuty/", "site_name": "NCZAS.COM", "updated_time": "2020-02-21T16:10:39+00:00", "image": {"identifier": "https://nczas.com/wp-content/uploads/2020/02/blizniaki.jpg", "secure_url": "https://nczas.com/wp-content/uploads/2020/02/blizniaki.jpg", "width": 1200, "height": 800}}, "article": {"publisher": "https://www.facebook.com/nczas", "section": "Polska", "published_time": "2020-02-21T16:50:20+00:00", "modified_time": "2020-02-21T16:10:39+00:00"}, "twitter": {"card": "summary_large_image", "description": "Prokuratura przedstawi\u0142a 40-letniej kobiecie zarzuty zab\u00f3jstwa niespe\u0142na dwumiesi\u0119cznych bli\u017aniak\u00f3w - poinformowa\u0142a w pi\u0105tek rzeczniczka Prokuratury", "title": "\u015amier\u0107 bli\u017aniak\u00f3w w Bydgoszczy. Prokuratura postawi\u0142a matce zarzuty - NCZAS.COM", "image": "https://nczas.com/wp-content/uploads/2020/02/blizniaki.jpg"}, "generator": "WordPress 5.3.2", "onesignal": "wordpress-plugin"}, "canonical_link": "https://nczas.com/2020/02/21/smierc-blizniakow-w-bydgoszczy-prokuratura-postawila-matce-zarzuty/"}