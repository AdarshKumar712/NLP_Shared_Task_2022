{"source_url": "https://web.archive.org", "url": "https://web.archive.org/web/20200315175133id_/https://www.sondakika.com/haber/haber-bu-yilin-basindan-itibaren-641-kisi-bobrek-13013616/", "title": "Bu y\u0131l\u0131n ba\u015f\u0131ndan itibaren 641 ki\u015fi b\u00f6brek nakliyle hayata tutundu", "top_image": "https://foto.sondakika.com/haber/2020/03/14/bu-yilin-basindan-itibaren-641-kisi-bobrek-13013616_local_sd.jpg", "meta_img": "https://foto.sondakika.com/haber/2020/03/14/bu-yilin-basindan-itibaren-641-kisi-bobrek-13013616_local_sd.jpg", "images": ["https://mc.yandex.ru/watch/14078032", "https://web.archive.org/static/images/Desktop_icon_2x_ios.png", "https://foto.sondakika.com/haber/2020/03/15/umre-donusu-vefat-eden-esra-elonu-nun-babasinin-13017109_2555_170.jpg", "http://b.scorecardresearch.com/p?c1=2&c2=11114222&cv=2.0&cj=1", "https://foto.sondakika.com/haber/2020/03/15/koronavirusten-611-kisinin-oldugu-iran-da-mahsur-13016024_8557_170.jpg", "https://web.archive.org/static/images/Desktop_icon_2x_android.png", "https://foto.sondakika.com/haber/2020/03/14/bu-yilin-basindan-itibaren-641-kisi-bobrek-13013616_local_sd.jpg", "https://web.archive.org/static/images/blank.gif", "https://web.archive.org/static/reklam/advertisement.gif?ads=1", "https://web.archive.org/static/images/sosyal/icons/facebook.png", "https://web.archive.org/static/images/sosyal/icons/twitter.png", "https://web.archive.org/static/images/huawei-app-gallery-apk-download-link@2x.png", "https://foto.sondakika.com/haber/2020/03/15/sarp-sinir-kapisi-koronavirus-ile-ilgili-13017332_5236_170.jpg", "https://foto.sondakika.com/haber/2020/03/15/3-buyuklerin-tepkisini-ceken-aciklama-13017322_3809_170.jpg", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "Sa\u011fl\u0131k Bakanl\u0131\u011f\u0131 verilerine g\u00f6re, T\u00fcrkiye'de 70 binden fazla hasta kronik b\u00f6brek yetmezli\u011fi nedeniyle diyaliz tedavisi al\u0131yor, bu hastalar\u0131n 22 bin 683'\u00fc b\u00f6brek nakli bekleme listesinde kay\u0131tl\u0131, bu y\u0131l\u0131n ba\u015f\u0131ndan itibaren ise 641 hastaya b\u00f6brek nakli yap\u0131ld\u0131.\n\nT\u00fcrkiye Organ Nakli Vakf\u0131 Ba\u015fkan\u0131 Ey\u00fcp Kahveci, AA muhabirine yapt\u0131\u011f\u0131 a\u00e7\u0131klamada, bula\u015f\u0131c\u0131 olmayan bir hastal\u0131k olarak kronik b\u00f6brek hastal\u0131\u011f\u0131n\u0131n halen d\u00fcnya \u00e7ap\u0131nda yakla\u015f\u0131k 850 milyon ki\u015fiyi etkiledi\u011fini s\u00f6yledi.\n\nHer 10 yeti\u015fkinden birinde kronik b\u00f6brek hastal\u0131\u011f\u0131 (KBH) bulundu\u011funu ifade eden Kahveci, gelecek 20 y\u0131l i\u00e7inde d\u00fcnyada t\u00fcm \u00f6l\u00fcmlerin ilk 5 nedeni aras\u0131nda kronik b\u00f6brek hastal\u0131\u011f\u0131n\u0131n da yer alaca\u011f\u0131n\u0131n \u00f6ng\u00f6r\u00fcld\u00fc\u011f\u00fc bilgisini verdi.\n\nKahveci, artan kronik b\u00f6brek hastal\u0131\u011f\u0131 y\u00fck\u00fcn\u00fcn, sa\u011fl\u0131k sistemlerine ekonomik olarak a\u011f\u0131r maliyet getirdi\u011fini dile getirerek, s\u00f6zlerine \u015f\u00f6yle devam etti:\n\n\"Yap\u0131lan \u00e7al\u0131\u015fmalar T\u00fcrkiye'de her 100 ki\u015fiden 15'inde de\u011fi\u015fik seviyelerde kronik b\u00f6brek hastal\u0131\u011f\u0131 oldu\u011funu g\u00f6steriyor.\n\nB\u00f6brek hastal\u0131\u011f\u0131nda \u00f6nleme, tan\u0131 ve erken tedaviye uygun eri\u015fim ile son d\u00f6nem b\u00f6brek hastal\u0131\u011f\u0131na ilerleme gecikebilir. Bununla birlikte genel olarak bula\u015f\u0131c\u0131 olmayan hastal\u0131klara y\u00f6nelik ulusal politikalar ve stratejiler bir\u00e7ok \u00fclkede mevcut olmakla birlikte, b\u00f6brek hastal\u0131\u011f\u0131, KBH taramas\u0131, y\u00f6netimi ve tedavisinin yan\u0131 s\u0131ra e\u011fitime ve fark\u0131ndal\u0131\u011fa y\u00f6nelik \u00f6zel politikalar genellikle bulunmamaktad\u0131r. Toplum, sa\u011fl\u0131k profesyonelleri ve politika yap\u0131c\u0131lar aras\u0131nda \u00f6nleyici tedbirlerin \u00f6nemi konusunda fark\u0131ndal\u0131\u011f\u0131n art\u0131r\u0131lmas\u0131na ihtiya\u00e7 vard\u0131r.\"\n\nB\u00f6brek hastal\u0131klar\u0131 alan\u0131nda \u00e7al\u0131\u015fan uluslararas\u0131 kurulu\u015flar\u0131n, t\u00fcm d\u00fcnyada bu rahats\u0131zl\u0131klar\u0131n artan y\u00fck\u00fc konusunda fark\u0131ndal\u0131\u011f\u0131 art\u0131rmaya ve herkes i\u00e7in, her yerde b\u00f6brek sa\u011fl\u0131\u011f\u0131 i\u00e7in \u00e7abalamaya devam etti\u011fini aktaran Kahveci, \u00f6zellikle, uzmanlar taraf\u0131ndan b\u00f6brek hastal\u0131\u011f\u0131n\u0131n ba\u015flang\u0131c\u0131n\u0131 ve ilerlemesini \u00f6nlemek i\u00e7in \u00f6nleyici m\u00fcdahalelerin \u00f6neminin vurguland\u0131\u011f\u0131n\u0131 s\u00f6yledi.\n\n\"Ba\u011f\u0131\u015f oran\u0131 y\u00fczde 20 d\u00fczeyinde\"\n\nKahveci, \"\u00f6nleme\" teriminin, \u00fc\u00e7 tan\u0131mla kategorize edilen faaliyetleri ifade etti\u011fini anlatarak \"Birincil \u00f6nleme, hastal\u0131k s\u00fcreci ba\u015flamadan \u00f6nce b\u00f6brek hastal\u0131\u011f\u0131n\u0131n ba\u015flamas\u0131n\u0131 \u00f6nlemek i\u00e7in sa\u011fl\u0131k \u00fczerine etkileri ortaya \u00e7\u0131kmadan m\u00fcdahale edilmesi anlam\u0131na gelir. \u0130kincil \u00f6nleme, ciddi sa\u011fl\u0131k problemlerinin geli\u015fmesini \u00f6nlemek i\u00e7in erken tan\u0131 ile h\u0131zl\u0131 tedaviye imkan veren \u00f6nleyici tedbirlerin al\u0131nmas\u0131d\u0131r. Tersiyer \u00f6nleme ise hastal\u0131\u011f\u0131n ilerlemesini ve daha ciddi komplikasyonlar\u0131n ortaya \u00e7\u0131kmas\u0131n\u0131 kontrol alt\u0131nda tutmak i\u00e7in b\u00f6brek hastal\u0131\u011f\u0131n\u0131n iyi bir \u015fekilde y\u00f6netilmesidir.\" diye konu\u015ftu.\n\n\u00d6zellikle hipertansiyon, diyabet, kolesterol d\u00fczeyinin y\u00fcksekli\u011fi, sigara, fiziksel aktivite azl\u0131\u011f\u0131, menopoz, psikososyal stres ve aile \u00f6yk\u00fcs\u00fc olan vakalar\u0131n yak\u0131ndan takip edilmesi ve bu risk fakt\u00f6rlerinin sa\u011fl\u0131\u011fa etkilerini en aza indirecek tedavi y\u00f6ntemleri ve davran\u0131\u015f de\u011fi\u015fikliklerinin sa\u011flanmas\u0131n\u0131n kronik b\u00f6brek hastal\u0131\u011f\u0131n\u0131n \u00f6nlenmesinde hayati \u00f6neme sahip oldu\u011funun alt\u0131n\u0131 \u00e7izen Kahveci, \u015funlar\u0131 kaydetti:\n\n\"Tedavi edilmeyen veya k\u00f6t\u00fc y\u00f6netilen kronik b\u00f6brek hastal\u0131\u011f\u0131 ilerleyerek kronik b\u00f6brek yetmezli\u011fine, sonu\u00e7ta da son d\u00f6nem b\u00f6brek yetmezli\u011fine d\u00f6n\u00fc\u015ferek hastay\u0131 ya\u015fama tutunmak i\u00e7in diyaliz veya b\u00f6brek nakli se\u00e7enekleri ile kar\u015f\u0131 kar\u015f\u0131ya b\u0131rak\u0131r.\n\nSa\u011fl\u0131k Bakanl\u0131\u011f\u0131 verilerine g\u00f6re, \u00fclkemizde 70 binden fazla hasta kronik b\u00f6brek yetmezli\u011fi nedeniyle diyaliz tedavisi alt\u0131ndad\u0131r. 12 Mart 2020 itibar\u0131yla bu hastalar\u0131n 22 bin 683'\u00fc b\u00f6brek nakli bekleme listesinde kay\u0131tl\u0131d\u0131r. Yine bu y\u0131l\u0131n ba\u015f\u0131ndan itibaren 641 hastaya b\u00f6brek nakli yap\u0131lm\u0131\u015ft\u0131r. 2019'da ise toplamda 3 bin 862 hastaya b\u00f6brek nakli yap\u0131ld\u0131.\"\n\nDaha fazla organ ba\u011f\u0131\u015f\u0131na ihtiya\u00e7 oldu\u011funa dikkati \u00e7eken Kahveci, \"Y\u0131lba\u015f\u0131ndan bug\u00fcne kadar yo\u011fun bak\u0131m \u00fcnitelerinde beyin \u00f6l\u00fcm\u00fc tespiti yap\u0131lan 433 vakan\u0131n sadece 90'\u0131n\u0131n organlar\u0131 ba\u011f\u0131\u015fland\u0131. Bu durum bize ba\u011f\u0131\u015f oran\u0131n\u0131n y\u00fczde 20 d\u00fczeyinde oldu\u011funu g\u00f6stermektedir. 2019'da \u00fclkemizde ba\u011f\u0131\u015f oran\u0131 y\u00fczde 27 idi. Bu oranlar, organ ba\u011f\u0131\u015f\u0131nda daha fazla toplumsal fark\u0131ndal\u0131k \u00e7al\u0131\u015fmas\u0131n\u0131n yap\u0131lmas\u0131na ve profesyonel kapasitenin art\u0131r\u0131lmas\u0131na i\u015faret etmektedir.\" de\u011ferlendirmesinde bulundu.", "keywords": [], "meta_keywords": [""], "tags": [], "authors": [], "publish_date": "Sat Mar 14 11:38:21 2020", "summary": "", "article_html": "", "meta_description": "Sa\u011fl\u0131k Bakanl\u0131\u011f\u0131 verilerine g\u00f6re, T\u00fcrkiye\u2019de 70 binden fazla hasta kronik b\u00f6brek yetmezli\u011fi nedeniyle diyaliz tedavisi al\u0131yor, bu hastalar\u0131n 22 bin 683\u2019\u00fc b\u00f6brek nakli bekleme listesinde kay\u0131tl\u0131, bu y\u0131l\u0131n ba\u015f\u0131ndan itibaren ise 641 hastaya b\u00f6brek nakli yap\u0131ld\u0131.", "meta_lang": "tr", "meta_favicon": "/favicon.ico", "meta_data": {"description": "Sa\u011fl\u0131k Bakanl\u0131\u011f\u0131 verilerine g\u00f6re, T\u00fcrkiye\u2019de 70 binden fazla hasta kronik b\u00f6brek yetmezli\u011fi nedeniyle diyaliz tedavisi al\u0131yor, bu hastalar\u0131n 22 bin 683\u2019\u00fc b\u00f6brek nakli bekleme listesinde kay\u0131tl\u0131, bu y\u0131l\u0131n ba\u015f\u0131ndan itibaren ise 641 hastaya b\u00f6brek nakli yap\u0131ld\u0131.", "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "apple-mobile-web-app-capable": "yes", "robots": "index, follow", "og": {"article": {"section": "Health", "published_time": "2020-03-14T11:38:21+03:00"}, "title": "Bu y\u0131l\u0131n ba\u015f\u0131ndan itibaren 641 ki\u015fi b\u00f6brek nakliyle hayata tutundu - Son Dakika", "description": "Sa\u011fl\u0131k Bakanl\u0131\u011f\u0131 verilerine g\u00f6re, T\u00fcrkiye\u2019de 70 binden fazla hasta kronik b\u00f6brek yetmezli\u011fi nedeniyle diyaliz tedavisi al\u0131yor, bu hastalar\u0131n 22 bin 683\u2019\u00fc b\u00f6brek nakli bekleme listesinde kay\u0131tl\u0131, bu y\u0131l\u0131n ba\u015f\u0131ndan itibaren ise 641 hastaya b\u00f6brek nakli yap\u0131ld\u0131.", "type": "Article", "site_name": "Sondakika.com", "url": "https://www.sondakika.com/haber/haber-bu-yilin-basindan-itibaren-641-kisi-bobrek-13013616/", "locale": "tr", "image": "https://foto.sondakika.com/haber/2020/03/14/bu-yilin-basindan-itibaren-641-kisi-bobrek-13013616_local_sd.jpg"}, "msapplication-starturl": "https://www.sondakika.com", "article": {"modified": "2020-03-14T11:38:21+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-03-14T11:38:21+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-bu-yilin-basindan-itibaren-641-kisi-bobrek-13013616/"}