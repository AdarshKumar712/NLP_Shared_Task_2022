{"source_url": "https://nczas.com", "url": "https://nczas.com/2020/01/01/bojki-i-awantury-podczas-sylwestra-w-zakopanem/", "title": "B\u00f3jki i awantury podczas Sylwestra w Zakopanem", "top_image": "https://nczas.com/wp-content/uploads/2020/01/sylwester_zakopane.jpg", "meta_img": "https://nczas.com/wp-content/uploads/2020/01/sylwester_zakopane.jpg", "images": ["https://nczas.com/wp-content/uploads/2020/01/daniel_hart_musial_udawac_homosia_nczas-100x70.jpg", "https://nczas.com/wp-content/uploads/2020/01/tir_na_s8_nczas-218x150.jpg", "https://nczas.com/wp-content/uploads/2019/07/logo_nczas_najwyzszy-czas.png", "https://mc.yandex.ru/watch/52995412", "https://nczas.com/wp-content/uploads/2020/01/pilka_nozna-218x150.jpg", "https://nczas.com/wp-content/uploads/2020/01/pedofil_w\u0142brzych_nczas.com_-100x70.jpg", "https://nczas.com/wp-content/uploads/2020/01/chrzest-218x150.jpg", "https://nczas.com/wp-content/uploads/2020/01/Wojciech_Cejrowski_nczas.com_-218x150.jpg", "https://sb.scorecardresearch.com/p?c1=2&c2=20015427&cv=2.0&cj=1", "https://nczas.com/wp-content/uploads/2020/01/Wojciech_Cejrowski_nczas.com_-100x70.jpg", "https://pixel.quantserve.com/pixel/p-31iz6hfFutd16.gif?labels=Domain.nczas_com,DomainId.85908", "https://nczas.com/wp-content/uploads/2020/01/sylwester_zakopane-696x464.jpg", "https://nczas.com/wp-content/uploads/2020/01/pedofil_w\u0142brzych_nczas.com_-218x150.jpg", "https://nczas.com/wp-content/uploads/2019/10/Stanislaw_Piotrowicz_nczas.com_-100x70.jpg", "https://nczas.com/wp-content/uploads/2020/01/sylwester_zakopane.jpg", "https://nczas.com/wp-content/uploads/2020/01/chrzest-100x70.jpg", "https://nczas.com/wp-content/uploads/2019/12/prenumerata-2020-nczas-kup-dostan-gratis.png", "https://nczas.com/wp-content/uploads/2020/01/barbara_skrzypek_jarek_kaczynski_nczas-100x70.jpg", "https://nczas.com/wp-content/uploads/2020/01/pilka_nozna-100x70.jpg", "https://nczas.com/wp-content/uploads/2019/05/andrzej_zybertowicz-100x70.jpg", "https://nczas.com/wp-content/uploads/2019/10/Stanislaw_Piotrowicz_nczas.com_-218x150.jpg", "https://nczas.com/wp-content/uploads/2019/12/Leopard-Czo\u0142g-218x150.jpg", "https://nczas.com/wp-content/uploads/2020/01/tir_na_s8_nczas-100x70.jpg", "https://nczas.com/wp-content/uploads/2019/09/doda_koncert_alaluna-218x150.jpg", "https://nczas.com/wp-content/uploads/2019/05/andrzej_zybertowicz-218x150.jpg", "https://nczas.com/wp-content/uploads/2016/10/logo_nczas.png"], "movies": [], "text": "B\u00f3jki i awantury to g\u0142\u00f3wne powody interwencji policjant\u00f3w w Zakopanem podczas nocy sylwestrowej. Funkcjonariusze pomagali tak\u017ce odnajdywa\u0107 turystom drog\u0119 do miejsc zakwaterowania, ale i ratowali przed wyzi\u0119bieniem. Na\u0142o\u017cono te\u017c 25 mandat\u00f3w za odpalanie petard \u2013 relacjonowa\u0142 rzecznik zakopia\u0144skiej policji Roman Wieczorek.\n\nRzecznik zaznaczy\u0142, \u017ce podczas zabezpieczenia imprezy Sylwestra Marze\u0144 z TVP nie odnotowano \u017cadnych powa\u017cniejszych zdarze\u0144. Natomiast poza imprez\u0105 na R\u00f3wni Krupowej, w lokalach najcz\u0119\u015bciej na Krup\u00f3wkach i na obrze\u017cach miasta dochodzi\u0142o do pojedynczych awantur i b\u00f3jek z udzia\u0142em turyst\u00f3w, kt\u00f3rzy przesadzili z alkoholem.\n\nJednym z powa\u017cniejszych incydent\u00f3w by\u0142a awantura z u\u017cyciem no\u017ca przy jednym ze sklep\u00f3w na zakopia\u0144skiej Parda\u0142\u00f3wce. Sprawca ataku zosta\u0142 zatrzymany przez policj\u0119, a poszkodowany z obra\u017ceniami szyi trafi\u0142 do szpitala. Jego \u017cyciu nic nie zagra\u017ca.\n\n\u201eOdnotowali\u015bmy r\u00f3wnie\u017c kilka niegro\u017anych zdarze\u0144 drogowych oraz zatrzymali\u015bmy nietrze\u017awego kieruj\u0105cego. Policjanci odnale\u017ali r\u00f3wnie\u017c rodzic\u00f3w dw\u00f3jki zagubionych dzieci w wieku 7 i 11 lat\u201d \u2013 wylicza\u0142 Wieczorek.\n\nWed\u0142ug uchwalonej przez zakopia\u0144skich radnych tu\u017c przed \u015bwi\u0119tami uchwa\u0142y, w mie\u015bcie pod Giewontem nie wolno odpala\u0107 materia\u0142\u00f3w pirotechnicznych. Petard nie mo\u017cna odpala\u0107 w miejscach publicznych, na ulicach i placach. Na R\u00f3wni Krupowej policjanci na\u0142o\u017cyli 25 mandat\u00f3w karnych na kwot\u0119 prawie 10 tys. z\u0142 za nielegalne odpalanie rac w miejscu publicznym.\n\nWed\u0142ug danych policji Nowy Rok na zakopia\u0144skiej R\u00f3wni Krupowej wita\u0142o niemal 67 tys. os\u00f3b.\n\nPolicja odebra\u0142a tak\u017ce kilkana\u015bcie zg\u0142osze\u0144 od turyst\u00f3w, kt\u00f3rzy zostali oszukani na tzw. \u201ewirtualne katery\u201d. Proceder oszustwa polega\u0142 na tym, \u017ce tury\u015bci zach\u0119ceni ofertami nocleg\u00f3w umieszczanymi na portalach internetowych wp\u0142acili zaliczki na poczet wynajmu. Po przyje\u017adzie na miejsce dowiedzieli si\u0119, \u017ce zostali oszukani i nie maj\u0105 noclegu.\n\nW Zakopanem o bezpiecze\u0144stwo podczas nocy sylwestrowej dba\u0142o ponad 350 policjant\u00f3w, w tym 280 funkcjonariusz, kt\u00f3rzy przyjechali pod Tatry z innych jednostek z ca\u0142ej Ma\u0142opolski. (PAP)", "keywords": [], "meta_keywords": [""], "tags": [], "authors": ["Please Enter Your Name Here"], "publish_date": "Wed Jan  1 00:00:00 2020", "summary": "", "article_html": "", "meta_description": "B\u00f3jki i awantury to g\u0142\u00f3wne powody interwencji policjant\u00f3w podczas Sylwestra w Zakopanem. Podczas zabezpieczenia imprezy Sylwestra Marze\u0144 z TVP nie odnotowano powa\u017cniejszych zdarze\u0144.", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "og": {"image": {"identifier": "https://nczas.com/wp-content/uploads/2020/01/sylwester_zakopane.jpg", "secure_url": "https://nczas.com/wp-content/uploads/2020/01/sylwester_zakopane.jpg", "width": 1200, "height": 800}, "locale": "pl_PL", "type": "article", "title": "B\u00f3jki i awantury podczas Sylwestra w Zakopanem - NCZAS.COM", "description": "B\u00f3jki i awantury to g\u0142\u00f3wne powody interwencji policjant\u00f3w podczas Sylwestra w Zakopanem. Podczas zabezpieczenia imprezy Sylwestra Marze\u0144 z TVP nie odnotowano powa\u017cniejszych zdarze\u0144.", "url": "https://nczas.com/2020/01/01/bojki-i-awantury-podczas-sylwestra-w-zakopanem/", "site_name": "NCZAS.COM"}, "description": "B\u00f3jki i awantury to g\u0142\u00f3wne powody interwencji policjant\u00f3w podczas Sylwestra w Zakopanem. Podczas zabezpieczenia imprezy Sylwestra Marze\u0144 z TVP nie odnotowano powa\u017cniejszych zdarze\u0144.", "robots": "max-snippet:-1, max-image-preview:large, max-video-preview:-1", "article": {"tag": "Zakopane", "section": "polska", "published_time": "2020-01-01T10:19:55+00:00"}, "twitter": {"card": "summary_large_image", "description": "B\u00f3jki i awantury to g\u0142\u00f3wne powody interwencji policjant\u00f3w podczas Sylwestra w Zakopanem. Podczas zabezpieczenia imprezy Sylwestra Marze\u0144 z TVP nie odnotowano powa\u017cniejszych zdarze\u0144.", "title": "B\u00f3jki i awantury podczas Sylwestra w Zakopanem - NCZAS.COM", "image": "https://nczas.com/wp-content/uploads/2020/01/sylwester_zakopane.jpg"}, "generator": "WordPress 5.1.4", "onesignal": "wordpress-plugin"}, "canonical_link": "https://nczas.com/2020/01/01/bojki-i-awantury-podczas-sylwestra-w-zakopanem/"}