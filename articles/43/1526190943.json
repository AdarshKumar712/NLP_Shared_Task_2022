{"source_url": "https://www.haberler.com", "url": "https://www.haberler.com/iran-meclis-secimleri-icin-yarin-sandik-basina-12936863-haberi/", "title": "\u0130ran, Meclis se\u00e7imleri i\u00e7in yar\u0131n sand\u0131k ba\u015f\u0131na gidiyor", "top_image": "https://foto.haberler.com/haber/2020/02/20/iran-meclis-secimleri-icin-yarin-sandik-basin-12936863_local.jpg", "meta_img": "https://foto.haberler.com/haber/2020/02/20/iran-meclis-secimleri-icin-yarin-sandik-basin-12936863_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://www.haberler.com/static/images/sosyal/icons/google-news-icon-white.png", "https://www.haberler.com/static/images/blank.gif", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png", "https://foto.haberler.com/haber/2020/02/20/iran-meclis-secimleri-icin-yarin-sandik-basin-12936863_local.jpg"], "movies": [], "text": "20.02.2020 12:54 | Son G\u00fcncelleme: 20.02.2020 12:54\n\nABD yapt\u0131r\u0131mlar\u0131 ve Ukrayna u\u00e7a\u011f\u0131n\u0131n d\u00fc\u015f\u00fcr\u00fclmesiyle bir dizi kriz ya\u015fayan \u0130ran halk\u0131, yar\u0131n 11. D\u00f6nem Meclis Se\u00e7imleri i\u00e7in sand\u0131k ba\u015f\u0131na gidecek.\n\n\u00dclkede 13 \u015eubat'ta ba\u015flayan propaganda s\u00fcreci bu sabah 08.00'de sona erdi. 57 milyon 918 bin se\u00e7menin yeni meclisi belirlemek \u00fczere sand\u0131k ba\u015f\u0131na gidece\u011fi bu se\u00e7imlerde, 2 milyon 931 bin 716 ki\u015fi ilk defa oy kullanacak.\n\nOy kullanma i\u015flemi yar\u0131n 08.00'de ba\u015flayacak, 18.00'de sona erecek. Oy kullanma s\u00fcresi gece yar\u0131s\u0131na kadar uzat\u0131labilecek.\n\nSe\u00e7imlere muhafazakarlar \"Ba\u015f\u0131 Dik \u0130ran\" listesiyle girerken, reformistlerin 30 partisinden sadece 9'u kat\u0131l\u0131yor. Reformistler blok olarak se\u00e7imlere girmedi\u011fi ve b\u00fcy\u00fck k\u0131sm\u0131 boykot etti\u011fi i\u00e7in kat\u0131lan partiler de ortak bir liste olu\u015fturamad\u0131.\n\nSe\u00e7imlere kat\u0131lmak i\u00e7in ba\u015fvuruda bulunan 16 bin 33 ki\u015fiden 7 bin 148'inin adayl\u0131\u011f\u0131 onayland\u0131 ve 290 sandalyenin bulundu\u011fu Mecliste her bir milletvekilli\u011fi i\u00e7in 24 aday yar\u0131\u015facak.\n\nToplam 208 se\u00e7im b\u00f6lgesinin bulundu\u011fu \u0130ran'da vatanda\u015flar 55 bin noktada oy kullanabilecek ve 1 milyondan fazla ki\u015fi de se\u00e7imlerde g\u00f6rev alacak.\n\nBa\u015fkent Tahran 35 milletvekiliyle Meclis'e en fazla vekil g\u00f6nderecek eyalet olurken, Elburz, \u0130lam, Kum ve Kohgiluye-Buyer Ahmed ise 3'er milletvekili ile en az vekil \u00e7\u0131karan eyaletler.\n\n\u0130ran Meclis Se\u00e7imlerinin yan\u0131 s\u0131ra 5. D\u00f6nem Uzmanlar Meclisi ara se\u00e7imleri de ger\u00e7ekle\u015ftirilecek.\n\nKat\u0131l\u0131m\u0131n d\u00fc\u015f\u00fck olmas\u0131 bekleniyor\n\nABD Ba\u015fkan\u0131 Donald Trump'\u0131n 8 May\u0131s 2018'de n\u00fckleer anla\u015fmadan \u00e7ekilerek yapt\u0131r\u0131mlar\u0131 geri getirmesiyle ekonomik a\u00e7\u0131dan zor g\u00fcnler ge\u00e7iren \u0130ran, 3 Ocak'ta Kas\u0131m S\u00fcleymani'nin \u00f6ld\u00fcr\u00fclmesi ve ard\u0131ndan 8 Ocak'ta Ukrayna Hava Yollar\u0131na ait u\u00e7a\u011f\u0131n d\u00fc\u015f\u00fcr\u00fclmesiyle s\u0131k\u0131nt\u0131l\u0131 bir s\u00fcre\u00e7le kar\u015f\u0131 kar\u015f\u0131ya kald\u0131.\n\n\u00d6zellikle reformist se\u00e7menin se\u00e7imle bir \u015feylerin de\u011fi\u015fece\u011fine dair beklentisinin azalmas\u0131 nedeniyle yar\u0131nki se\u00e7ime kat\u0131l\u0131m\u0131n d\u00fc\u015f\u00fck olaca\u011f\u0131 ifade ediliyor. Cumhurba\u015fkan\u0131 Hasan Ruhani'yi, 2013 ve 2017'de yap\u0131lan iki se\u00e7imde de destekleyen reformistlerin umduklar\u0131n\u0131 bulamad\u0131\u011f\u0131 yorumlar\u0131 yap\u0131l\u0131yor.\n\nBa\u015fkent Tahran'a yak\u0131n Kum kentinde yeni tip koronavir\u00fcs\u00fcn (Kovid-19) bula\u015ft\u0131\u011f\u0131 2 ki\u015finin hayat\u0131n\u0131 kaybetmesinin ard\u0131ndan sa\u011fl\u0131k yetkilileri halka d\u0131\u015far\u0131 \u00e7\u0131kmamalar\u0131, dikkat etmeleri ve maske takmalar\u0131 \u00e7a\u011fr\u0131s\u0131nda bulunuyor. \u00dclkede ba\u015f g\u00f6steren vir\u00fcs vakas\u0131n\u0131n da se\u00e7imlere kat\u0131l\u0131m\u0131n d\u00fc\u015fmesinde \u00f6nemli bir fakt\u00f6r olaca\u011f\u0131 belirtiliyor.\n\n\u0130ran'da 250 civar\u0131nda parti bulunmas\u0131na ra\u011fmen siyasi faaliyetlere uygulanan bask\u0131lar nedeniyle siyaset\u00e7iler, parti \u00e7at\u0131s\u0131 yerine \"muhafazakar\", \"reformist\", \"\u0131l\u0131ml\u0131\" ve \"ba\u011f\u0131ms\u0131z\" olarak se\u00e7imlere giriyor. Se\u00e7men, oyunu se\u00e7im pusulas\u0131na adaylar\u0131n isimlerini yazarak kullan\u0131yor. S\u00f6z konusu siyasi gruplar\u0131n liste sunmalar\u0131 halk\u0131n se\u00e7im yapmas\u0131n\u0131 kolayla\u015ft\u0131r\u0131yor.\n\nKaynak: AA", "keywords": [], "meta_keywords": [""], "tags": ["\u0130ran", "Ukrayna"], "authors": [], "publish_date": null, "summary": "", "article_html": "", "meta_description": "ABD yapt\u0131r\u0131mlar\u0131 ve Ukrayna u\u00e7a\u011f\u0131n\u0131n d\u00fc\u015f\u00fcr\u00fclmesiyle bir dizi kriz ya\u015fayan \u0130ran halk\u0131, yar\u0131n 11. D\u00f6nem Meclis Se\u00e7imleri i\u00e7in sand\u0131k ba\u015f\u0131na gidecek.", "meta_lang": "tr", "meta_favicon": "/touch-icon-iphone.png", "meta_data": {"description": "ABD yapt\u0131r\u0131mlar\u0131 ve Ukrayna u\u00e7a\u011f\u0131n\u0131n d\u00fc\u015f\u00fcr\u00fclmesiyle bir dizi kriz ya\u015fayan \u0130ran halk\u0131, yar\u0131n 11. D\u00f6nem Meclis Se\u00e7imleri i\u00e7in sand\u0131k ba\u015f\u0131na gidecek.", "image": "https://foto.haberler.com/haber/2020/02/20/iran-meclis-secimleri-icin-yarin-sandik-basin-12936863_local.jpg", "medium": "news", "dateCreated": "2020-02-20T12:54:10+03:00", "dateUpdated": "2020-02-20T12:54:10+03:00", "msapplication-starturl": "https://www.haberler.com", "og": {"site_name": "Haberler.com", "locale": "tr_TR", "type": "article", "title": "\u0130ran, Meclis se\u00e7imleri i\u00e7in yar\u0131n sand\u0131k ba\u015f\u0131na gidiyor", "description": "ABD yapt\u0131r\u0131mlar\u0131 ve Ukrayna u\u00e7a\u011f\u0131n\u0131n d\u00fc\u015f\u00fcr\u00fclmesiyle bir dizi kriz ya\u015fayan \u0130ran halk\u0131, yar\u0131n 11. D\u00f6nem Meclis Se\u00e7imleri i\u00e7in sand\u0131k ba\u015f\u0131na gidecek.", "url": "https://www.haberler.com/iran-meclis-secimleri-icin-yarin-sandik-basina-12936863-haberi/", "image": {"identifier": "https://foto.haberler.com/haber/2020/02/20/iran-meclis-secimleri-icin-yarin-sandik-basin-12936863_local.jpg", "secure_url": "https://foto.haberler.com/haber/2020/02/20/iran-meclis-secimleri-icin-yarin-sandik-basin-12936863_local.jpg", "width": 1274, "height": 675}}, "fb": {"pages": 130833686950210, "app_id": 117199741665760}, "twitter": {"card": "summary", "creator": "@Haberler", "site": "@Haberler"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/iran-meclis-secimleri-icin-yarin-sandik-basina-12936863-haberi/"}