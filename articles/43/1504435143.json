{"source_url": "https://wiadomosci.onet.pl", "url": "https://wiadomosci.onet.pl/kraj/koronawirus-z-wuhan-co-wiemy-do-tej-pory/8whblks", "title": "Koronawirus z Wuhan. Co wiemy do tej pory?", "top_image": "https://ocdn.eu/pulscms-transforms/1/9myk9kuTURBXy8zN2U0NzA0MC1kZmJiLTRmNjQtYTFmNS0yZmMyODkyMGQ2NjAuanBlZ5OVAwDNAQbNEOXNCYCTCaZjZWU5YTYGkwXNAjrNASyBoTAB/epidemia-koronawirusa-z-chin.jpg", "meta_img": "https://ocdn.eu/pulscms-transforms/1/9myk9kuTURBXy8zN2U0NzA0MC1kZmJiLTRmNjQtYTFmNS0yZmMyODkyMGQ2NjAuanBlZ5OVAwDNAQbNEOXNCYCTCaZjZWU5YTYGkwXNAjrNASyBoTAB/epidemia-koronawirusa-z-chin.jpg", "images": ["https://ocdn.eu/pulscms-transforms/1/zxmk9kuTURBXy8zN2U0NzA0MC1kZmJiLTRmNjQtYTFmNS0yZmMyODkyMGQ2NjAuanBlZ5OVAwDNAQbNEOXNCYCTBc0DFM0BvJMJpmNlZTlhNgaBoTAB/epidemia-koronawirusa-z-chin.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/weather/weather_state_icons/3.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/9myk9kuTURBXy8zN2U0NzA0MC1kZmJiLTRmNjQtYTFmNS0yZmMyODkyMGQ2NjAuanBlZ5OVAwDNAQbNEOXNCYCTCaZjZWU5YTYGkwXNAjrNASyBoTAB/epidemia-koronawirusa-z-chin.jpg"], "movies": [], "text": "Bondar przyznaje, \u017ce w Polsce mog\u0105 zdarzy\u0107 si\u0119 przypadki zaka\u017cenia, ale jest przekonany, \u017ce wielka epidemia nam nie grozi\n\nNowa epidemia koronawirusa w Chinach pozostaje powa\u017cna, a zaopatrzenie w \u015brodki medyczne jest bardzo s\u0142abe - informowa\u0142 z kolei w sobot\u0119 przedstawiciel prowincji Hubei, cytowany przez Reutera.\n\n\"Washington Post\" donosi, \u017ce Hongkong w zwi\u0105zku z epidemi\u0105 zamyka szko\u0142y do 17 lutego oraz kasuje po\u0142\u0105czenia lotnicze i kolejowe z Wuhanem. USA podj\u0119\u0142y decyzj\u0119 o ewakuacji swoich obywateli\n\n\u015awiatowa Organizacja Zdrowia (WHO) og\u0142osi\u0142a w czwartek, \u017ce nowy koronawirus jest zagro\u017ceniem dla Chin, ale nie og\u0142osi\u0142a, \u017ce istnieje zagro\u017cenie epidemi\u0105 o zasi\u0119gu mi\u0119dzynarodowym.\n\n- Mog\u0105 si\u0119 zdarzy\u0107 przypadki (zaka\u017cenia koronawirusem \u2013 red.) w Polsce. Natomiast nie ma powod\u00f3w do paniki \u2013 oceni\u0142 Bondar. Wyrazi\u0142 przekonanie, \u017ce \"w warunkach europejskich, w tym tak\u017ce polskich, specjalnie wielka epidemia nam nie grozi\".\n\nPodkre\u015bli\u0142, \u017ce na polskich lotniskach wdro\u017cono specjalnie procedury. - Personel pok\u0142adowy jest poinformowany o trybie alarmowym, aby w miar\u0119 mo\u017cliwo\u015bci wy\u0142apywa\u0107 wszystkich podejrzanych o zaka\u017cenie - wyja\u015bni\u0142.\n\nW ocenie rzecznika GIS koronawirusem 2019-nCoV, kt\u00f3ry jest odpowiedzialny za \u015bmier\u0107 ponad 40 mieszka\u0144c\u00f3w Chin, \"jest prawdopodobnie mniej zjadliwy, ni\u017c wirus SARS, kt\u00f3rego epidemia mia\u0142a miejsce w 2002 r.\" w ChRL. W ci\u0105gu roku od pierwszych zaka\u017ce\u0144 w Chinach i Hongkongu zmar\u0142o ok. 650 os\u00f3b.\n\nNowy zidentyfikowany koronawirus mo\u017ce powodowa\u0107 zapalenie p\u0142uc, kt\u00f3re w niekt\u00f3rych przypadkach by\u0142o \u015bmiertelne. Jest jeszcze za wcze\u015bnie, aby stwierdzi\u0107, jak jest on niebezpieczny i jak \u0142atwo rozprzestrzenia si\u0119 mi\u0119dzy lud\u017ami - zauwa\u017ca Reuters.\n\nBondar przyzna\u0142, \u017ce \"\u015brodki, kt\u00f3re podejmuj\u0105 w\u0142adze Chin (w zwi\u0105zku z zara\u017ceniami \u2013 red.) robi\u0105 wra\u017cenie\". - S\u0105 tu dwie mo\u017cliwo\u015bci, albo nie wiemy czego\u015b o tym wirusie, o czym wiedz\u0105 Chi\u0144czycy, a na razie nie informuj\u0105; albo w zwi\u0105zku z tym, \u017ce 18 lat temu Chiny by\u0142y bardzo ostro krytykowane za lekcewa\u017cenie zagro\u017ce\u0144 (zwi\u0105zanych z epidemi\u0105 SARS - red.), \u017ce teraz chc\u0105 pokaza\u0107 \u015bwiatu, jak sprawnym s\u0105 pa\u0144stwem, jak b\u0142yskawicznie potrafi\u0105 podj\u0105\u0107 radykalne kroki - wskaza\u0142.\n\nGranice monitorowane\n\n- Wszystkie punkty wej\u015bcia na terytorium Polski, a tak\u017ce na terytorium Unii Europejskiej \u2013 bo to si\u0119 odbywa r\u00f3wnie\u017c na poziomie unijnym - s\u0105 monitorowane \u2013 poinformowa\u0142 wiceminister spraw zagranicznych Pawe\u0142 Jab\u0142o\u0144ski, pytany przez dziennikarzy, jakie dzia\u0142ania zosta\u0142y podj\u0119te, aby zapewni\u0107 bezpiecze\u0144stwo pod wzgl\u0119dem sanitarnym w zwi\u0105zku z rozprzestrzenianiem si\u0119 koronawirusa 2019-nCoV.\n\nJab\u0142o\u0144ski wyja\u015bni\u0142, \u017ce na lotniskach wprowadzono dodatkowe procedury bezpiecze\u0144stwa. \"Zosta\u0142a wprowadzona tzw. karta lokalizacji, kt\u00f3ra wymaga od pasa\u017cer\u00f3w przylatuj\u0105cych z zagro\u017conych (wirusem \u2013 PAP) rejon\u00f3w \u015bwiata, aby udzielali dodatkowych informacji, po to, aby w razie potrzeby odpowiednie s\u0142u\u017cby mog\u0142y podj\u0105\u0107 decyzj\u0119 o wprowadzeniu \u015brodk\u00f3w bezpiecze\u0144stwa\" - powiedzia\u0142. Podkre\u015bli\u0142, \u017ce na razie \"nie ma informacji, aby w Polsce istnia\u0142o zagro\u017cenie takim wirusem\".\n\nNowa epidemia koronawirusa w Chinach pozostaje powa\u017cna\n\nZaopatrzenie w \u015brodki medyczne jest bardzo s\u0142abe w mie\u015bcie Wuhan, gdzie wirus zosta\u0142 wykryty - poinformowa\u0142 w sobot\u0119 przedstawiciel prowincji Hubei, cytowany przez Reutera.\n\nLiczba ofiar \u015bmiertelnych zaka\u017cenia koronawirusem w Chinach wzros\u0142a do 41. Ponad 1300 os\u00f3b zosta\u0142o zaka\u017conych na ca\u0142ym \u015bwiecie, z tym, \u017ce wi\u0119kszo\u015b\u0107 przypadk\u00f3w odnotowano w Wuhan, stolicy prowincji Hubei.\n\nUrz\u0119dnik zaapelowa\u0142 o wi\u0119cej \u015brodk\u00f3w medycznych, takich jak maski i ubrania ochronne, zar\u00f3wno od dostawc\u00f3w krajowych, jak i zagranicznych.\n\nDo 24 stycznia prowincja Hubei otrzyma\u0142a na walk\u0119 z now\u0105 epidemi\u0105 datki publiczne w wysoko\u015bci 30 mln juan\u00f3w (4,35 mln USD) i w postaci 1,2 miliona masek.\n\nZakaz wjazdu\n\nTymczasem w\u0142adze Wuhan zapowiedzia\u0142y, \u017ce od niedzieli zacznie obowi\u0105zywa\u0107 zakaz wjazdu do \u015br\u00f3dmie\u015bcia pojazd\u00f3w, kt\u00f3re nie s\u0105 istotne przy opanowywaniu epidemii - poda\u0142 dziennik \"Renmin Ribao\", na kt\u00f3ry powo\u0142uje si\u0119 Reuters. AP pisze o zakazie wjazdu do centrum miasta dla wi\u0119kszo\u015bci pojazd\u00f3w.\n\nZ kolei miasto Sanya w prowincji Hajnan zamkn\u0119\u0142o wszystkie atrakcje turystyczne, aby zapobiec rozprzestrzenianiu si\u0119 koronawirusa - przekaza\u0142y w sobot\u0119 lokalne w\u0142adze. Sanya jest jednym z ulubionych miejsc turystycznych podczas tygodniowego Nowego Roku Ksi\u0119\u017cycowego, kt\u00f3ry trwa do 30 stycznia.\n\nWcze\u015bniej w sobot\u0119 miasto Haikou, stolica wyspy-prowincji Hajnan og\u0142osi\u0142o, \u017ce rozpocznie 14-dniow\u0105 scentralizowan\u0105 obserwacj\u0119 medyczn\u0105 dla turyst\u00f3w z prowincji Hubei.\n\n\"Washington Post\" donosi, \u017ce w zwi\u0105zki z epidemi\u0105 Hongkong zamkn\u0105\u0142 szko\u0142y do 17 lutego. Zawieszono tak\u017ce po\u0142\u0105czenia lotnicze i kolejowe z Wuhanem.\n\nNarodowa Komisja Zdrowia Chin poda\u0142a, \u017ce potwierdzonych jest 1287 przypadk\u00f3w zaka\u017cenia. W sobot\u0119 rano o pierwszym takim przypadku poinformowano w Australii, gdzie koronawirusa odkryto na przedmie\u015bciach Melbourne u obywatela chi\u0144skiego, kt\u00f3ry przylecia\u0142 tam 19 stycznia z Kantonu.\n\nKoronawirus poza Chinami. WHO nie og\u0142asza epidemii\n\n- Nale\u017cy podkre\u015bli\u0107, \u017ce spo\u0142eczno\u015b\u0107 nie ma powodu do niepokoju - powiedzia\u0142a australijska minister zdrowia Jenny Mikakos - Pacjent jest odizolowany i przechodzi leczenie, a na tym etapie nie mamy \u017cadnych dalszych podejrze\u0144.\n\nW pi\u0105tek trzy zaka\u017cenia koronawirusem stwierdzono we Francji i s\u0105 to pierwsze przypadki tego wirusa w Europie. Francuska minister zdrowia Agnes Buzyn powiedzia\u0142a, \u017ce pierwszy przypadek zaka\u017cenia koronawirusem zdiagnozowano u pochodz\u0105cego z Chin 48-letniego mieszka\u0144ca Bordeaux, kt\u00f3ry niedawno ze wzgl\u0119d\u00f3w zawodowych by\u0142 w Wuhan i w \u015brod\u0119 wr\u00f3ci\u0142 do Francji. Obecnie jego stan oceniany jest jako \"dobry\".\n\nDrugi pacjent r\u00f3wnie\u017c podr\u00f3\u017cowa\u0142 do Chin, ale minister nie poda\u0142a na jego temat \u017cadnych dodatkowych informacji poza tym, \u017ce jest on leczony w izolacji w paryskim szpitalu. Na temat trzeciego te\u017c nie ma na razie szczeg\u00f3\u0142owych informacji, prawdobodobnie jest to krewny jednej z dw\u00f3ch os\u00f3b, u kt\u00f3rej wcze\u015bniej stwierdzono koronawirusa.\n\nTak\u017ce w pi\u0105tek Ameryka\u0144skie Centrum ds. Kontroli i Zapobiegania Chor\u00f3b (CDC) poinformowa\u0142o, \u017ce w USA pojawi\u0142 si\u0119 drugi potwierdzony przypadek zara\u017cenia wirusem z Wuhan; 63 osoby w 22 stanach poddane s\u0105 badaniom, kt\u00f3re maj\u0105 ustali\u0107, czy r\u00f3wnie\u017c one s\u0105 zara\u017cone koronawirusem.\n\nDo tej pory wszystkie 41 potwierdzone zgony mia\u0142y miejsce w Chinach, ale wirus wykryto r\u00f3wnie\u017c w Tajlandii, Wietnamie, Singapurze, Japonii, Korei Po\u0142udniowej, Tajwanie i Nepalu. Jest wysoce prawdopodobne, \u017ce w Wielkiej Brytanii s\u0105 r\u00f3wnie\u017c przypadki zaka\u017conych.\n\nW 13 miastach prowincji Hubei zawieszono komunikacj\u0119 miejsk\u0105 i ograniczono transport oraz odwo\u0142ano imprezy publiczne. Ocenia si\u0119, \u017ce wprowadzone przez w\u0142adze ograniczenia i blokady komunikacyjne dotkn\u0119\u0142y bezpo\u015brednio 26 mln ludzi w tym zamieszkiwanym przez 60 mln mieszka\u0144c\u00f3w regionie.\n\nTak\u017ce w Pekinie wi\u0119kszo\u015b\u0107 imprez kulturalnych jest odwo\u0142ana. Dyrekcja kompleksu Zakazanego Miasta, gdzie znajduje si\u0119 dawny pa\u0142ac cesarski dynastii Ming i Qing og\u0142osi\u0142a w pi\u0105tek, \u017ce w sobot\u0119 i w niedziel\u0119 obiekt b\u0119dzie zamkni\u0119ty dla zwiedzaj\u0105cych. Zamkni\u0119to tak\u017ce odcinki Wielkiego Muru i Disneyland w Szanghaju.\n\nEwakuacja Amerykan\u00f3w\n\nAmerykanie podj\u0119li decyzj\u0119 o ewakuacji swoich obywateli z Wuhan. Zamkni\u0119to te\u017c tymczasowo konsulat. W mie\u015bcie ma przebywa\u0107 ok. 1000 Amerykan\u00f3w. \"Wall Street Journal\" donosi, \u017ce inne pa\u0144stwa negocjuj\u0105 podobne akcje.\n\n\u015awiatowa Organizacja Zdrowia (WHO) og\u0142osi\u0142a w czwartek, \u017ce nowy koronawirus jest zagro\u017ceniem dla Chin, ale nie og\u0142osi\u0142a, \u017ce istnieje zagro\u017cenie epidemi\u0105 o zasi\u0119gu mi\u0119dzynarodowym.\n\n(br)", "keywords": [], "meta_keywords": [""], "tags": [], "authors": [], "publish_date": "Sat Jan 25 10:55:56 2020", "summary": "", "article_html": "", "meta_description": "- W Polsce mog\u0105 si\u0119 zdarzy\u0107 przypadki zara\u017cenia. Natomiast nie ma powod\u00f3w do paniki \u2013 m\u00f3wi\u0142 w Polskim Radiu rzecznik G\u0142\u00f3wnego Inspektoratu Sanitarnego Jan Bondar. Przedstawiciele MSZ potwierdzili dzi\u015b, \u017ce w Polsce nie ma przypadk\u00f3w koronawirusa. Tymczasem Stany Zjednoczone podj\u0119\u0142y decyzj\u0119 o ewakuacji swoich obywateli z Wuhan.", "meta_lang": "pl", "meta_favicon": "", "meta_data": {"DC.Identifier": "7a55d802-1e6b-49d3-84c5-e6adb0bc00aa", "pkg-uuid": "7a55d802-1e6b-49d3-84c5-e6adb0bc00aa", "detailType": "article", "serviceUuid": "b177a2c9-166f-4113-9b28-185bbe554807", "description": "- W Polsce mog\u0105 si\u0119 zdarzy\u0107 przypadki zara\u017cenia. Natomiast nie ma powod\u00f3w do paniki \u2013 m\u00f3wi\u0142 w Polskim Radiu rzecznik G\u0142\u00f3wnego Inspektoratu Sanitarnego Jan Bondar. Przedstawiciele MSZ potwierdzili dzi\u015b, \u017ce w Polsce nie ma przypadk\u00f3w koronawirusa. Tymczasem Stany Zjednoczone podj\u0119\u0142y decyzj\u0119 o ewakuacji swoich obywateli z Wuhan.", "og": {"title": "Koronawirus z Wuhan. Co wiemy do tej pory?", "description": "- W Polsce mog\u0105 si\u0119 zdarzy\u0107 przypadki zara\u017cenia. Natomiast nie ma powod\u00f3w do paniki \u2013 m\u00f3wi\u0142 w Polskim Radiu rzecznik G\u0142\u00f3wnego Inspektoratu Sanitarnego Jan Bondar. Przedstawiciele MSZ potwierdzili dzi\u015b, \u017ce w Polsce nie ma przypadk\u00f3w koronawirusa. Tymczasem Stany Zjednoczone podj\u0119\u0142y decyzj\u0119 o ewakuacji swoich obywateli z Wuhan.", "image": {"identifier": "https://ocdn.eu/pulscms-transforms/1/9myk9kuTURBXy8zN2U0NzA0MC1kZmJiLTRmNjQtYTFmNS0yZmMyODkyMGQ2NjAuanBlZ5OVAwDNAQbNEOXNCYCTCaZjZWU5YTYGkwXNAjrNASyBoTAB/epidemia-koronawirusa-z-chin.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-25 10:55:56+0100"}, "fb": {"pages": 185265414715}, "twitter": {"card": "summary_large_image", "description": "- W Polsce mog\u0105 si\u0119 zdarzy\u0107 przypadki zara\u017cenia. Natomiast nie ma powod\u00f3w do paniki \u2013 m\u00f3wi\u0142 w Polskim Radiu rzecznik G\u0142\u00f3wnego Inspektoratu Sanitarnego Jan Bondar. Przedstawiciele MSZ potwierdzili dzi\u015b, \u017ce w Polsce nie ma przypadk\u00f3w koronawirusa. Tymczasem Stany Zjednoczone podj\u0119\u0142y decyzj\u0119 o ewakuacji swoich obywateli z Wuhan.", "title": "Koronawirus z Wuhan. Co wiemy do tej pory?", "site": "OnetWiadomosci", "image": "https://ocdn.eu/pulscms-transforms/1/nouktkuTURBXy8zN2U0NzA0MC1kZmJiLTRmNjQtYTFmNS0yZmMyODkyMGQ2NjAuanBlZ5KVAwDNAQbNEOXNCYCTBc0EsM0CWA"}}, "canonical_link": "https://wiadomosci.onet.pl/kraj/koronawirus-z-wuhan-co-wiemy-do-tej-pory/8whblks"}