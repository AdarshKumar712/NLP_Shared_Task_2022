{"source_url": "http://24kurier.pl", "url": "http://24kurier.pl/aktualnosci/wiadomosci/mlode-rysie-pojawily-sie-w-nadlesnictwie-dobrzany/", "title": "M\u0142ode rysie pojawi\u0142y si\u0119 w Nadle\u015bnictwie Dobrzany", "top_image": "http://24kurier.pl/media/5406171/fot-1_wynik.jpg", "meta_img": "http://24kurier.pl/media/5406171/fot-1_wynik.jpg", "images": ["http://24kurier.pl/img/chwasty.png", "http://24kurier.pl/img/przezgranice/pogranicze325.jpg", "http://24kurier.pl/media/5406171/fot-1_wynik.jpg", "http://24kurier.pl/media/5353832/24kurierpl_logo.png", "http://24kurier.pl/files/reklama-stale-banery/morza-i-oceany-PNG-logo-325_80.png", "http://24kurier.pl/imagegen.ashx?image=/media/5406173/fot-3_wynik.jpg&width=150&height=150&constrain=true", "http://24kurier.pl/img/kurier_logo.png", "http://24kurier.pl/media/4909455/zubry.jpg?crop=0,0.18435148888510142,0,0.029729005867887324&cropmode=percentage&width=134&height=81&rnd=132071458220000000", "http://24kurier.pl/img/cyfrowy_ekurier13.png", "http://24kurier.pl/media/5404973/20180421_104543.jpg?anchor=center&mode=crop&width=134&height=81&rnd=132343944270000000", "http://24kurier.pl/Gazeta/kurierszcz120.jpg?v=20200608_07", "http://24kurier.pl/media/1335/kolodziejek.png", "http://24kurier.pl/img/WSZ/WSZ_COVID_ostatni.jpg", "http://24kurier.pl/img/przezgranice/Logo_2sen_wienbe_logo_hochrgb_2.jpg?width=160&", "http://24kurier.pl/media/2460428/mid-16721134.jpg?crop=0.27254374158815614,0.0960450906425543,0.27658142664872137,0.49449952293392474&cropmode=percentage&width=134&height=81&rnd=131137792690000000", "http://24kurier.pl/imagegen.ashx?image=/media/5406171/fot-1_wynik.jpg&width=300&height=300&constrain=true", "http://24kurier.pl/imagegen.ashx?image=/media/5406172/fot-2_wynik.jpg&width=150&height=150&constrain=true", "http://24kurier.pl/media/5350245/531647-zachodniopomorskie-towarzystwo-przyrodnicze.jpg?anchor=center&mode=crop&width=134&height=81&rnd=132071493080000000", "http://24kurier.pl/img/pogoda/schm.png", "http://24kurier.pl/files/reklama-stale-banery/pap-wirus/325_271_1.jpg", "http://24kurier.pl/img/przezgranice/Oderpartnerschaft_logo_11-2006.jpg?width=160&", "http://24kurier.pl/imagegen.ashx?image=/media/5406175/fot-5_wynik.jpg&width=150&height=150&constrain=true", "http://24kurier.pl/imagegen.ashx?image=/media/5406174/fot-4_wynik.jpg&width=150&height=150&constrain=true", "http://www.gravatar.com/avatar/26b69f286a4ee20af9c860f841bebb0f?size=50", "http://24kurier.pl/img/banerek4300.jpg", "http://24kurier.pl/img/horoskop.png"], "movies": [], "text": "Rysie wypuszczone niedawno w lasach Nadle\u015bnictwa Dobrzany zadomowi\u0142y si\u0119 tu tak dobrze, \u017ce w\u0142a\u015bnie na \u015bwiat przysz\u0142o ich potomstwo. To dobry znak dla odrodzenia si\u0119 populacji tego pi\u0119knego kota w zachodniopomorskich lasach.\n\nRysie zosta\u0142y wypuszczone na wolno\u015b\u0107 do las\u00f3w Nadle\u015bnictwa Dobrzany w 2019 roku w ramach projektu pn. \"Powr\u00f3t rysia w p\u00f3\u0142nocno-zachodniej Polsce\". Projekt jest prowadzony przez Zachodniopomorskie Towarzystwo Przyrodnicze wraz z partnerami od 2016 i wsp\u00f3\u0142finansowany ze \u015brodk\u00f3w Funduszu Sp\u00f3jno\u015bci, w ramach Programu Operacyjnego Infrastruktura i \u015arodowisko 2014-2020.\n\nCelem tych dzia\u0142a\u0144 jest odtworzenie licznej i samodzielnej populacji rysi na Pomorzu Zachodnim. Zwierz\u0119ta s\u0105 sukcesywnie wypuszczane od 2019 r., z dziewi\u0119ciu rysi wypuszczonych na wolno\u015b\u0107 \u2013 cz\u0119\u015b\u0107 znalaz\u0142a dobre warunki na terenie Nadle\u015bnictwa Dobrzany. Tak dobre, \u017ce pojawi\u0142y si\u0119 w bie\u017c\u0105cym roku m\u0142ode osobniki. Prezentowane zdj\u0119cia zosta\u0142y zrobione przez le\u015bnik\u00f3w na terenie le\u015bnictw: Kozia G\u00f3ra i Lubino. Lasy Nadle\u015bnictwa Dobrzany polubi\u0142y r\u00f3wnie\u017c, m.in. \u017cubry, \u0142osie i wilki.\n\nRy\u015b to najwi\u0119kszy kot europejski, w Polsce jest pod ochron\u0105. Do bytowania potrzebuje rozleg\u0142ych obszar\u00f3w le\u015bnych, na mokrad\u0142ach, bagnach i obszarach poprzecinanych rzekami i jeziorami, gdzie mo\u017ce odpocz\u0105\u0107 (jeden osobnik wymaga oko\u0142o 250 km kw.). Doros\u0142e rysie to samotniki. M\u0142ode rodz\u0105 si\u0119 w maju/czerwcu i pozostaj\u0105 z matk\u0105 a\u017c do pe\u0142nej samodzielno\u015bci. Pokarm rysia stanowi\u0105 g\u0142\u00f3wnie sarny, jelenie, m\u0142odociane \u0142osie, dziki ale tak\u017ce mniejsze ssaki: zaj\u0105ce, bobry, myszy oraz ptaki.\n\n(ip)\n\nFot. RDLP", "keywords": [], "meta_keywords": ["rysie", "ry\u015b", "Nadle\u015bnictwo Dobrzany", "RDLP", "dzikie zwierz\u0119ta"], "tags": [], "authors": [], "publish_date": null, "summary": "", "article_html": "", "meta_description": "Rysie wypuszczone\u00a0niedawno w\u00a0 lasach Nadle\u015bnictwa Dobrzany\u00a0zadomowi\u0142y si\u0119 tu tak dobrze, \u017ce w\u0142a\u015bnie na \u015bwiat przysz\u0142o ich potomstwo. To dobry znak dla odrodzenia si\u0119 populacji tego pi\u0119knego kota w zachodniopomorskich...", "meta_lang": "", "meta_favicon": "/img/favicon.png", "meta_data": {"viewport": "width=device-width, maximum-scale=1.0, minimum-scale=1.0, initial-scale=1.0", "description": "Rysie wypuszczone\u00a0niedawno w\u00a0 lasach Nadle\u015bnictwa Dobrzany\u00a0zadomowi\u0142y si\u0119 tu tak dobrze, \u017ce w\u0142a\u015bnie na \u015bwiat przysz\u0142o ich potomstwo. To dobry znak dla odrodzenia si\u0119 populacji tego pi\u0119knego kota w zachodniopomorskich...", "keywords": "rysie,ry\u015b,Nadle\u015bnictwo Dobrzany,RDLP,dzikie zwierz\u0119ta", "og": {"title": "M\u0142ode rysie pojawi\u0142y si\u0119 w Nadle\u015bnictwie Dobrzany", "type": "website", "url": "//24kurier.pl/aktualnosci/wiadomosci/mlode-rysie-pojawily-sie-w-nadlesnictwie-dobrzany/", "image": "//24kurier.pl/media/5406171/fot-1_wynik.jpg", "description": "Rysie wypuszczone\u00a0niedawno w\u00a0 lasach Nadle\u015bnictwa Dobrzany\u00a0zadomowi\u0142y si\u0119 tu tak dobrze, \u017ce w\u0142a\u015bnie na \u015bwiat przysz\u0142o ich potomstwo. To dobry znak dla odrodzenia si\u0119 populacji tego pi\u0119knego kota w zachodniopomorskich..."}}, "canonical_link": "//24kurier.pl/aktualnosci/wiadomosci/mlode-rysie-pojawily-sie-w-nadlesnictwie-dobrzany/"}