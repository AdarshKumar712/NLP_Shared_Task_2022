{"source_url": "https://web.archive.org", "url": "https://web.archive.org/web/20200615215035id_/https://www.gazetaprawna.pl/artykuly/1482828,kosiniak-kamysz-musi-byc-kilka-debat-wyborczych-jestem-do-nich-gotowy.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Kosiniak-Kamysz: Musi by\u0107 kilka debat wyborczych. Jestem do nich gotowy", "top_image": "https://static.gazetaprawna.pl/img/gp/zaslepkaGP.png", "meta_img": "https://static.gazetaprawna.pl/img/gp/zaslepkaGP.png", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/gp/zaslepkaGP.png", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "Kandydat na prezydenta odwiedzi\u0142 w czwartek Tr\u0119bki Nowe (woj. mazowieckie), a potem pojecha\u0142 do Augustowa w woj. podlaskim. Na Rynku Zygmunta Augusta spotka\u0142 si\u0119 z mieszka\u0144cami miasta i z turystami.\n\nPodczas wyst\u0105pienia wezwa\u0142 wszystkich kandydat\u00f3w na prezydenta do wzi\u0119cia udzia\u0142u w debatach wyborczych w r\u00f3\u017cnych stacjach telewizyjnych.\n\n\"Nie ma dzisiaj ch\u0119ci do debaty od wielu kandydat\u00f3w, nawet od tych, kt\u00f3rzy do\u0142\u0105czyli w ostatnim czasie. M\u00f3wi\u0105, \u017ce jedna debata wystarczy. Nie. Ja uwa\u017cam, \u017ce musi by\u0107 kilka, w r\u00f3\u017cnych telewizjach. Ja jestem do nich gotowy\" \u2013 m\u00f3wi\u0142 prezes PSL.\n\nWed\u0142ug niego nie ma si\u0119 czego obawia\u0107. \"Porozmawiajmy o problemach polskich pracownik\u00f3w, przedsi\u0119biorc\u00f3w i rolnik\u00f3w\" \u2013 doda\u0142 kandydat na prezydenta.\n\nSzef ludowc\u00f3w ma nadziej\u0119, \u017ce mimo ci\u0105gle trudnej sytuacji zwi\u0105zanej z pandemi\u0105 wybory 28 czerwca si\u0119 odb\u0119d\u0105.\n\n\"Jedne wybory si\u0119 nie odby\u0142y (...). Mam nadziej\u0119, \u017ce te si\u0119 odb\u0119d\u0105 i b\u0119d\u0105 bezpieczne, cho\u0107 to wszystko, co si\u0119 dzieje w ostatnich dniach, m\u00f3wi\u0119 o wi\u0119kszej liczbie zachorowa\u0144 (...) musi nas sk\u0142ania\u0107 do refleksji\" \u2013 m\u00f3wi\u0142 prezes PSL.\n\nKosiniak-Kamysz narzeka\u0142 w Augustowie na spos\u00f3b komunikacji w polityce i na dialog spo\u0142eczny. \"Dzisiaj przestali\u015bmy ze sob\u0105 normalnie rozmawia\u0107. Wykrzykujemy tylko na siebie obel\u017cywe s\u0142owa\" \u2013 stwierdzi\u0142. Wed\u0142ug polityka debata polityczna nie mo\u017ce tak wygl\u0105da\u0107, je\u017celi chcemy wsp\u00f3lnie wyj\u015b\u0107 z kryzysu gospodarczego spowodowanego epidemi\u0105.\n\nPowiedzia\u0142, \u017ce Polacy w tym roku powinni sp\u0119dza\u0107 wakacje w Polsce, aby w ten spos\u00f3b wesprze\u0107 rodzim\u0105 bran\u017c\u0119 turystyczn\u0105, kt\u00f3ra jest w trudnej sytuacji.\n\n\"To jest pierwszy weekend, od trzech miesi\u0119cy, gdzie do hoteli kto\u015b przyje\u017cd\u017ca. Ta sytuacja jest bardzo trudna. Trzeba przed\u0142u\u017cy\u0107 uprawnienia dla przedsi\u0119biorc\u00f3w. B\u0119dziemy tylko silni wtedy, kiedy postawimy na rodzimy przemys\u0142\" \u2013 argumentowa\u0142 Kosiniak-Kamysz. Wed\u0142ug niego rz\u0105d powinien na kolejne trzy miesi\u0105ce zwolni\u0107 firmy z p\u0142acenia sk\u0142adek ZUS. (PAP)\n\nAutor: Jacek Buraczewski", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "Kandydat Koalicji Polskiej na prezydenta W\u0142adys\u0142aw Kosiniak-Kamysz w czwartek w Augustowie (Podlaskie) wezwa\u0142 pozosta\u0142ych kandydat\u00f3w do debat telewizyjnych. Jego zdaniem powinno ich by\u0107 kilka.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "Kosiniak-Kamysz, kampania wyborcza, wybory prezydenckie 2020", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://www.gazetaprawna.pl/artykuly/1482828,kosiniak-kamysz-musi-byc-kilka-debat-wyborczych-jestem-do-nich-gotowy.html", "type": "article", "title": "Kosiniak-Kamysz: Musi by\u0107 kilka debat wyborczych. Jestem do nich gotowy", "description": "Kandydat Koalicji Polskiej na prezydenta W\u0142adys\u0142aw Kosiniak-Kamysz w czwartek w Augustowie (Podlaskie) wezwa\u0142 pozosta\u0142ych kandydat\u00f3w do debat telewizyjnych. Jego zdaniem powinno ich by\u0107 kilka.", "image": "https://static.gazetaprawna.pl/img/gp/zaslepkaGP.png", "site_name": "www.gazetaprawna.pl"}, "twitter": {"title": "Kosiniak-Kamysz: Musi by\u0107 kilka debat wyborczych. Jestem do nich gotowy", "description": "Kandydat Koalicji Polskiej na prezydenta W\u0142adys\u0142aw Kosiniak-Kamysz w czwartek w Augustowie (Podlaskie) wezwa\u0142 pozosta\u0142ych kandydat\u00f3w do debat telewizyjnych. Jego zdaniem powinno ich by\u0107 kilka.", "card": "summary", "image": "https://static.gazetaprawna.pl/img/gp/zaslepkaGP.png", "site": "@gazetaprawnapl"}, "news_keywords": "Kosiniak-Kamysz, kampania wyborcza, wybory prezydenckie 2020"}, "canonical_link": "https://www.gazetaprawna.pl/artykuly/1482828,kosiniak-kamysz-musi-byc-kilka-debat-wyborczych-jestem-do-nich-gotowy.html"}