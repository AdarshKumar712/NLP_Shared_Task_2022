{"source_url": "https://www.ntv.com.tr", "url": "https://www.ntv.com.tr/galeri/sanat/senaryo-odullu-mendilim-kekik-kokuyor-icin-geri-sayim-yeni-fotograflar,9Y9rxQhKokCqz2gLyXozQg", "title": "Senaryo \u00f6d\u00fcll\u00fc Mendilim Kekik Kokuyor i\u00e7in geri say\u0131m (Yeni foto\u011fraflar)", "top_image": "https://cdn1.ntv.com.tr/gorsel/5JqMdK3U0EiJ6vBMHOBXjg.jpg?width=1080&mode=crop&scale=both", "meta_img": "https://cdn1.ntv.com.tr/gorsel/5JqMdK3U0EiJ6vBMHOBXjg.jpg?width=1080&mode=crop&scale=both", "images": ["https://www.ntv.com.tr/img/dummy-img-1000x850.jpg", "https://mc.yandex.ru/watch/16847260", "https://cdn.ntv.com.tr/img/appstore.svg?v=1646", "data:image/gif;base64,R0lGODlhAQABAIAAAAUEBAAAACwAAAAAAQABAAACAkQBADs=", "https://cdn1.ntv.com.tr/gorsel/5JqMdK3U0EiJ6vBMHOBXjg.jpg?width=1080&mode=crop&scale=both", "https://cdn.ntv.com.tr/img/google-play-badge.png?v=1646", "https://cdn.ntv.com.tr/img/logo.svg?v=1646", "https://www.ntv.com.tr/img/aksuvital.png"], "movies": [], "text": "Senaryo \u00f6d\u00fcll\u00fc Mendilim Kekik Kokuyor i\u00e7in geri say\u0131m (Yeni foto\u011fraflar)\n\nT\u00fcrk ve d\u00fcnya tarihinin d\u00f6n\u00fcm noktalar\u0131ndan \u00c7anakkale Sava\u015f\u0131'na g\u00f6n\u00fcll\u00fc kat\u0131lan gen\u00e7lerin hikayesinin anlat\u0131ld\u0131\u011f\u0131 Mendilim Kekik Kokuyor filmi, seyirciyle bulu\u015fmaya haz\u0131rlan\u0131yor. \u00c7anakkale Sava\u015flar\u0131'n\u0131n 100. Y\u0131l\u0131 Senaryo Yar\u0131\u015fmas\u0131\"nda birincilik \u00f6d\u00fcl\u00fc kazanan ve 6 Mart'ta seyirciyle bulu\u015fmaya haz\u0131rlanan filmin y\u00f6netmenli\u011fini H\u00fcseyin \u00d6zden ve Hakan Kur\u015fun, \u00f6yk\u00fcs\u00fcn\u00fc ise Kadir Bozkurt yazd\u0131. Geri say\u0131m ba\u015flayan filmden yeni kareler de yay\u0131nland\u0131.\n\nAbone ol Payla\u015f\n\n\n\n\n\n\n\n01.03.2020 - 16:04\n\nT\u00fcrk ve d\u00fcnya tarihinin d\u00f6n\u00fcm noktalar\u0131ndan \u00c7anakkale Sava\u015f\u0131'na g\u00f6n\u00fcll\u00fc kat\u0131lan gen\u00e7lerin hikayesinin anlat\u0131ld\u0131\u011f\u0131 sinema filmi, 6 Mart'ta seyirciyle bulu\u015fmaya haz\u0131rlan\u0131yor.\n\nMendilim Kekik Kokuyor filminin Kadir Bozkurt taraf\u0131ndan yaz\u0131lan senaryosu, \u00c7anakkale Sava\u015flar\u0131'n\u0131n 100. Y\u0131l\u0131 Senaryo Yar\u0131\u015fmas\u0131\"nda birincilik \u00f6d\u00fcl\u00fcne de\u011fer g\u00f6r\u00fcld\u00fc.\n\nYap\u0131mc\u0131l\u0131\u011f\u0131n\u0131 Kadriye \u00d6zden, y\u00f6netmenli\u011fini H\u00fcseyin \u00d6zden ve Hakan Kur\u015fun'un \u00fcstlendi\u011fi filmin sinematografik dan\u0131\u015fmanl\u0131\u011f\u0131n\u0131 da Hakan Kur\u015fun yapt\u0131.\n\nFilmin \u00e7ekimleri, K\u00fclt\u00fcr ve Turizm Bakanl\u0131\u011f\u0131 Sinema Genel M\u00fcd\u00fcrl\u00fc\u011f\u00fc ve T\u00fcrk K\u0131z\u0131lay'\u0131n\u0131n destekleri ile Antalya ve \u00c7anakkale'de ger\u00e7ekle\u015ftirildi.\n\n\n\n\n\n\n\nFilmin y\u00f6netmenlerinden Hakan Kur\u015fun, \u00e7ekim s\u00fcrecini anlatt\u0131. Kur\u015fun, yap\u0131mc\u0131 ve y\u00f6netmen H\u00fcseyin \u00d6zden'in uzun zamandan beri u\u011fra\u015ft\u0131\u011f\u0131 projeyi kendisine getirdi\u011fini ve y\u00f6netmen olarak filmde yer almas\u0131n\u0131 istedi\u011fini s\u00f6yledi.\n\n\n\n\n\n\n\n\u0130ki y\u00f6netmenli filmde, keyifli ve bir o kadar zor ko\u015fullarda \u00e7ekim yapt\u0131klar\u0131n\u0131 belirten Kur\u015fun, \"Setimiz zor bir setti. Ya\u011fmur, \u00e7amur zor \u015fartlarda \u00e7al\u0131\u015ft\u0131k ama b\u00f6yle bir film yapmak, bir y\u00f6netmen olarak herkese nasip olmaz. O y\u00fczden bu konuda kendimi \u015fansl\u0131 hissediyorum. \u00c7anakkale, T\u00fcrkiye'nin \u00e7ok \u00f6nemli bir de\u011feri. Bu eserde \u00e7al\u0131\u015fmak ger\u00e7ekten gurur verici. Y\u00f6netmeli\u011fini \u00e7ok severek yapt\u0131\u011f\u0131m bir i\u015f oldu ve g\u00fczel bir i\u015f \u00e7\u0131kard\u0131k\" dedi.\n\n\n\n\n\n\n\nKur\u015fun, \u015funlar\u0131 kaydetti: \"Biz bu sava\u015f\u0131n ne kadar zor \u015fartlarda kazan\u0131ld\u0131\u011f\u0131n\u0131, insanlar\u0131 nas\u0131l etkiledi\u011fini g\u00f6steren film yapmaya \u00e7al\u0131\u015ft\u0131k, yani herkes i\u00e7in evrensel bir dil olsun istedik. Sava\u015f\u0131n d\u00f6nemin gen\u00e7lerine etkilerini g\u00f6sterdik, insanl\u0131k i\u00e7in k\u00f6t\u00fc bir \u015fey oldu\u011funa dikkati \u00e7ektik ve kazansan\u0131z bile \u00fcz\u00fcc\u00fc bir durum oldu\u011funu anlatan bir film yapmaya \u00e7al\u0131\u015ft\u0131k. \u00c7anakkale filmlerinin i\u00e7inde biraz farkl\u0131 bir eser oldu\u011funu d\u00fc\u015f\u00fcn\u00fcyoruz. Bu konuda yeni bir \u015fey yapman\u0131n da heyecan\u0131 var. Filmin gen\u00e7ler i\u00e7in \u00e7ok iyi bir ders olaca\u011f\u0131n\u0131 d\u00fc\u015f\u00fcn\u00fcyorum. Gen\u00e7lerin mutlaka izlemesi gerekti\u011fini d\u00fc\u015f\u00fcn\u00fcyorum. \u0130\u015fimiz 90 dakika s\u0131kmadan bir film yapmak. Bazen filmler s\u0131k\u0131c\u0131 olabiliyor ya da belgesele kayabiliyor. 90 dakika i\u00e7erisinde iyi bir kurguyla anlat\u0131lacak bir film yapmaya \u00e7al\u0131\u015ft\u0131k\"\n\n\n\n\n\n\n\nKur\u015fun, filmin \u00e7ekimlerinin uzun s\u00fcrd\u00fc\u011f\u00fcn\u00fc, \u00c7anakkale'de, Antalya Akseki'de \u00e7ekimler yapt\u0131klar\u0131n\u0131, Akseki'de esir kamp\u0131 kurduklar\u0131n\u0131, dram\u0131, sava\u015f\u0131 anlatan bir plato olu\u015fturduklar\u0131n\u0131 dile getirdi. Kur\u015fun, kurgunun 4 ay, \u00e7ekimlerin 4 hafta s\u00fcrd\u00fc\u011f\u00fcn\u00fc belirterek, sava\u015f\u0131n ve d\u00f6nemin psikolojik ve duygusal y\u00f6n\u00fcn\u00fc yans\u0131tabilmek i\u00e7in montaj\u0131n da uzun zaman ald\u0131\u011f\u0131n\u0131 anlatt\u0131.\n\n\n\n\n\nFilmin yakla\u015f\u0131k 3 milyona mal oldu\u011funu ve \u015fehirden uzak bir yere set kurduklar\u0131n\u0131, \u00e7ekim yapt\u0131klar\u0131 g\u00fcnlerde genellikle ya\u011fmur ya\u011fd\u0131\u011f\u0131n\u0131 ve ya\u011fmurun bitmesi i\u00e7in saatleri kovalad\u0131klar\u0131n\u0131 belirten Kur\u015fun, \"Ya\u011fmurdan sonra her yer bal\u00e7\u0131k i\u00e7inde kal\u0131yordu. Herkes konteyn\u0131rda kal\u0131yordu. Ya\u011fmurla bo\u011fu\u015ftuk. Sahneleri \u00e7ekmek i\u00e7in ya\u011fmurun bitmesini bekliyorduk. Ortam\u0131 d\u00fczeltmek i\u00e7in baya m\u00fccadele ettik. Ama y\u00f6netmen olarak u\u011fra\u015fmay\u0131 seviyorum. G\u00fczel bir film \u00e7\u0131kt\u0131. Heyecanl\u0131y\u0131z\" ifadelerini kulland\u0131.\n\nAlmanya, \u0130sko\u00e7ya, Rusya, Bel\u00e7ika ve \u00d6zbekistan'dan da oyuncular\u0131n yer ald\u0131\u011f\u0131 filme, Terminat\u00f6r ve Gladyat\u00f6r filmlerinde rol alan Mike Mitchell ve \u00d6zbek oyuncu \u015eahruh Tuy\u00e7ibayev misafir oyuncu olarak destek verdi.\n\nFilmin oyuncu kadrosunda ayr\u0131ca Mehmet \u00c7evik, Wilma Elles, Ba\u015far Alemdar, \u00c7etin B\u00fcy\u00fckak\u0131n, Hakan Devrim G\u00f6ztepe, Tar\u0131k Bayrak, \u015eaban T\u00fcrkek\u00fcl, Azer \u015eelte, G\u00fcrkan \u00c7olaker, Hakan Bozyi\u011fit, Buse Bilgin, Zehra Ece Aral, Devrim Yakut, Alper Kut, Oktay Dal, Hakan Bozyi\u011fit, Radife Baltao\u011flu, Meltem Evcio\u011flu, \u00d6yk\u00fc Esendemir, Suzan Sabanc\u0131, Abdullah S\u00fcrekli, Murat Karah\u00fcseyino\u011flu, \u00d6zge \u00d6zt\u00fcrk, Alkan Avc\u0131, \u00d6zge Efe, \u0130smail \u015eenel, Aytun\u00e7 \u00d6zulus, Selim G\u00fcrata, Emre Nurettin \u00d6r\u00fck, Ferit K\u0131l\u0131\u00e7 ve Yunus Emre \u00d6zdemir yer al\u0131yor.\n\n\n\n\n\n\n\nKONUSU\n\n\n\n\"Anadolu'da bir kasabada ya\u015fayan Hasan ile amcas\u0131n\u0131n o\u011flu Yusuf, Elif ad\u0131nda bir kad\u0131na a\u015f\u0131k olur. Elif'in g\u00f6nl\u00fc de iki adamdan birine d\u00fc\u015fer ama bunun kim oldu\u011funu kimseye belli etmez. Tam da bu s\u0131rada eli silah tutan t\u00fcm erkekler \u00c7anakkale Cephesi'ne \u00e7a\u011fr\u0131l\u0131r. Cepheye gitmeden \u00f6nce Elif'e a\u00e7\u0131lmak isteyen Yusuf, gen\u00e7 kad\u0131na Hasan'\u0131n ba\u015fkas\u0131n\u0131 sevdi\u011fini belirterek ilan\u0131 a\u015fk eder ve Elif'in Hasan i\u00e7in i\u015fledi\u011fi kekik kokulu mendili gizlice al\u0131r. Cepheye do\u011fru yola koyulan Yusuf, Hasan ve di\u011fer g\u00f6n\u00fcll\u00fcler, \u0130stanbullu Eftal ile birlikte ke\u015ffe \u00e7\u0131kan Karag\u00f6z oynat\u0131c\u0131s\u0131 R\u00fcstem \u00c7avu\u015f ile kar\u015f\u0131la\u015f\u0131r. Bu s\u0131rada Anzak'ta meydana gelen sald\u0131r\u0131 sonucu g\u00f6n\u00fcll\u00fclerden bir k\u0131sm\u0131 \u00f6l\u00fcrken Hasan, Yusuf, \u00c7opur, R\u00fcstem \u00c7avu\u015f ve \u0130stanbullu Eftal esir kamp\u0131na g\u00f6t\u00fcr\u00fcl\u00fcr.\"\n\nPayla\u015f\n\n\n\n\n\n", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "tr", "meta_favicon": "https://cdn.ntv.com.tr/img/152.png", "meta_data": {"viewport": "width=device-width, initial-scale=1.0", "dyg": {"environment": "Production", "site": "ntv", "category": "Foto-Galeri", "sub-category": "sanat", "tags": "sinema,sanat,film", "content-type": "foto-galeri-detay"}, "seg": {"page": {"category": "Foto-Galeri-Detay", "sub-category": "Sanat"}, "news": {"categories": "sinema,sanat,film", "productId": "9Y9rxQhKokCqz2gLyXozQg", "title": "Senaryo \u00f6d\u00fcll\u00fc Mendilim Kekik Kokuyor i\u00e7in geri say\u0131m (Yeni foto\u011fraflar)", "image": "https://cdn1.ntv.com.tr/gorsel/5JqMdK3U0EiJ6vBMHOBXjg.jpg?width=620&height=305&mode=crop&scale=both", "description": "T\u00fcrk ve d\u00fcnya tarihinin d\u00f6n\u00fcm noktalar\u0131ndan \u00c7anakkale Sava\u015f\u0131'na g\u00f6n\u00fcll\u00fc kat\u0131lan gen\u00e7lerin hikayesinin anlat\u0131ld\u0131\u011f\u0131 Mendilim Kekik Kokuyor filmi, seyirciyle bulu\u015fmaya haz\u0131rlan\u0131yor. \u00c7anakkale Sava\u015flar\u0131'n\u0131n 100. Y\u0131l\u0131 Senaryo Yar\u0131\u015fmas\u0131"}}, "og": {"url": "https://www.ntv.com.tr//galeri/sanat/senaryo-odullu-mendilim-kekik-kokuyor-icin-geri-sayim-yeni-fotograflar,9Y9rxQhKokCqz2gLyXozQg", "type": "article", "title": "Senaryo \u00f6d\u00fcll\u00fc Mendilim Kekik Kokuyor i\u00e7in geri say\u0131m (Yeni foto\u011fraflar)", "description": "T\u00fcrk ve d\u00fcnya tarihinin d\u00f6n\u00fcm noktalar\u0131ndan \u00c7anakkale Sava\u015f\u0131'na g\u00f6n\u00fcll\u00fc kat\u0131lan gen\u00e7lerin hikayesinin anlat\u0131ld\u0131\u011f\u0131 Mendilim Kekik Kokuyor filmi, seyirciyle bulu\u015fmaya haz\u0131rlan\u0131yor. \u00c7anakkale Sava\u015flar\u0131'n\u0131n 100. Y\u0131l\u0131 Senaryo Yar\u0131\u015fmas\u0131", "image": "https://cdn1.ntv.com.tr/gorsel/5JqMdK3U0EiJ6vBMHOBXjg.jpg?width=1080&mode=crop&scale=both"}, "twitter": {"card": "summary_large_image", "site": "https://www.ntv.com.tr", "creator": "https://www.ntv.com.tr", "title": "Senaryo \u00f6d\u00fcll\u00fc Mendilim Kekik Kokuyor i\u00e7in geri say\u0131m (Yeni foto\u011fraflar)", "description": "T\u00fcrk ve d\u00fcnya tarihinin d\u00f6n\u00fcm noktalar\u0131ndan \u00c7anakkale Sava\u015f\u0131'na g\u00f6n\u00fcll\u00fc kat\u0131lan gen\u00e7lerin hikayesinin anlat\u0131ld\u0131\u011f\u0131 Mendilim Kekik Kokuyor filmi, seyirciyle bulu\u015fmaya haz\u0131rlan\u0131yor. \u00c7anakkale Sava\u015flar\u0131'n\u0131n 100. Y\u0131l\u0131 Senaryo Yar\u0131\u015fmas\u0131", "image": "https://cdn1.ntv.com.tr/gorsel/5JqMdK3U0EiJ6vBMHOBXjg.jpg?width=1080&mode=crop&scale=both"}, "dmp": {"tags": "sinema,Sanat,Film"}}, "canonical_link": "https://www.ntv.com.tr/galeri/sanat/senaryo-odullu-mendilim-kekik-kokuyor-icin-geri-sayim-yeni-fotograflar,9Y9rxQhKokCqz2gLyXozQg"}