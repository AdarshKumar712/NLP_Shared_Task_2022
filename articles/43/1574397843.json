{"source_url": "https://www.polsatnews.pl", "url": "https://www.polsatnews.pl/wiadomosc/2020-04-10/akcja-urodziny-policjantki-z-kalisza-zaskoczyly-jubilatow-na-kwarantannie/", "title": "Akcja \"urodziny\". Policjantki z Kalisza zaskoczy\u0142y jubilat\u00f3w na kwarantannie", "top_image": "https://r.dcs.redcdn.pl/http/o2/redefine/cp/di/dipm55be5r1y6tj8pqq45vsaxdgmr5gm.png", "meta_img": "https://r.dcs.redcdn.pl/http/o2/redefine/cp/di/dipm55be5r1y6tj8pqq45vsaxdgmr5gm.png", "images": ["https://r.dcs.redcdn.pl/http/o2/redefine/cp/di/dipm55be5r1y6tj8pqq45vsaxdgmr5gm.png", "https://r.dcs.redcdn.pl/http/o2/redefine/cp/2r/2rco3gbps89yket9ctaas6kkshfpcfot.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/r7/r7mfzfacxi1cw9sdnq9c5yywgdew1bz7.jpg"], "movies": [], "text": "Urodziny podczas kwarantanny te\u017c mo\u017cna \u015bwi\u0119towa\u0107 hucznie - przekona\u0142o si\u0119 o tym dw\u00f3ch mieszka\u0144c\u00f3w Kalisza (woj. wielkopolskie) przebywaj\u0105cych w przymusowej izolacji. Policjantki przygotowa\u0142y dla nich transparent z \u017cyczeniami i od\u015bpiewa\u0142y \"sto lat\", chc\u0105c cho\u0107 troch\u0119 umili\u0107 im ten wyj\u0105tkowy dla nich dzie\u0144.\n\nNagranie z akcji \"urodziny\" zosta\u0142o opublikowane w mediach spo\u0142eczno\u015bciowych. Policjantki w\u0142\u0105czy\u0142y podk\u0142ad muzyczny i rozwin\u0119\u0142y pod oknami jubilat\u00f3w transparent z \u017cyczeniami \"du\u017co zdrowia\". Po od\u015bpiewanym \"sto lat\" na ulicy rozleg\u0142y si\u0119 brawa zaskoczonej widowni.\n\n- To by\u0142am ja z kole\u017cank\u0105 z zespo\u0142u profilaktyki spo\u0142ecznej, podkom. Monik\u0105 Rataj - przyzna\u0142a w rozmowie z polsatnews.pl asp. Anna Jaworska-Wojnicz, oficer prasowa Komndy Powiatowej Policji w Kaliszu.\n\n- To by\u0142a nasza spontaniczna inicjatywa. Dowiedzia\u0142y\u015bmy si\u0119, \u017ce dw\u00f3ch pan\u00f3w obj\u0119tych kwarantann\u0105 na terenie Kalisza ma w tym dniu urodziny. Przygotowa\u0142y\u015bmy transparent i muzyk\u0119, pojecha\u0142y\u015bmy z\u0142o\u017cy\u0107 \u017cyczenia. To wysz\u0142o zupe\u0142nie spontanicznie - wyjawi\u0142a funkcjonariuszka.\n\nOficer prasowa przyzna\u0142a te\u017c, \u017ce jeden z jubilat\u00f3w podzi\u0119kowa\u0142 policjantkom za ich gest za po\u015brednictwem lokalnego radia.\n\nNagranie z \"akcji\" spotka\u0142o si\u0119 z entuzjastycznymi reakcjami internaut\u00f3w.\n\nWIDEO - Kiedy sko\u0144czy si\u0119 epidemia koronawirusa? Wa\u017cne s\u0142owa ministra zdrowia Twoja przegl\u0105darka nie wspiera odtwarzacza wideo...\n\nbia/hlk/ polsatnews.pl", "keywords": [], "meta_keywords": [""], "tags": [], "authors": ["Polsat News", "Bia Hlk"], "publish_date": "Fri Apr 10 00:00:00 2020", "summary": "", "article_html": "", "meta_description": "Urodziny podczas kwarantanny te\u017c mo\u017cna \u015bwi\u0119towa\u0107 hucznie - przekona\u0142o si\u0119 o tym dw\u00f3ch mieszka\u0144c\u00f3w Kalisza (woj. wielkopolskie) przebywaj\u0105cych w przymusowej izolacji. Policjantki przygotowa\u0142y dla nich transparent z \u017cyczeniami i od\u015bpiewa\u0142y \"sto lat\", chc\u0105c cho\u0107 troch\u0119 umili\u0107 im ten wyj\u0105tkowy dla nich dzie\u0144.", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Urodziny podczas kwarantanny te\u017c mo\u017cna \u015bwi\u0119towa\u0107 hucznie - przekona\u0142o si\u0119 o tym dw\u00f3ch mieszka\u0144c\u00f3w Kalisza (woj. wielkopolskie) przebywaj\u0105cych w przymusowej izolacji. Policjantki przygotowa\u0142y dla nich transparent z \u017cyczeniami i od\u015bpiewa\u0142y \"sto lat\", chc\u0105c cho\u0107 troch\u0119 umili\u0107 im ten wyj\u0105tkowy dla nich dzie\u0144.", "author": "Polsat News", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-04-10/akcja-urodziny-policjantki-z-kalisza-zaskoczyly-jubilatow-na-kwarantannie/", "title": "Akcja \"urodziny\". Policjantki z Kalisza zaskoczy\u0142y jubilat\u00f3w na kwarantannie - Polsat News", "description": "Urodziny podczas kwarantanny te\u017c mo\u017cna \u015bwi\u0119towa\u0107 hucznie - przekona\u0142o si\u0119 o tym dw\u00f3ch mieszka\u0144c\u00f3w Kalisza (woj. wielkopolskie) przebywaj\u0105cych w przymusowej izolacji. Policjantki przygotowa\u0142y dla nich transparent z \u017cyczeniami i od\u015bpiewa\u0142y \"sto lat\", chc\u0105c cho\u0107 troch\u0119 umili\u0107 im ten wyj\u0105tkowy dla nich dzie\u0144.", "image": "https://r.dcs.redcdn.pl/http/o2/redefine/cp/di/dipm55be5r1y6tj8pqq45vsaxdgmr5gm.png"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-04-10/akcja-urodziny-policjantki-z-kalisza-zaskoczyly-jubilatow-na-kwarantannie/"}