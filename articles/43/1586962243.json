{"source_url": "https://web.archive.org", "url": "https://web.archive.org/web/20200429124005id_/https://www.rmf24.pl/raporty/raport-wybory-prezydenckie2020/najnowsze-fakty/news-ekspresowe-sledztwo-ws-organizacji-wyborow-umorzono-je-po-ki,nId,4456461", "title": "Ekspresowe \u015bledztwo ws. organizacji wybor\u00f3w. Umorzono je po kilku godzinach", "top_image": "https://i.iplsc.com/-/000A22ZMYUDBGCEW-C411.jpg", "meta_img": "https://i.iplsc.com/-/000A22ZMYUDBGCEW-C411.jpg", "images": ["https://i.iplsc.com/-/000A22ZMYUDBGCEW-C411.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://i.iplsc.com/-/0009QMO95TQ7RCF2-C0.jpg", "https://i.iplsc.com/pkw-poczta-polska-moze-zadac-list-wyborcow-ale/000A21EXPYQRN016-C125.jpg", "https://web.archive.org/s/classic/img/RMF-FM-logo2.png", "https://i.iplsc.com/0007T0Q8S45GRKJY-C0.png", "https://web.archive.org/s/classic/p.gif", "https://web.archive.org/s/classic/ajax-loader.gif", "https://i.iplsc.com/zdjecie-ilustracyjne/000A22ZCW9JX2KMH-C123-F4.jpg", "https://web.archive.org/s/classic/img/facebook-messenger.png"], "movies": [], "text": "Prokuratura Rejonowa Warszawa Mokot\u00f3w wszcz\u0119\u0142a \u015bledztwo w sprawie organizacji wybor\u00f3w prezydenckich \u2013 dowiedzia\u0142 si\u0119 Onet. \u015aledczy mieli zbada\u0107, czy ich organizacja w trakcie epidemii \"sprowadza niebezpiecze\u0144stwo zagra\u017caj\u0105ce zdrowiu i \u017cyciu wielu os\u00f3b\". Jak poinformowa\u0142a prokuratura po kilku godzinach, dochodzenie zosta\u0142o umorzone.\n\nZdj\u0119cie ilustracyjne / Pawe\u0142 Balinowski / RMF FM\n\nProkuratura wszcz\u0119\u0142a \u015bledztwo \"w sprawie sprowadzenia niebezpiecze\u0144stwa zagra\u017caj\u0105cego \u017cyciu i zdrowiu wielu os\u00f3b poprzez przedsi\u0119wzi\u0119cie dzia\u0142a\u0144 maj\u0105cych na celu przeprowadzenie wybor\u00f3w Prezydenta Rzeczpospolitej Polskiej w 2020 r. w okresie og\u0142oszonego na terytorium Rzeczpospolitej Polskiej rozporz\u0105dzenia Ministra Zdrowia z dnia 20 marca 2020 r. Dz.U poz. 491 stanu epidemii w zwi\u0105zku z zaka\u017ceniami wirusem SARS-CoV-2\" - pisze portal.\n\nProkuratura powierzy\u0142a prowadzenie \u015bledztwa Komendzie Sto\u0142ecznej Policji w Warszawie, \"za wyj\u0105tkiem czynno\u015bci przewidzianej do wy\u0142\u0105cznej kompetencji prokuratura\".\n\nPo kilku godzinach od pojawienia si\u0119 tej informacji prokuratura poda\u0142a, \u017ce \u015bledztwo umorzono. Jak dowiedzia\u0142 si\u0119 dziennikarz RMF FM Krzysztof Zasada, decyzj\u0119 o umorzeniu podj\u0105\u0142 inny prokurator z mokotowskiej jednostki.\n\nOn stwierdzi\u0142, \u017ce nie dosz\u0142o do pope\u0142nienia czynu, kt\u00f3ry mia\u0142by by\u0107 przest\u0119pstwem, bo nie jest znany ostateczny termin wybor\u00f3w. W szczeg\u00f3lno\u015bci tego czynu nie pope\u0142ni\u0142a osoba wskazana w zawiadomieniu - chodzi\u0142o o rzecznika PiS. To na jego wypowiedzi medialne powo\u0142ywa\u0142 si\u0119 zawiadamiaj\u0105cy.\n\nPiS prze do wybor\u00f3w 10 maja\n\nOstatnia nowelizacja kodeksu wyborczego zak\u0142ada, \u017ce rozszerzenie mo\u017cliwo\u015bci g\u0142osowania korespondencyjnego o osoby maj\u0105ce ponad 60 lat i te, kt\u00f3re znajduj\u0105 si\u0119 w kwarantannie. Wcze\u015bniej prawo do takiej formy g\u0142osowania przys\u0142ugiwa\u0142o tylko osobom niepe\u0142nosprawnych.\n\nPonadto w zwi\u0105zku z pandemi\u0105 koronawirusa rz\u0105d chce, by zaplanowane na 10 maja wybory prezydenckie odby\u0142y si\u0119 w ca\u0142o\u015bci korespondencyjnie. Zgodnie z uchwalon\u0105 przez Sejm ustaw\u0105, g\u0142osowanie ma si\u0119 odby\u0107 bez przerwy od godz. 6 do godz. 20. W tych godzinach wyborcy - samodzielnie lub za po\u015brednictwem innej osoby - b\u0119d\u0105 musieli umie\u015bci\u0107 kopert\u0119 zwrotn\u0105 (z kart\u0105 do g\u0142osowania oraz podpisanym o\u015bwiadczeniem o osobistym i tajnym oddaniu g\u0142osu) w specjalnie przygotowanej do tego celu nadawczej skrzynce pocztowej na terenie gminy, w kt\u00f3rej widniej\u0105 w spisie wyborc\u00f3w.\n\nWed\u0142ug przepis\u00f3w, operator pocztowy obowi\u0105zany do \u015bwiadczenia us\u0142ug powszechnych - w terminie przypadaj\u0105cym od 7 dni do dnia przypadaj\u0105cego przez dniem wybor\u00f3w - dor\u0119czy pakiet wyborczy bezpo\u015brednio do oddawczej skrzynki pocztowej wyborcy na adres wskazany w spisie wyborc\u00f3w.\n\nUstawa autorstwa PiS zak\u0142adaj\u0105ca zorganizowanie wybor\u00f3w prezydenckich w tym roku wy\u0142\u0105cznie korespondencyjnie obecnie jest w Senacie. Marsza\u0142ek Senatu Tomasz Grodzki zapowiedzia\u0142, \u017ce Izba wykorzysta pe\u0142ne 30 dni, jakie ma na zaj\u0119cie stanowiska w sprawie ustawy. W \u015brod\u0119 marsza\u0142ek Grodzki poinformowa\u0142, \u017ce obecnie do Senatu zaczynaj\u0105 sp\u0142ywa\u0107 opinie ekspert\u00f3w ws. przeprowadzenia wybor\u00f3w prezydenckich 10 maja.\n\nOstatnia nowelizacja kodeksu wyborczego zak\u0142ada, \u017ce rozszerzenie mo\u017cliwo\u015bci g\u0142osowania korespondencyjnego o osoby maj\u0105ce ponad 60 lat i te, kt\u00f3re znajduj\u0105 si\u0119 w kwarantannie. Wcze\u015bniej prawo do takiej formy g\u0142osowania przys\u0142ugiwa\u0142o tylko osobom niepe\u0142nosprawnych.", "keywords": [], "meta_keywords": [""], "tags": [], "authors": ["Rmf Fm", "Arkadiusz"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "index, follow, all", "apple-mobile-web-app-capable": "yes", "Keywords": "Prokuratura, Rejonowa, Warszawa, Mokot\u00f3w, wszcz\u0119\u0142a, \u015bledztwo, sprawie, organizacji, wybor\u00f3w, prezydenckich, dowiedzia\u0142, Onet, \u015aledczy, mieli, zbada\u0107, organizacja, trakcie, epidemii, sprowadza, niebezpiecze\u0144stwo, zagra\u017caj\u0105ce, zdrowiu, \u017cyciu, wielu, os\u00f3b", "Description": "Ekspresowe \u015bledztwo ws. organizacji wybor\u00f3w. Umorzono je po kilku godzinach - RMF24.pl - Prokuratura Rejonowa Warszawa Mokot\u00f3w wszcz\u0119\u0142a \u015bledztwo w sprawie organizacji wybor\u00f3w prezydenckich \u2013 dowiedzia\u0142 si\u0119 Onet. \u015aledczy mieli zbada\u0107, czy ich organizacja w", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A22ZMYUDBGCEW-C411.jpg"}, "og": {"type": "article", "title": "Ekspresowe \u015bledztwo ws. organizacji wybor\u00f3w. Umorzono je po kilku godzinach", "description": "Prokuratura Rejonowa Warszawa Mokot\u00f3w wszcz\u0119\u0142a \u015bledztwo w sprawie organizacji wybor\u00f3w prezydenckich \u2013 dowiedzia\u0142 si\u0119 Onet. \u015aledczy mieli zbada\u0107, czy ich organizacja w trakcie epidemii \"sprowadza niebezpiecze\u0144stwo zagra\u017caj\u0105ce zdrowiu i \u017cyciu wielu os\u00f3b\". Jak poinformowa\u0142a prokuratura po kilku godzinach, dochodzenie zosta\u0142o umorzone.", "image": "https://i.iplsc.com/-/000A22ZMYUDBGCEW-C411.jpg", "url": "https://www.rmf24.pl/raporty/raport-wybory-prezydenckie2020/najnowsze-fakty/news-ekspresowe-sledztwo-ws-organizacji-wyborow-umorzono-je-po-ki,nId,4456461"}, "news_keywords": "RMF24.pl, Wybory prezydenckie 2020, wybory prezydenckie, prokuratura, \u015aledztwo, wybory prezydenckie 2020, fakty, najnowsze, polska, raport: pandemia koronawirusa", "article": {"section": "documentation"}}, "canonical_link": "https://www.rmf24.pl/raporty/raport-wybory-prezydenckie2020/najnowsze-fakty/news-ekspresowe-sledztwo-ws-organizacji-wyborow-umorzono-je-po-ki,nId,4456461"}