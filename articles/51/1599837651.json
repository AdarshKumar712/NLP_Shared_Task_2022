{"source_url": "https://www.rp.pl", "url": "https://www.rp.pl/TURYSTYKA-Hotele/305079938-Hotelarze-z-Pomorza-maja-dosc-Organizuja-protest-na-granicy.html", "title": "Hotelarze z Pomorza maj\u0105 do\u015b\u0107. Organizuj\u0105 protest na granicy", "top_image": "https://www.rp.pl/storyimage/RP/20200507/EKO/305079938/AR/0/AR-305079938.jpg?lastModified=20200507152133", "meta_img": "https://www.rp.pl/storyimage/RP/20200507/EKO/305079938/AR/0/AR-305079938.jpg?lastModified=20200507152133", "images": ["https://www.rp.pl/TURYSTYKA-Hotele/ /storyimage/RP/20200513/EKO/305139858/AR/0/AR-305139858.jpg&MaxW=370", "https://www.rp.pl/public/images/gremi-logo-white.svg", "https://www.rp.pl/apps/pbcsi.dll/storyimage/RP/20200507/EKO/305079938/AR/0/AR-305079938.jpg?imageversion=Artykul&lastModified=", "https://www.rp.pl/public/images/logotypy_rzepy_rp2.svg", "https://www.rp.pl/TURYSTYKA-Hotele/ /storyimage/RP/20200508/EKO/200509449/AR/0/AR-200509449.jpg&MaxW=370", "https://www.facebook.com/tr?id=523191148171355&ev=PageView&noscript=1", "https://www.rp.pl/storyimage/RP/20200507/EKO/305079938/AR/0/AR-305079938.jpg?lastModified=20200507152133", "https://www.rp.pl/apps/Sc.dll/RP/NoJS/NoJS/story/20200507/EKO/305079938?nojs=1", "https://www.rp.pl/public/images/logotyp_RGB_rppl_100lat.svg", "https://www.rp.pl/TURYSTYKA-Hotele/ /storyimage/RP/20200507/PCD/305079900/AR/0/AR-305079900.jpg&MaxW=370"], "movies": [], "text": "Zachodniopomorscy hotelarze wystosowali do premiera apel o umo\u017cliwienie im dzia\u0142alno\u015bci w pe\u0142nym wymiarze i otwarcie granic dla ruchu turystycznego. Swoje postulaty b\u0119d\u0105 g\u0142osi\u0107 jutro podczas \u201espacerowego\u201d protestu ko\u0142o przej\u015bcia granicznego \u015awinouj\u015bcie-Ahlbeck.\n\nHotelarze z Pomorza Zachodniego kolejny raz prosz\u0105 rz\u0105d o ratunek. Chc\u0105, by ten pozwoli\u0142 im dzia\u0142a\u0107 w pe\u0142nym wymiarze i otworzy\u0142 dla ruchu turystycznego granice, kt\u00f3re wedle najnowszego rozporz\u0105dzenia maj\u0105 zosta\u0107 zamkni\u0119te do 13 maja. Zachodniopomorscy gestorzy bazy noclegowej odczuli zamkni\u0119cie granic szczeg\u00f3lnie dotkliwie, bo, jak m\u00f3wi\u0105, 90 procent ich go\u015bci to Niemcy. Poni\u017cej dalsza cz\u0119\u015b\u0107 artyku\u0142u\n\nSwoje postulaty uj\u0119li w li\u015bcie do premiera, pod kt\u00f3rym podpisa\u0142o si\u0119 ponad 150 obiekt\u00f3w noclegowych z ca\u0142ej Polski. Opisali w nim tak\u017ce dramatyczn\u0105 sytuacj\u0119 bran\u017cy hotelarskiej i przedstawili propozycje rozwi\u0105za\u0144, kt\u00f3re maj\u0105 pom\u00f3c jej podnie\u015b\u0107 si\u0119 z zapa\u015bci.\n\nB\u0119d\u0105 je rozpowszechnia\u0107 podczas jutrzejszego (8 maja) protestu, kt\u00f3ry przybierze form\u0119 spaceru. Rozpocznie si\u0119 on o godzinie 11 ko\u0142o przej\u015bcia granicznego \u015awinouj\u015bcie-Ahlbeck. Protestuj\u0105cy b\u0119d\u0105 spacerowa\u0107 z poszanowaniem obowi\u0105zuj\u0105cych zasad bezpiecze\u0144stwa, a wi\u0119c w maseczkach i w odst\u0119pach. Akcja ma zwr\u00f3ci\u0107 uwag\u0119 rz\u0105du na katastrofalne skutki zamkni\u0119cia granic, nie tylko dla bran\u017cy turystycznej.\n\nOto tre\u015b\u0107 apelu.\n\nW zwi\u0105zku z krytyczn\u0105 sytuacj\u0105 bran\u017cy hotelarskiej w Polsce, kt\u00f3ra spowodowana jest przez pandemi\u0119 wirusa SARS-CoV-2, alarmujemy i prosimy o realn\u0105 pomoc od rz\u0105du RP w postaci:\n\nI. umo\u017cliwienia prowadzenia pe\u0142nego spektrum dzia\u0142alno\u015bci hoteli oraz innych miejsc noclegowych (w\u0142\u0105cznie z restauracjami, barami, strefami rekreacji),\n\nII. otwarcia granic i wznowieniu mi\u0119dzynarodowego ruchu turystycznego.\n\nOd czasu wybuchu na terenie Polski epidemii mija 8 tygodni. W zwi\u0105zku z podj\u0119ciem przez polski rz\u0105d dzia\u0142a\u0144 zmierzaj\u0105cych do ograniczenia skutk\u00f3w zdrowotnych sytuacja gospodarcza przedsi\u0119biorc\u00f3w turystycznych staje si\u0119 coraz bardziej dramatyczna.\n\nZaproponowane pakiety pomocowe (\u201etarcze\u201d) nie rozwi\u0105zuj\u0105 nabrzmiewaj\u0105cych finansowych problem\u00f3w i zaledwie w nik\u0142ym stopniu pomagaj\u0105 bran\u017cy hotelarsko-turystycznej w trakcie tego najwi\u0119kszego kryzysu gospodarczego Polski, Europy i \u015bwiata. Przede wszystkim ko\u0144cz\u0105 si\u0119 nasze mo\u017cliwo\u015bci finansowe do utrzymywania pracownik\u00f3w. Pod koniec maja, przy braku zmiany polityki transgranicznej rz\u0105du RP, b\u0119dziemy zmuszeni jako przedsi\u0119biorcy do dokonywania masowych zwolnie\u0144 grupowych i zawieszania dzia\u0142alno\u015bci, nie wspominaj\u0105c o ca\u0142kowitym zamykaniu hoteli i upadku bran\u017cy hotelarskiej. Nawet rozpocz\u0119cie okresu wakacyjnego nie b\u0119dzie w stanie zniwelowa\u0107 obecnych strat.\n\nWiele firm stanowi\u0105cych podstaw\u0119 gospodarki turystycznej wojew\u00f3dztwa zachodniopomorskiego, ze wzgl\u0119du na specyfik\u0119 rynku, po\u0142o\u017cenie i g\u0142\u00f3wnie obs\u0142ugiwanie turysty niemieckiego, nie b\u0119dzie w stanie uruchomi\u0107 jakiejkolwiek dzia\u0142alno\u015bci, mimo poluzowania obostrze\u0144. Powodem tego s\u0105 zamkni\u0119te granice, szczeg\u00f3lnie z Niemcami, kt\u00f3rzy stanowi\u0105 ok. 90 procent naszych klient\u00f3w. Ich obecno\u015b\u0107 wp\u0142ywa r\u00f3wnie\u017c na handel oraz us\u0142ugi lokalnej spo\u0142eczno\u015bci miast przygranicznych takich jak \u015awinouj\u015bcie, Szczecin, Rewal, Ko\u0142obrzeg, Mi\u0119dzyzdroje, Pobierowo, Dar\u0142owo, Mielno, Ustronie Morskie i wiele innych. \u017badna ilo\u015b\u0107 polskich klient\u00f3w nie jest w stanie zape\u0142ni\u0107 tej wyrwy popytowej. Obecna z\u0142a kondycja gospodarki turystycznej stanowi ogromny problem dla w\u0142adz samorz\u0105dowych miast i gmin Pomorza Zachodniego, kt\u00f3rych znacz\u0105ca dzia\u0142alno\u015b\u0107 opiera si\u0119 na wp\u0142ywach z turystyki oraz bran\u017c zale\u017cnych: handlu, us\u0142ug gastronomicznych, wellness&spa i beauty, uzdrowiskowych oraz transportu.\n\nJest to dla nas trudne do zaakceptowania, \u017ce polski rz\u0105d zezwoli\u0142 na przemieszczanie si\u0119 pracownikom zatrudnionym po drugiej stronie granic, zwolni\u0142 z obowi\u0105zk\u00f3w kwarantanny marynarzy czy kierowc\u00f3w wracaj\u0105cych z zagranicy itd., a nie dopuszcza swobodnego przep\u0142ywu turystycznego pomi\u0119dzy pa\u0144stwami, kt\u00f3re opanowa\u0142y w naszej ocenie problem zdrowotny zar\u00f3wno po stronie polskiej, jak i niemieckiej. Przed\u0142u\u017canie obecnego stanu zawieszenia gospodarczego doprowadzi w naszej ocenie do katastrofy gospodarczej, niemo\u017cliwej do odpracowania w najbli\u017cszych latach.\n\nSygnalizujemy, \u017ce nasza sytuacja od ostatniego apelu dramatycznie si\u0119 pogorszy\u0142a. Teraz przewidujemy dotkliwe konsekwencje dla rynku pracy. Spadki ob\u0142o\u017cenia osi\u0105gn\u0119\u0142y drastyczny poziom 100 procent, jeszcze wy\u017cszy ni\u017c antycypowany, ostatni raz takie spadki odnotowano podczas wojny. Nadal wyst\u0119puj\u0105 rezygnacje z op\u0142aconych rezerwacji, szczeg\u00f3lnie w grupie turyst\u00f3w zagranicznych. Zmuszenie jeste\u015bmy do dokonywania zwrot\u00f3w, co jest jednoznaczne z ostateczn\u0105 utrat\u0105 tych klient\u00f3w w tym roku. Bez turyst\u00f3w z Niemiec i Skandynawii nie b\u0119dziemy w stanie uruchomi\u0107 jakiejkolwiek dzia\u0142alno\u015bci. Oparcie si\u0119 ca\u0142ej bran\u017cy na klientach z Polski wyp\u0142aszczy rynek, doprowadzaj\u0105c do stanu upad\u0142o\u015bci.\n\nKonieczno\u015b\u0107 ponoszenia przez hotele koszt\u00f3w sta\u0142ych, sp\u0142aty kredyt\u00f3w, p\u0142acenia podatk\u00f3w lokalnych w postaci podatku od nieruchomo\u015bci czy wieczystego u\u017cytkowania w sytuacji, w kt\u00f3rej nie mo\u017cemy prowadzi\u0107 dzia\u0142alno\u015bci gospodarczej na szerok\u0105 skal\u0119, koszt\u00f3w utrzymania pracownik\u00f3w czyni nasza dzia\u0142alno\u015b\u0107 na obecnych zasadach przy dodatkowo zamkni\u0119tych granicach praktycznie skrajnie nieop\u0142acaln\u0105.\n\nApelujemy wi\u0119c do pana premiera o jak najszybsze otwarcie granic i wznowienie ruchu turystycznego.", "keywords": [], "meta_keywords": [""], "tags": [], "authors": ["Fot. Afp", "Nelly Kami\u0144ska"], "publish_date": null, "summary": "", "article_html": "", "meta_description": "Zachodniopomorscy hotelarze wystosowali do premiera apel o umo\u017cliwienie im dzia\u0142alno\u015bci w pe\u0142nym wymiarze i otwarcie granic dla ruchu turystycznego. Swoje postulaty b\u0119d\u0105 g\u0142osi\u0107 jutro podczas \u201espacerowego\u201d protestu ko\u0142o przej\u015bcia granicznego \u015awinouj\u015bcie-Ahlbeck.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200507/EKO/305079938/AR/0/AR-305079938.jpg?minW=80&minH=150&exactW=80&exactH=150&exactFit=crop&lastModified=20200507152133", "robots": "noindex", "news_keywords": "Turystyka,\r\nEkonomia,\r\nTURYSTYKA Hotele", "og": {"image": {"identifier": "https://www.rp.pl/storyimage/RP/20200507/EKO/305079938/AR/0/AR-305079938.jpg?lastModified=20200507152133", "width": 600, "height": 315}, "title": "Hotelarze z Pomorza maj\u0105 do\u015b\u0107. Organizuj\u0105 protest na granicy", "type": "article", "description": "Zachodniopomorscy hotelarze wystosowali do premiera apel o umo\u017cliwienie im dzia\u0142alno\u015bci w pe\u0142nym wymiarze i otwarcie granic dla ruchu turystycznego. Swoje postulaty b\u0119d\u0105 g\u0142osi\u0107 jutro podczas \u201espacerowego\u201d protestu ko\u0142o przej\u015bcia granicznego \u015awinouj\u015bcie-Ahlbeck.", "url": "https://www.rp.pl/TURYSTYKA-Hotele/305079938-Hotelarze-z-Pomorza-maja-dosc-Organizuja-protest-na-granicy.html"}, "description": "Zachodniopomorscy hotelarze wystosowali do premiera apel o umo\u017cliwienie im dzia\u0142alno\u015bci w pe\u0142nym wymiarze i otwarcie granic dla ruchu turystycznego. Swoje postulaty b\u0119d\u0105 g\u0142osi\u0107 jutro podczas \u201espacerowego\u201d protestu ko\u0142o przej\u015bcia granicznego \u015awinouj\u015bcie-Ahlbeck."}, "canonical_link": "https://www.rp.pl/TURYSTYKA-Hotele/305079938-Hotelarze-z-Pomorza-maja-dosc-Organizuja-protest-na-granicy.html"}