{"source_url": "https://www.yeniasya.com.tr", "url": "https://www.yeniasya.com.tr/gundem/libya-daki-zirveye-iliskin-aciklama_522327", "title": "Libya'daki zirveye ili\u015fkin a\u00e7\u0131klama", "top_image": "https://www.yeniasya.com.tr/Sites/YeniAsya/Upload/images/Content/2020/06/17/thumbs_b_c_31ff289245907d689e2ead05c62eeb5b.jpg", "meta_img": "https://www.yeniasya.com.tr/Sites/YeniAsya/Upload/images/Content/2020/06/17/thumbs_b_c_31ff289245907d689e2ead05c62eeb5b.jpg", "images": ["https://www.yeniasya.com.tr/Sites/YeniAsya/Upload/images/Content/2020/06/17/serrac22.jpg", "data:image/gif;base64,R0lGODlhAQABAIAAAP///////yH5BAEKAAEALAAAAAABAAEAAAICTAEAOw==", "https://www.yeniasya.com.tr/Sites/YeniAsya/Upload/images/Content/2020/06/17/thumbs_b_c_31ff289245907d689e2ead05c62eeb5b.jpg"], "movies": [], "text": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, Hazine ve Maliye Bakan\u0131 Berat Albayrak, M\u0130T Ba\u015fkan\u0131 Hakan Fidan ve Cumhurba\u015fkanl\u0131\u011f\u0131 S\u00f6zc\u00fcs\u00fc \u0130brahim Kal\u0131n, Libya'n\u0131n ba\u015fkenti Trablus'ta Libya Ba\u015fbakan\u0131 Fayiz es-Serrac ile g\u00f6r\u00fc\u015ft\u00fc.\n\nLibya'y\u0131 ziyaret eden T\u00fcrk heyeti, Trablus'ta havaliman\u0131nda Libya Ulusal Mutabakat H\u00fck\u00fcmeti D\u0131\u015fi\u015fleri Bakan\u0131 Muhammed Tahir Siyala taraf\u0131ndan kar\u015f\u0131land\u0131.\n\nSiyala ile g\u00f6r\u00fc\u015fen heyet, daha sonra Libya Ba\u015fbakan\u0131 Serrac ile g\u00f6r\u00fc\u015fmeye ge\u00e7ti,\n\nHeyetler aras\u0131nda yap\u0131lan g\u00f6r\u00fc\u015fmeyle ilgili Libya h\u00fck\u00fcmetinden yap\u0131lan a\u00e7\u0131klamada, T\u00fcrk heyeti ile ikili ili\u015fkileri geli\u015ftirme yollar\u0131n\u0131n ele al\u0131nd\u0131\u011f\u0131 kaydedildi.\n\nA\u00e7\u0131klamada, Libya'daki son geli\u015fmeler ve Libya krizinin \u00e7\u00f6z\u00fclmesi i\u00e7in uluslararas\u0131 \u00e7abalar ile iki \u00fclke aras\u0131ndaki karde\u015flik ba\u011flar\u0131na dayanarak pek \u00e7ok farkl\u0131 alandaki i\u015f birli\u011fi konular\u0131n\u0131n ele al\u0131nd\u0131\u011f\u0131 belirtildi.\n\nT\u00fcrk kamu ve \u00f6zel sekt\u00f6r \u015firketlerinin Libya'daki altyap\u0131 ve petrol konular\u0131ndaki \u00e7al\u0131\u015fmalar\u0131 ve yat\u0131r\u0131mlar\u0131n\u0131n g\u00f6r\u00fc\u015f\u00fcld\u00fc\u011f\u00fc ifade edilen a\u00e7\u0131klamada, iki \u00fclke aras\u0131nda Kas\u0131m 2019'da \"g\u00fcvenlik ve askeri i\u015f birli\u011fi ile deniz yetki alanlar\u0131n\u0131n s\u0131n\u0131rland\u0131r\u0131lmas\u0131\" konular\u0131nda mutabakat muht\u0131ralar\u0131n\u0131n imzaland\u0131\u011f\u0131 hat\u0131rlat\u0131ld\u0131.\n\nA\u00e7\u0131klamada, bu muht\u0131ralar \u0131\u015f\u0131\u011f\u0131nda Libya'n\u0131n savunma ve g\u00fcvenlik g\u00fcc\u00fcn\u00fcn olu\u015fturulmas\u0131nda dayan\u0131\u015fma, Libya g\u00fcvenlik g\u00fc\u00e7lerinin e\u011fitilmesi ve donat\u0131lmas\u0131 ile deniz yetki alanlar\u0131 konusunun da ele al\u0131nd\u0131\u011f\u0131 vurguland\u0131.\n\n\u00c7avu\u015fo\u011flu, Albayrak ve Kal\u0131n, Libya Y\u00fcksek Devlet Konseyi Ba\u015fkan\u0131 Halid El-Me\u015fri ile de bir araya geldi.", "keywords": [], "meta_keywords": [""], "tags": [], "authors": ["K\u00e2z\u0131m G\u00fcle\u00e7y\u00fcz", "M. Latif Sali\u0307ho\u011flu", "Ali Fer\u015fado\u011flu", "Bilal Said Parlako\u011flu", "Ahmet Battal", "Cevher \u0130lhan", "\u0130brahim \u00d6zdabak", "\u00c7etin Acar", "Mikail Yaprak"], "publish_date": null, "summary": "", "article_html": "", "meta_description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, Hazine ve Maliye Bakan\u0131 Berat Albayrak, M\u0130T Ba\u015fkan\u0131 Hakan Fidan ve Cumhurba\u015fkanl\u0131\u011f\u0131 S\u00f6zc\u00fcs\u00fc \u0130brahim Kal\u0131n, Libya'n\u0131n ba\u015fkenti Trablus'ta Libya Ba\u015fbakan\u0131 Fayiz es-Serrac ile g\u00f6r\u00fc\u015ft\u00fc.", "meta_lang": "", "meta_favicon": "", "meta_data": {"viewport": "width=device-width, initial-scale=1, maximum-scale=1, user-scalable=no", "title": "Libya'daki zirveye ili\u015fkin a\u00e7\u0131klama", "description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, Hazine ve Maliye Bakan\u0131 Berat Albayrak, M\u0130T Ba\u015fkan\u0131 Hakan Fidan ve Cumhurba\u015fkanl\u0131\u011f\u0131 S\u00f6zc\u00fcs\u00fc \u0130brahim Kal\u0131n, Libya'n\u0131n ba\u015fkenti Trablus'ta Libya Ba\u015fbakan\u0131 Fayiz es-Serrac ile g\u00f6r\u00fc\u015ft\u00fc.", "image": "https://www.yeniasya.com.tr/Sites/YeniAsya/Upload/images/Content/2020/06/17/thumbs_b_c_31ff289245907d689e2ead05c62eeb5b.jpg", "copyright": "Yeni Asya Medya Grup", "medium": "news", "distribution": "global", "rating": "general", "robots": "index, follow", "expires": "never", "okunet": 0, "twitter": {"card": "summary", "site": "@yeniasya", "image": "https://www.yeniasya.com.tr/Sites/YeniAsya/Upload/images/Content/2020/06/17/thumbs_b_c_31ff289245907d689e2ead05c62eeb5b.jpg", "title": "Libya'daki zirveye ili\u015fkin a\u00e7\u0131klama", "description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, Hazine ve Maliye Bakan\u0131 Berat Albayrak, M\u0130T Ba\u015fkan\u0131 Hakan Fidan ve Cumhurba\u015fkanl\u0131\u011f\u0131 S\u00f6zc\u00fcs\u00fc \u0130brahim Kal\u0131n, Libya'n\u0131n ba\u015fkenti Trablus'ta Libya Ba\u015fbakan\u0131 Fayiz es-Serrac ile g\u00f6r\u00fc\u015ft\u00fc.", "url": "https://www.yeniasya.com.tr/gundem/libya-daki-zirveye-iliskin-aciklama_522327"}, "og": {"type": "article", "title": "Libya'daki zirveye ili\u015fkin a\u00e7\u0131klama", "description": "D\u0131\u015fi\u015fleri Bakan\u0131 Mevl\u00fct \u00c7avu\u015fo\u011flu, Hazine ve Maliye Bakan\u0131 Berat Albayrak, M\u0130T Ba\u015fkan\u0131 Hakan Fidan ve Cumhurba\u015fkanl\u0131\u011f\u0131 S\u00f6zc\u00fcs\u00fc \u0130brahim Kal\u0131n, Libya'n\u0131n ba\u015fkenti Trablus'ta Libya Ba\u015fbakan\u0131 Fayiz es-Serrac ile g\u00f6r\u00fc\u015ft\u00fc.", "image": "https://www.yeniasya.com.tr/Sites/YeniAsya/Upload/images/Content/2020/06/17/thumbs_b_c_31ff289245907d689e2ead05c62eeb5b.jpg", "site_name": "YEN\u0130 ASYA - Ger\u00e7ekten haber verir", "url": "https://www.yeniasya.com.tr/gundem/libya-daki-zirveye-iliskin-aciklama_522327"}}, "canonical_link": "https://www.yeniasya.com.tr/gundem/libya-daki-zirveye-iliskin-aciklama_522327"}