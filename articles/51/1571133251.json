{"source_url": "https://web.archive.org", "url": "https://web.archive.org/web/20200420204352id_/https://biznes.gazetaprawna.pl/artykuly/1467556,obajtek-inwestycje-pkn-oorlen-koronawirus.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "title": "Prezes Orlenu: W trudnych czasach trzeba inwestowa\u0107, teraz jest na to najlepsza pora", "top_image": "https://g.gazetaprawna.pl/p/_wspolne/pliki/4478000/4478410-daniel-obajtek-pkn-orlen.jpg", "meta_img": "https://g.gazetaprawna.pl/p/_wspolne/pliki/4478000/4478410-daniel-obajtek-pkn-orlen.jpg", "images": ["https://g0.gazetaprawna.pl/gp/sgp/img/pixel.gif", "https://g0.gazetaprawna.pl/gp/sgp/img/logo.infor.footer.png", "https://g3.gazetaprawna.pl/gp/sgp/img/icon.search.png", "https://static.gazetaprawna.pl/img/logo.gazetaprawna.gif", "https://g5.gazetaprawna.pl/gp/sgp/img/icon.menu.black.png", "https://g1.gazetaprawna.pl/gp/sgp/img/icon.login.png", "https://g.gazetaprawna.pl/p/_wspolne/pliki/4478000/4478410-daniel-obajtek-pkn-orlen.jpg", "https://g4.gazetaprawna.pl/gp/sgp/img/icon.home.black.png", "https://g0.gazetaprawna.pl/gp/sgp/img/icon.login.png"], "movies": [], "text": "\"Firma jest stabilna i dobrze przygotowana na kryzys, mamy odpowiednie zabezpieczenia w zakresie finansowania. Utrzymujemy moce produkcyjne i nie zamierzamy schodzi\u0107 z plan\u00f3w produkcyjnych. Nie rezygnujemy ani z inwestycji, ani z akwizycji\" - powiedzia\u0142 Obajtek w rozmowie z ISBnews.\n\n\n\nPrezes poinformowa\u0142, \u017ce zgodnie z planem realizowana jest sprzeda\u017c zagraniczna, koncern nie rezygnuje r\u00f3wnie\u017c z przewidzianych na ten rok plan\u00f3w remontowych.\n\n\n\n\"Nigdy nie ukrywa\u0142em, \u017ce inwestycje s\u0105 moim 'oczkiem w g\u0142owie'. Uwa\u017cam, \u017ce w\u0142a\u015bnie w trudnych czasach trzeba inwestowa\u0107, teraz jest na to najlepsza pora. W I kwartale 2020 roku nie mieli\u015bmy \u017cadnych op\u00f3\u017anie\u0144 w planach realizacji capeksu\" - doda\u0142.\n\n\n\nSzef Orlenu nie chcia\u0142 ujawni\u0107, o ile spad\u0142a sprzeda\u017c paliw na stacjach koncernu od czasu wybuchu pandemii, ale zapewni\u0142, \u017ce firma nie ma plan\u00f3w zamykania lub ograniczania pracy stacji paliw.\n\n\n\n\"Mimo ci\u0119\u017ckiego czasu dla gospodarki wszelkie dostawy i logistyka s\u0105 zabezpieczone. To r\u00f3wnie\u017c dla nas swoisty test, kt\u00f3ry do tej pory zdajemy. R\u00f3wnie\u017c nasi pracownicy podchodz\u0105 do tego nie tylko jak do pracy na co dzie\u0144, ale w pewnym sensie tak\u017ce jak do misji zabezpieczania bezpiecze\u0144stwa energetycznego kraju i za to im dzi\u0119kuj\u0119\" - podkre\u015bli\u0142.\n\n\n\nPrezes przyzna\u0142, \u017ce trudno jednoznacznie powiedzie\u0107, jak d\u0142ugo jeszcze potrwaj\u0105 ograniczenia niezb\u0119dne do zwalczenia epidemii koronawirusa, bo mamy do czynienia prawdopodobnie z najwi\u0119kszym kryzysem na skal\u0119 globaln\u0105 od czas\u00f3w II Wojny \u015awiatowej, ale ma nadziej\u0119, \u017ce za jaki\u015b czas sytuacja zacznie powoli wraca\u0107 do normy.\n\n\n\n\"Boj\u0119 si\u0119, \u017ce konsekwencj\u0105 kryzysu, wywo\u0142anego pandemi\u0105 koronawirusa, szczeg\u00f3lnie odczuwaln\u0105 w Polsce mo\u017ce by\u0107 niepewno\u015b\u0107 inwestycyjna. W ostatnich czterech latach Polacy mieli poczucie stabilno\u015bci i bezpiecze\u0144stwa finansowego. \u0179le by si\u0119 sta\u0142o, gdyby\u015bmy po jako nar\u00f3d, kt\u00f3ry ma przykre do\u015bwiadczenia z historii, znowu bali si\u0119 inwestowa\u0107\" - powiedzia\u0142.\n\n\n\n\"To od nas zale\u017cy, jak b\u0119dzie wygl\u0105da\u0142a gospodarka po pandemii. Dlatego musimy wspiera\u0107 polskie firmy i jeszcze bardziej zdecydowanie ni\u017c dot\u0105d kierowa\u0107 si\u0119 patriotyzmem gospodarczym, bo w\u0142a\u015bnie w tak trudnym okresie jest on szczeg\u00f3lnie istotny. Kupujmy zatem polskie produkty, wspierajmy polskich producent\u00f3w, bo to da impuls polskiej gospodarce\" - podsumowa\u0142.\n\n\n\nGrupa PKN Orlen zarz\u0105dza sze\u015bcioma rafineriami w Polsce, Czechach i na Litwie, prowadzi te\u017c dzia\u0142alno\u015b\u0107 wydobywcz\u0105 w Polsce i w Kanadzie. Jej skonsolidowane przychody ze sprzeda\u017cy si\u0119gn\u0119\u0142y 111,2 mld z\u0142 w 2019 r. Sp\u00f3\u0142ka jest notowana na GPW od 1999 r.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "", "meta_favicon": "https://www.gazetaprawna.pl/favicon.ico", "meta_data": {"Description": "Mimo trudnej sytuacji wywo\u0142anej pandemi\u0105 koronawirusa, PKN Orlen obecnie nie planuje ogranicza\u0107 plan\u00f3w produkcji, ani wstrzymywa\u0107 b\u0105d\u017a op\u00f3\u017ania\u0107 inwestycji i akwizycji, poinformowa\u0142 ISBnews prezes Daniel Obajtek.", "msvalidate.01": "AB990C90B0F7B12E7BBE98C772351E24", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "msapplication-TileColor": "#FFFFFF", "msapplication-TileImage": "https://www.gazetaprawna.pl/144x144-gp_pl.png", "msapplication-config": "https://www.gazetaprawna.pl/browserconfig.xml", "Keywords": "Obajtek, inwestcje, PKN Orlen, orlen", "fb": {"app_id": 276313282213, "page_id": 114453729684, "pages": 114453729684}, "robots": "max-snippet:160, max-image-preview:normal, max-video-preview:60", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "HandheldFriendly": "True", "MobileOptimized": 320, "format-detection": "telephone=no", "apple-mobile-web-app-status-bar-style": "black-translucent", "apple-mobile-web-app-capable": "yes", "og": {"url": "http://biznes.gazetaprawna.pl/artykuly/1467556,obajtek-inwestycje-pkn-oorlen-koronawirus.html", "type": "article", "title": "Prezes Orlenu: W trudnych czasach trzeba inwestowa\u0107, teraz jest na to najlepsza pora", "description": "Mimo trudnej sytuacji wywo\u0142anej pandemi\u0105 koronawirusa, PKN Orlen obecnie nie planuje ogranicza\u0107 plan\u00f3w produkcji, ani wstrzymywa\u0107 b\u0105d\u017a op\u00f3\u017ania\u0107 inwestycji i akwizycji, poinformowa\u0142 ISBnews prezes Daniel Obajtek.", "image": "https://g.gazetaprawna.pl/p/_wspolne/pliki/4478000/4478410-daniel-obajtek-pkn-orlen.jpg", "site_name": "biznes.gazetaprawna.pl"}, "twitter": {"title": "Prezes Orlenu: W trudnych czasach trzeba inwestowa\u0107, teraz jest na to najlepsza pora", "description": "Mimo trudnej sytuacji wywo\u0142anej pandemi\u0105 koronawirusa, PKN Orlen obecnie nie planuje ogranicza\u0107 plan\u00f3w produkcji, ani wstrzymywa\u0107 b\u0105d\u017a op\u00f3\u017ania\u0107 inwestycji i akwizycji, poinformowa\u0142 ISBnews prezes Daniel Obajtek.", "card": "summary_large_image", "image": "https://g.gazetaprawna.pl/p/_wspolne/pliki/4478000/4478410-daniel-obajtek-pkn-orlen.jpg", "site": "@gazetaprawnapl"}, "news_keywords": "Obajtek, inwestcje, PKN Orlen, orlen"}, "canonical_link": "https://biznes.gazetaprawna.pl/artykuly/1467556,obajtek-inwestycje-pkn-oorlen-koronawirus.html"}