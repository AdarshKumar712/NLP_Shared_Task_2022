{"source_url": "https://www.durushaber.com.tr", "url": "https://www.durushaber.com.tr/ekonomi-emek/ibb-ciftcinin-satamadigi-urunu-alacak-h46217.html", "title": "\u0130BB \u00e7ift\u00e7inin satamad\u0131\u011f\u0131 \u00fcr\u00fcn\u00fc alacak", "top_image": "https://www.durushaber.com.tr/images/haberler/2020/04/ciftcinin-satamadigi-urunu-ibb-alacak_35e9b.jpg", "meta_img": "https://www.durushaber.com.tr/images/haberler/2020/04/ciftcinin-satamadigi-urunu-ibb-alacak_35e9b.jpg", "images": ["https://www.durushaber.com.tr/images/album/thumbs/e293460f1659adf5.jpg", "https://www.durushaber.com.tr/images/album/thumbs/2ac3006a65fd797a.jpg", "https://www.durushaber.com.tr/images/haberler/2020/04/hdp-li-vekilin-ihlal-basvurusuna-aym-45-yil-sonra-yanit-verdi_bdfc9.jpg", "https://www.durushaber.com.tr/images/album/thumbs/parti-kapak_16_9_1581323625.jpg", "https://www.durushaber.com.tr/images/haberler/2020/04/demirtas-in-tahliye-talebine-iliskin-avukatindan-onemli-aciklama_1b2bf.jpg", "https://www.durushaber.com.tr/images/haberler/2020/04/kayyim-akp-den-istifa-eden-kisiyi-ozel-kalem-i-yapti_993c7.jpg", "https://www.durushaber.com.tr/images/haberler/2020/04/cezaevlerinden-tahliyeler-basladi_807e8.jpg", "https://www.durushaber.com.tr/images/haberler/2020/04/ciftcinin-satamadigi-urunu-ibb-alacak_35e9b.jpg", "https://www.durushaber.com.tr/thumb.php?src=https://www.durushaber.com.tr/images/banner/buyuk_1.jpg&w=300&h=300&q=100", "https://www.durushaber.com.tr/images/haberler/2020/04/siirt-belediyesi-bos-arazisini-yoksullar-icin-ekecek_9a4b6.jpg", "https://www.durushaber.com.tr/images/security_code.jpg", "https://www.durushaber.com.tr/images/haberler/2020/04/ahmet-hakan-dan-iktidara-imamoglu-tepkisi_6bc09.jpg", "https://www.durushaber.com.tr/images/banner/logo_1_1.png", "https://mc.yandex.ru/watch/40909959", "https://www.durushaber.com.tr/_themes/hs-royal/images/no_author.jpg", "https://www.durushaber.com.tr/images/album/thumbs/diyarbakYr_sokaYa_cYkma_yasaYY-koronavirus_5.jpg", "https://www.durushaber.com.tr/images/banner/duruslogo.png"], "movies": [], "text": "\u0130stanbul B\u00fcy\u00fck\u015fehir Belediyesi, korona vir\u00fcs\u00fc salg\u0131n\u0131nda halk\u0131n g\u0131da ihtiyac\u0131n\u0131 kar\u015f\u0131lamak ve \u00e7ift\u00e7iye destek olmak i\u00e7in \u00fcretim seferberli\u011fi ba\u015flatt\u0131. Belediye, \u00e7ift\u00e7inin satamad\u0131\u011f\u0131 \u00fcr\u00fcn\u00fcn\u00fc hal fiyat\u0131 \u00fczerinden sat\u0131n alacak. Al\u0131nan \u00fcr\u00fcnler ihtiya\u00e7 sahibi ailelere da\u011f\u0131t\u0131lacak.\n\n\u00c7ift\u00e7iye yap\u0131lacak deste\u011fe ili\u015fkin bilgi veren \u0130stanbul B\u00fcy\u00fck\u015fehir Belediyesi,Muhtarl\u0131klar ve G\u0131da Dairesi M\u00fcd\u00fcr\u00fc Ahmet Atal\u0131k, salg\u0131nla m\u00fccadele d\u00f6neminde \u0130stanbullular\u0131n g\u0131da ihtiyac\u0131n\u0131 kar\u015f\u0131lamada ve \u00e7ift\u00e7inin \u00fcretimine devam etmesini sa\u011flamada \u00f6nemli ad\u0131mlar atm\u0131\u015f olacaklar\u0131n\u0131 s\u00f6yledi.\n\nTOHUM VE G\u00dcBRE H\u0130BE YAPILACAK\n\nDestek s\u00fcrecinde, tohum, fide, tar\u0131m ilac\u0131, g\u00fcbre ve damla sulama gibi \u00e7ift\u00e7iye maliyet y\u00fck\u00fc olan kalemlerde hibe yap\u0131laca\u011f\u0131n\u0131 a\u00e7\u0131klayan Atal\u0131k, \u201c\u00dcretimin her a\u015famas\u0131nda \u00e7ift\u00e7iler ziraat m\u00fchendislerinden bilgi ve destek alabilecek. \u00c7ift\u00e7i \u00fcr\u00fcn\u00fc istedi\u011fi gibi satabilecek, satamad\u0131\u011f\u0131 ko\u015fulda \u0130BB devreye girecek. \u00c7ift\u00e7inin \u00fcr\u00fcn\u00fcn\u00fc, hal fiyat\u0131 \u00fczerinden sat\u0131n alacak. Al\u0131nan \u00fcr\u00fcn de ihtiyac\u0131 olan ailelere \u00fccretsiz da\u011f\u0131t\u0131lacak\u201d dedi.\n\nZ\u0130RAAT M\u00dcHEND\u0130SLER\u0130 \u00c7\u0130FT\u00c7\u0130Y\u0130 Y\u00d6NLEND\u0130RECEK\n\nKentin topra\u011f\u0131 ile en iyi \u015fekilde uyum sa\u011flayacak domates, salatal\u0131k, biber, patl\u0131can ve karpuz \u00e7e\u015fitleri tohum veya fidelerinin \u00e7ift\u00e7ilere hibe edilece\u011fini bildiren Atal\u0131k, uzman ziraat m\u00fchendislerinin de \u00fcretimin her a\u015famas\u0131nda \u00e7ift\u00e7inin bilin\u00e7li \u00fcretim yapmas\u0131 i\u00e7in y\u00f6nlendirici g\u00f6rev \u00fcstlenece\u011fini anlatt\u0131.\n\nH\u0130BELER KAYIT YAPTIRAN \u00c7\u0130FT\u00c7\u0130LERE DA\u011eITILACAK\n\nM\u00fchendislerin sebze ve meyve tar\u0131m\u0131 yap\u0131lan k\u0131rsal mahalle muhtarlar\u0131yla ve \u00e7ift\u00e7ilerle g\u00f6r\u00fc\u015fmelere ba\u015flad\u0131\u011f\u0131n\u0131 belirten Atal\u0131k kay\u0131t i\u00e7in \u015funlar\u0131 s\u00f6yledi: Proje yakla\u015f\u0131k 1.500 dekar alanda uygulanacak. Fide ve tohumlar\u0131m\u0131z\u0131 1-15 May\u0131s aral\u0131\u011f\u0131nda toprakla bulu\u015fturarak projemizi ba\u015flatm\u0131\u015f olaca\u011f\u0131z. Hibeler, muhtarl\u0131k ve kooperatiflere kay\u0131t yapt\u0131ran \u00e7ift\u00e7ilere da\u011f\u0131t\u0131lacak. \u00c7ift\u00e7ilerimizin, ayn\u0131 zamanda 0505 474 32 35 irtibat numaras\u0131ndan kay\u0131t yapt\u0131rmas\u0131 da m\u00fcmk\u00fcn olacak.", "keywords": [], "meta_keywords": ["\u00c7ift\u00e7i", "\u00fcr\u00fcn", "\u0130BB", "\u0130stanbul B\u00fcy\u00fck\u015fehir Belediye", "Korona"], "tags": [], "authors": ["Duru\u015f Haber"], "publish_date": null, "summary": "", "article_html": "", "meta_description": "\u0130stanbul B\u00fcy\u00fck\u015fehir Belediyesi korona vir\u00fcs\u00fc salg\u0131n\u0131nda halk\u0131n g\u0131da ihtiyac\u0131n\u0131 kar\u015f\u0131lamak ve \u00e7ift\u00e7iye destek olmak i\u00e7in \u00fcretim seferberli\u011fi", "meta_lang": "tr", "meta_favicon": "https://www.durushaber.com.tr/_themes/hs-royal/images/favicon.ico", "meta_data": {"viewport": "width=device-width, initial-scale=1", "description": "\u0130stanbul B\u00fcy\u00fck\u015fehir Belediyesi korona vir\u00fcs\u00fc salg\u0131n\u0131nda halk\u0131n g\u0131da ihtiyac\u0131n\u0131 kar\u015f\u0131lamak ve \u00e7ift\u00e7iye destek olmak i\u00e7in \u00fcretim seferberli\u011fi", "keywords": "\u00c7ift\u00e7i, \u00fcr\u00fcn, \u0130BB, \u0130stanbul B\u00fcy\u00fck\u015fehir Belediye, Korona", "news_keywords": "\u00c7ift\u00e7i, \u00fcr\u00fcn, \u0130BB, \u0130stanbul B\u00fcy\u00fck\u015fehir Belediye, Korona", "robots": "noodp", "author": "Duru\u015f Haber", "fb": {"admins": 10213183142234014, "pages": 146530245918925}, "theme-color": "#34495e", "og": {"type": "article", "site_name": "Duru\u015f Haber", "title": "\u0130BB \u00e7ift\u00e7inin satamad\u0131\u011f\u0131 \u00fcr\u00fcn\u00fc alacak", "description": "\u0130stanbul B\u00fcy\u00fck\u015fehir Belediyesi korona vir\u00fcs\u00fc salg\u0131n\u0131nda halk\u0131n g\u0131da ihtiyac\u0131n\u0131 kar\u015f\u0131lamak ve \u00e7ift\u00e7iye destek olmak i\u00e7in \u00fcretim seferberli\u011fi", "url": "https://www.durushaber.com.tr/ekonomi-emek/ibb-ciftcinin-satamadigi-urunu-alacak-h46217.html", "image": "https://www.durushaber.com.tr/images/haberler/2020/04/ciftcinin-satamadigi-urunu-ibb-alacak_35e9b.jpg"}, "twitter": {"card": "summary_large_image", "url": "http://www.durushaber.com.tr/ekonomi-emek/ibb-ciftcinin-satamadigi-urunu-alacak-h46217.html", "domain": "https://www.durushaber.com.tr/", "site": "durushabercom", "title": "\u0130BB \u00e7ift\u00e7inin satamad\u0131\u011f\u0131 \u00fcr\u00fcn\u00fc alacak", "description": "\u0130stanbul B\u00fcy\u00fck\u015fehir Belediyesi korona vir\u00fcs\u00fc salg\u0131n\u0131nda halk\u0131n g\u0131da ihtiyac\u0131n\u0131 kar\u015f\u0131lamak ve \u00e7ift\u00e7iye destek olmak i\u00e7in \u00fcretim seferberli\u011fi", "image": {"src": "https://www.durushaber.com.tr/images/haberler/2020/04/ciftcinin-satamadigi-urunu-ibb-alacak_35e9b.jpg"}}, "apple-itunes-app": "app-id=1163094909", "google-play-app": "app-id=com.tebilisim.android.radikal24", "dc.language": "tr", "dc.source": "https://www.durushaber.com.tr/", "dc.title": "\u0130BB \u00e7ift\u00e7inin satamad\u0131\u011f\u0131 \u00fcr\u00fcn\u00fc alacak | Duru\u015f Haber", "dc.keywords": "\u00c7ift\u00e7i, \u00fcr\u00fcn, \u0130BB, \u0130stanbul B\u00fcy\u00fck\u015fehir Belediye, Korona", "dc.description": "\u0130stanbul B\u00fcy\u00fck\u015fehir Belediyesi korona vir\u00fcs\u00fc salg\u0131n\u0131nda halk\u0131n g\u0131da ihtiyac\u0131n\u0131 kar\u015f\u0131lamak ve \u00e7ift\u00e7iye destek olmak i\u00e7in \u00fcretim seferberli\u011fi"}, "canonical_link": "https://www.durushaber.com.tr/ekonomi-emek/ibb-ciftcinin-satamadigi-urunu-alacak-h46217.html"}