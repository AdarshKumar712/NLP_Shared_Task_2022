{"source_url": "https://nczas.com", "url": "https://nczas.com/2020/05/21/wypuscili-stonoge-z-aresztu-siedzial-od-6-maja/", "title": "Wypu\u015bcili Stonog\u0119 z aresztu. Siedzia\u0142 od 6 maja", "top_image": "https://nczas.com/wp-content/uploads/2020/04/94615501_1584505865041553_122276829858889728_o.jpg", "meta_img": "https://nczas.com/wp-content/uploads/2020/04/94615501_1584505865041553_122276829858889728_o.jpg", "images": ["https://nczas.com/wp-content/uploads/2019/07/logo_nczas_najwyzszy-czas.png", "https://mc.yandex.ru/watch/52995412", "https://nczas.com/wp-content/uploads/2020/05/zima_wiosna_pogoda_nczas-218x150.jpg", "https://nczas.com/wp-content/uploads/2020/02/bardala_palestyna_dolina_jordanu-100x70.jpg", "https://nczas.com/wp-content/uploads/2020/04/94615501_1584505865041553_122276829858889728_o-696x438.jpg", "https://nczas.com/wp-content/uploads/2020/05/LEWANDOWSKA_KOSINIAK_TVP_NCZAS-218x150.jpg", "https://nczas.com/wp-content/uploads/2019/12/Jacek-Kurski-TVP-100x70.jpg", "https://nczas.com/wp-content/uploads/2020/05/bosak-dziambor-strzelnica-bron-218x150.jpg", "https://nczas.com/wp-content/uploads/2020/04/500plus_nczas-218x150.jpg", "https://nczas.com/wp-content/uploads/2020/04/94615501_1584505865041553_122276829858889728_o.jpg", "https://nczas.com/wp-content/uploads/2020/05/qr_aplikacja-100x70.jpg", "https://nczas.com/wp-content/uploads/2019/12/Jacek-Kurski-TVP-218x150.jpg", "https://nczas.com/wp-content/uploads/2020/05/laptop_komputer_mezczyna_internet_nczas-100x70.jpg", "https://nczas.com/wp-content/uploads/2019/12/pieniadze_podatki_kredyty-218x150.jpg", "https://nczas.com/wp-content/uploads/2020/05/bosak-dziambor-strzelnica-bron-100x70.jpg", "https://nczas.com/wp-content/uploads/2020/05/biedronka_dino_nczas-218x150.jpg", "https://nczas.com/wp-content/uploads/2020/02/Wojciech_Cejrowski_nczas.com-1-218x150.jpg", "https://nczas.com/wp-content/uploads/2016/10/logo_nczas.png", "https://nczas.com/wp-content/uploads/2020/05/koriwn_nczas-218x150.jpg"], "movies": [], "text": "Zbigniew Stonoga opu\u015bci\u0142 areszt po wp\u0142aceniu por\u0119czenia maj\u0105tkowego w kwocie 200 tys. z\u0142 \u2013 dowiedzia\u0142a si\u0119 PAP. Przebywa\u0142 w nim od 6 maja.\n\nPost\u0119powanie, kt\u00f3rego dotyczy\u0142 wniosek aresztowy, jest \u201eodpryskiem\u201d sprawy, w kt\u00f3rej g\u0142\u00f3wny proces toczy si\u0119 ju\u017c przed krakowskim s\u0105dem, ma chodzi\u0107 m.in. o zarzut prania pieni\u0119dzy.\n\n28 lutego br. S\u0105d Rejonowy dla Warszawy-Pragi P\u00f3\u0142noc nie uwzgl\u0119dni\u0142 wniosku o areszt. \u201eS\u0105d uzna\u0142, \u017ce nie ma \u017cadnych przes\u0142anek do zastosowania aresztu, s\u0105d nie zastosowa\u0142 tak\u017ce innych \u015brodk\u00f3w zapobiegawczych\u201d \u2013 m\u00f3wili wtedy obro\u0144cy Stonogi.\n\nNa tamto postanowienie prokuratura z\u0142o\u017cy\u0142a za\u017calenie, kt\u00f3rym na pocz\u0105tku maja zajmowa\u0142 si\u0119 S\u0105d Okr\u0119gowy Warszawa-Praga. Ten orzek\u0142 wobec Stonogi warunkowy areszt. Przebywa\u0142 w nim od 6 maja i jak dowiedzia\u0142a si\u0119 PAP w poniedzia\u0142ek opu\u015bci\u0142 go po wp\u0142aceniu por\u0119czenia maj\u0105tkowego w kwocie 200 tys. z\u0142.\n\nRok temu przed s\u0105dem w Krakowie rozpocz\u0105\u0142 si\u0119 proces dziewi\u0119ciu os\u00f3b \u2013 w tym Stonogi \u2013 odpowiadaj\u0105cych za wyrz\u0105dzenie szkody znacznej warto\u015bci w maj\u0105tku krakowskiej sp\u00f3\u0142ki motoryzacyjnej Viamot. Wed\u0142ug prokuratury, w wyniku dzia\u0142a\u0144 tych os\u00f3b sp\u00f3\u0142ka mia\u0142a straci\u0107 ponad 42 mln z\u0142.\n\nW po\u0142owie maja S\u0105d Rejonowy Lublin-Zach\u00f3d nie uwzgl\u0119dni\u0142 innego wniosku lubelskiej prokuratury o aresztowanie Zbigniewa Stonogi. O aresztowanie Stonogi wyst\u0105pi\u0142a po raz trzeci Prokuratura Regionalna w Lublinie, kt\u00f3ra zarzuci\u0142a mu oszustwa podczas prowadzenia dzia\u0142alno\u015bci charytatywnej i pranie brudnych pieni\u0119dzy. Chodzi o ponad 900 tys. z\u0142. (PAP)", "keywords": [], "meta_keywords": [""], "tags": [], "authors": [], "publish_date": "Thu May 21 00:00:00 2020", "summary": "", "article_html": "", "meta_description": "Zbigniew Stonoga opu\u015bci\u0142 areszt po wp\u0142aceniu por\u0119czenia maj\u0105tkowego w kwocie 200 tys. z\u0142 \u2013 dowiedzia\u0142a si\u0119 PAP. Przebywa\u0142 w nim od 6 maja. Post\u0119powanie,", "meta_lang": "pl", "meta_favicon": "https://nczas.com/wp-content/uploads/2019/12/favicon-nczas.png", "meta_data": {"viewport": "width=device-width, initial-scale=1.0", "description": "Zbigniew Stonoga opu\u015bci\u0142 areszt po wp\u0142aceniu por\u0119czenia maj\u0105tkowego w kwocie 200 tys. z\u0142 \u2013 dowiedzia\u0142a si\u0119 PAP. Przebywa\u0142 w nim od 6 maja. Post\u0119powanie,", "robots": "index, follow", "googlebot": "index, follow, max-snippet:-1, max-image-preview:large, max-video-preview:-1", "bingbot": "index, follow, max-snippet:-1, max-image-preview:large, max-video-preview:-1", "og": {"locale": "pl_PL", "type": "article", "title": "Wypu\u015bcili Stonog\u0119 z aresztu. Siedzia\u0142 od 6 maja - NCZAS.COM", "description": "Zbigniew Stonoga opu\u015bci\u0142 areszt po wp\u0142aceniu por\u0119czenia maj\u0105tkowego w kwocie 200 tys. z\u0142 \u2013 dowiedzia\u0142a si\u0119 PAP. Przebywa\u0142 w nim od 6 maja. Post\u0119powanie,", "url": "https://nczas.com/2020/05/21/wypuscili-stonoge-z-aresztu-siedzial-od-6-maja/", "site_name": "NCZAS.COM", "image": {"identifier": "https://nczas.com/wp-content/uploads/2020/04/94615501_1584505865041553_122276829858889728_o.jpg", "width": 1200, "height": 756}}, "article": {"publisher": "https://www.facebook.com/nczas", "published_time": "2020-05-21T10:37:01+00:00"}, "twitter": {"card": "summary_large_image"}, "generator": "WordPress 5.4.1", "onesignal": "wordpress-plugin"}, "canonical_link": "https://nczas.com/2020/05/21/wypuscili-stonoge-z-aresztu-siedzial-od-6-maja/"}