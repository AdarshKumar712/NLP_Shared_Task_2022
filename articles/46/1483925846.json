{"source_url": "https://web.archive.org", "url": "https://web.archive.org/web/20200102171307id_/https://wiadomosci.dziennik.pl/polityka/artykuly/616870,polska-kadencja-niestaly-czlonek-rb-onz-koniec.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Zako\u0144czy\u0142a si\u0119 kadencja Polski jako niesta\u0142ego cz\u0142onka RB ONZ", "top_image": "https://ocdn.eu/pulscms-transforms/1/G1fktkuTURBXy84MzNkZDliOS1jNzQ3LTRhMjEtOWE4YS05NzczOTViZGY1ZDQuanBlZ5GTBc0EsM0CdA", "meta_img": "https://ocdn.eu/pulscms-transforms/1/G1fktkuTURBXy84MzNkZDliOS1jNzQ3LTRhMjEtOWE4YS05NzczOTViZGY1ZDQuanBlZ5GTBc0EsM0CdA", "images": ["https://web.archive.org/web/20200102171307id_/https://wiadomosci.dziennik.pl/polityka/artykuly/616870,polska-kadencja-niestaly-czlonek-rb-onz-koniec.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/G1fktkuTURBXy84MzNkZDliOS1jNzQ3LTRhMjEtOWE4YS05NzczOTViZGY1ZDQuanBlZ5GTBc0EsM0CdA", "https://ocdn.eu/pulscms-transforms/1/umfk9kuTURBXy84MzNkZDliOS1jNzQ3LTRhMjEtOWE4YS05NzczOTViZGY1ZDQuanBlZ5GTBc0DFM0BvIGhMAE", "data:"], "movies": [], "text": "Ambasador RP przy ONZ podkre\u015bli\u0142a, \u017ce dzia\u0142alno\u015b\u0107 na forum najwa\u017cniejszego organu politycznego w systemie Narod\u00f3w Zjednoczonych umo\u017cliwi\u0142a Polsce udzia\u0142 w procesie decyzyjnym w sprawach wp\u0142ywaj\u0105cych na utrzymanie pokoju i bezpiecze\u0144stwa na \u015bwiecie. Dob\u00f3r priorytet\u00f3w, podejmowanie nowych inicjatyw, dobre relacje z t\u0105 organizacj\u0105 pozwoli\u0142y natomiast skutecznie kszta\u0142towa\u0107 wizerunek wiarygodnego i odpowiedzialnego gracza w polityce globalnej.\n\nZa du\u017cy sukces nale\u017cy uzna\u0107 jej zdaniem przyj\u0119cie w tym roku przez Rad\u0119 rezolucji po\u015bwi\u0119conej osobom z niepe\u0142nosprawno\u015bciami w konfliktach zbrojnych, opracowanej z inicjatywy Polski. Pierwszy w historii tego typu dokument poparli wszyscy cz\u0142onkowie RB.\n\nPolska zainspirowa\u0142a te\u017c przyj\u0119cie przez Zgromadzenie Og\u00f3lne ONZ w maju br. rezolucji ustanawiaj\u0105cej 22 sierpnia mi\u0119dzynarodowym dniem upami\u0119tniaj\u0105cym ofiary akt\u00f3w przemocy ze wzgl\u0119du na religi\u0119 lub wyznanie. W sierpniu, podczas sprawowania prezydencji w RB, Polska pod przewodnictwem ministra spraw zagranicznych Jacka Czaputowicza przeprowadzi\u0142a spotkanie otwarte w formule Arria po\u015bwi\u0119cone tej tematyce. Dyskusja koncentrowa\u0142a si\u0119 na problemie wzmacniania bezpiecze\u0144stwa mniejszo\u015bci religijnych w trakcie konflikt\u00f3w zbrojnych.\n\nZar\u00f3wno szef MSZ, jak i ambasador Wronecka kilkakrotnie podnosili w rozmowach z PAP znaczenie priorytetu Polski, jakim by\u0142o umacnianie poszanowania prawa mi\u0119dzynarodowego, w tym humanitarnego. Problematyka ta nie tylko trafi\u0142a na agend\u0119 RB i jej cia\u0142 pomocniczych w czasie po\u015bwi\u0119canych temu spotka\u0144, ale te\u017c sta\u0142a si\u0119 przedmiotem oddzielnych inicjatyw.\n\nW ramach sierpniowej prezydencji w RB Czaputowicz wzi\u0105\u0142 udzia\u0142 w otwartej debacie na temat sytuacji dzieci w konfliktach zbrojnych. Innym autorskim wydarzeniem by\u0142 w tamtym miesi\u0105cu briefing w Radzie z okazji 70. rocznicy podpisania konwencji genewskich o ochronie ofiar wojny. Kolejn\u0105 inicjatyw\u0105 by\u0142o przyj\u0119cie o\u015bwiadczenia przewodnicz\u0105cego RB na temat poszanowania mi\u0119dzynarodowego prawa humanitarnego, kt\u00f3rego tekst wynegocjowano przy wiod\u0105cej roli Polski.\n\nW trakcie prezydencji odby\u0142o si\u0119 tak\u017ce spotkanie wysokiego szczebla po\u015bwi\u0119cone Bliskiemu Wschodowi.\n\n\u201ePodkre\u015bleniem wagi, jak\u0105 Polska przywi\u0105za\u0142a do przewodnictwa w RB ONZ, by\u0142a obecno\u015b\u0107 delegacji polskiej na wysokim szczeblu w czasie czterech spotka\u0144 w sierpniu (w tym trzykrotnie na szczeblu Ministra Spraw Zagranicznych oraz raz na szczeblu Szefa Gabinetu Prezydenta RP). Zosta\u0142o to bardzo pozytywnie odebrane przez pa\u0144stwa cz\u0142onkowskie RB\u201d \u2013 podkre\u015bla Sta\u0142e Przedstawicielstwo Polski przy NZ.\n\nW rozmowie z PAP ambasador Wronecka nawi\u0105zywa\u0142a do przydzielonych Polsce w RB komitet\u00f3w sankcyjnych ds. Iraku, Sudanu i Sudanu Po\u0142udniowego.\n\n\u201eNa przyk\u0142ad komitet ds. Iraku by\u0142 od 15 lat niedro\u017cny, niewiele si\u0119 w nim dzia\u0142o. Doprowadzi\u0142am do tego, \u017ce zacz\u0105\u0142 funkcjonowa\u0107. Tak\u017ce komitet ds. Sudanu nabra\u0142 dynamiki, chocia\u017c nie wszystko mo\u017cna by\u0142o osi\u0105gn\u0105\u0107 w zwi\u0105zku ze zmieniaj\u0105c\u0105 si\u0119 tam sytuacj\u0105 polityczn\u0105. Podobnie by\u0142o z Sudanem Po\u0142udniowym\u201d \u2013 powiedzia\u0142a Wronecka.\n\nJak doda\u0142a, umiej\u0119tno\u015b\u0107 prowadzenia rozm\u00f3w z przedstawicielami kraj\u00f3w dotkni\u0119tych ob\u0142o\u017conych sankcjami z szacunkiem i pozytywnym podej\u015bciem przynosi\u0142a dobre rezultaty.\n\nWed\u0142ug polskiej plac\u00f3wki dyplomatycznej cz\u0142onkostwo w RB sta\u0142o si\u0119 wyj\u0105tkow\u0105 szans\u0105 na prezentowanie narodowych priorytet\u00f3w w skali globalnej i rozwini\u0119cia globalnych kontakt\u00f3w. Mo\u017ce si\u0119 to w rezultacie przyczyni\u0107 do rozbudowy relacji politycznych i gospodarczych z innymi pa\u0144stwami.\n\nW opinii plac\u00f3wki umocnienie pozycji Polski jako przewidywalnego, zaanga\u017cowanego, wiarygodnego i odpowiedzialnego partnera u\u0142atwia\u0142o wsp\u00f3\u0142prac\u0119 i koordynacj\u0119 stanowisk z innymi cz\u0142onkami Unii Europejskiej zasiadaj\u0105cymi w RB razem z Polsk\u0105. Mo\u017ce to pos\u0142u\u017cy\u0107 budowaniu wsp\u00f3lnego przekazu i ochrony wsp\u00f3lnych warto\u015bci.\n\nSta\u0142e Przedstawicielstwo RP przy NZ wskaza\u0142o, \u017ce inna korzy\u015b\u0107 p\u0142yn\u0105ca z do\u015bwiadcze\u0144 nabytych przez Polsk\u0119 w toku prac RB i uczestnictwa w procesie decyzyjnym na temat zagro\u017ce\u0144 dla globalnego pokoju i bezpiecze\u0144stwa to mo\u017cliwo\u015b\u0107 wypracowania w d\u0142u\u017cej perspektywie wizerunku Polski jako lidera regionu.\n\nJak przyzna\u0142a Wronecka, RB zarzuca si\u0119, \u017ce nie wywi\u0105zuje si\u0119 ze swoich zobowi\u0105za\u0144, nie potrafi zaj\u0105\u0107 zdecydowanego stanowiska w trudnych sprawach. Przypomnia\u0142a, \u017ce na ostatnim posiedzeniu Rady nie uda\u0142o si\u0119 przyj\u0105\u0107 - zdawa\u0142oby si\u0119 tylko technicznej - rezolucji dotycz\u0105cej mechanizmu transgranicznych dostaw humanitarnych do Syrii. Mechanizm ten jest kluczowy dla zapewnienia pomocy humanitarnej Syryjczykom, dostarczanej m.in. przez agendy systemu ONZ.\n\nPolska ambasador t\u0142umaczy\u0142a parali\u017c przede wszystkim podzia\u0142ami mi\u0119dzy sta\u0142ymi cz\u0142onkami Rady, maj\u0105cymi swoje partykularne interesy. Z satysfakcj\u0105 doda\u0142a zarazem, \u017ce w trakcie kadencji Polski w Radzie da\u0142o si\u0119 zaobserwowa\u0107 niezwykle pozytywn\u0105 dynamik\u0119 mi\u0119dzy 10 niesta\u0142ymi - albo, jak si\u0119 ich coraz cz\u0119\u015bciej dzisiaj okre\u015bla, wybieranymi - cz\u0142onkami Rady (tzw. pa\u0144stwa E-10).\n\nIch wsp\u00f3\u0142praca najbardziej uwidoczni\u0142a si\u0119 w tematach dotycz\u0105cych metod pracy Rady Bezpiecze\u0144stwa. Kraje E-10 niejednokrotnie wychodzi\u0142y z konstruktywnymi inicjatywami w sytuacjach, kiedy stali cz\u0142onkowie byli podzieleni.", "keywords": [], "meta_keywords": [""], "tags": [], "authors": ["Tym Si\u0119 Podpiera\u0142 Minister Pani Szyd\u0142o"], "publish_date": "Wed Jan  1 08:51:00 2020", "summary": "", "article_html": "", "meta_description": "31 grudnia zako\u0144czy\u0142a si\u0119 dwuletnia kadencja Polski jako niesta\u0142ego cz\u0142onka Rady Bezpiecze\u0144stwa ONZ. Udzia\u0142 w pracach Rady by\u0142 dla Polski okazj\u0105 do kreowania swego wizerunku jako wiarygodnego uczestnika polityki globalnej - oceni\u0142a sta\u0142a przedstawiciel RP przy ONZ Joanna Wronecka.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "3e01dda8-8b9c-4bf6-bbc7-23858a92b3d7", "pkg-uuid": "3e01dda8-8b9c-4bf6-bbc7-23858a92b3d7", "serviceUuid": "86dd851f-edb7-4e66-8829-57dac10280ad", "description": "31 grudnia zako\u0144czy\u0142a si\u0119 dwuletnia kadencja Polski jako niesta\u0142ego cz\u0142onka Rady Bezpiecze\u0144stwa ONZ. Udzia\u0142 w pracach Rady by\u0142 dla Polski okazj\u0105 do kreowania swego wizerunku jako wiarygodnego uczestnika polityki globalnej - oceni\u0142a sta\u0142a przedstawiciel RP przy ONZ Joanna Wronecka.", "og": {"title": "Zako\u0144czy\u0142a si\u0119 kadencja Polski jako niesta\u0142ego cz\u0142onka RB ONZ", "description": "31 grudnia zako\u0144czy\u0142a si\u0119 dwuletnia kadencja Polski jako niesta\u0142ego cz\u0142onka Rady Bezpiecze\u0144stwa ONZ. Udzia\u0142 w pracach Rady by\u0142 dla Polski okazj\u0105 do kreowania swego wizerunku jako wiarygodnego uczestnika polityki globalnej - oceni\u0142a sta\u0142a przedstawiciel RP przy ONZ Joanna Wronecka.", "image": {"identifier": "https://ocdn.eu/pulscms-transforms/1/G1fktkuTURBXy84MzNkZDliOS1jNzQ3LTRhMjEtOWE4YS05NzczOTViZGY1ZDQuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/polityka/artykuly/616870,polska-kadencja-niestaly-czlonek-rb-onz-koniec.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 08:51:00+0100"}, "twitter": {"card": "summary_large_image", "description": "31 grudnia zako\u0144czy\u0142a si\u0119 dwuletnia kadencja Polski jako niesta\u0142ego cz\u0142onka Rady Bezpiecze\u0144stwa ONZ. Udzia\u0142 w pracach Rady by\u0142 dla Polski okazj\u0105 do kreowania swego wizerunku jako wiarygodnego uczestnika polityki globalnej - oceni\u0142a sta\u0142a przedstawiciel RP przy ONZ Joanna Wronecka.", "title": "Zako\u0144czy\u0142a si\u0119 kadencja Polski jako niesta\u0142ego cz\u0142onka RB ONZ", "image": "https://ocdn.eu/pulscms-transforms/1/G1fktkuTURBXy84MzNkZDliOS1jNzQ3LTRhMjEtOWE4YS05NzczOTViZGY1ZDQuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/polityka/artykuly/616870,polska-kadencja-niestaly-czlonek-rb-onz-koniec.html"}