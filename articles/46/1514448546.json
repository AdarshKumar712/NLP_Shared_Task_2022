{"source_url": "https://www.star.com.tr", "url": "https://www.star.com.tr/dunya/iskocyadaki-referandum-sesleri-birlesik-krallikin-gelecegi-icin-risk-haber-1512731/", "title": "\u0130sko\u00e7ya'daki referandum sesleri, Birle\u015fik Krall\u0131k'\u0131n gelece\u011fi i\u00e7in risk", "top_image": "https://imgs.stargazete.com/imgsdisk/maintmps/2020/02/07/iskocyadaki-referandum-se-678_2-41.jpg", "meta_img": "https://imgs.stargazete.com/imgsdisk/maintmps/2020/02/07/iskocyadaki-referandum-se-678_2-41.jpg", "images": ["https://imgs.stargazete.com/imgsdisk/maintmps/2020/02/07/iskocyadaki-referandum-se-678_2-41.jpg", "https://www.star.com.tr/assetsnew/img/1x1.png", "https://d5nxst8fruw4z.cloudfront.net/atrk.gif?account=ZxU6o1QolK10N8"], "movies": [], "text": "AA 07.02.2020 11:07 - G\u00fcncelleme: 07.02.2020 11:07\n\nBirle\u015fik Krall\u0131k, Kuzey \u0130rlanda, \u0130sko\u00e7ya, Galler ve \u0130ngiltere\u2019nin birle\u015fiminden olu\u015fuyor.\n\n2016 y\u0131l\u0131nda AB \u00fcyeli\u011finin devam\u0131ndan yana oy kullanan \u0130sko\u00e7ya\u2019da ikinci bir ba\u011f\u0131ms\u0131zl\u0131k referandumunun yap\u0131lmas\u0131 konusunda giderek artan bir iradenin ortaya \u00e7\u0131kmas\u0131 \u015fimdiden artan bir politik ve ekonomik risk olarak g\u00f6r\u00fcl\u00fcyor.\n\nHat\u0131rlanaca\u011f\u0131 \u00fczere, \u0130sko\u00e7ya'da 2014'te yap\u0131lan ba\u011f\u0131ms\u0131zl\u0131k referandumunda se\u00e7menin y\u00fczde 55'i \u0130ngiltere ile birlikten yana oy kullanm\u0131\u015ft\u0131. \u0130ngiliz h\u00fck\u00fcmeti referandum kampanyas\u0131nda, \u0130sko\u00e7ya'n\u0131n ba\u011f\u0131ms\u0131zl\u0131\u011f\u0131 se\u00e7mesi halinde AB \u00fcyeli\u011fini de kaybedece\u011fi tehdidini \u00f6ne \u00e7\u0131karm\u0131\u015ft\u0131.\n\nBrexit'le beraber art\u0131k durumun de\u011fi\u015fti\u011fini savunan \u0130sko\u00e7ya B\u00f6lgesel Ba\u015fbakan\u0131 Nicola Sturgeon, ge\u00e7en ay merkezi h\u00fck\u00fcmete \u00fclkede ikinci ba\u011f\u0131ms\u0131zl\u0131k referandumu yap\u0131lmas\u0131 i\u00e7in b\u00f6lgesel y\u00f6netime yetki devretmesi \u00e7a\u011fr\u0131s\u0131 yapm\u0131\u015f ve bu talebi yaz\u0131l\u0131 olarak da iletmi\u015fti.\n\nSturgeon, lideri oldu\u011fu \u0130sko\u00e7 Ulusal Partisi'nin (SNP) 12 Aral\u0131k'ta yap\u0131lan se\u00e7imde \u0130sko\u00e7ya'daki oylar\u0131n y\u00fczde 45'ini almas\u0131n\u0131 da ba\u011f\u0131ms\u0131zl\u0131k talebi y\u00f6n\u00fcnde g\u00fc\u00e7l\u00fc bir i\u015faret oldu\u011funu savundu.\n\n\u0130ngiltere Ba\u015fbakan\u0131 Boris Johnson ise 2014 y\u0131l\u0131nda yap\u0131lan referandumda \u0130sko\u00e7 halk\u0131n\u0131n Birle\u015fik Krall\u0131k'ta kalma y\u00f6n\u00fcnde oy kulland\u0131\u011f\u0131n\u0131 hat\u0131rlatarak, \"Bu nedenle, ba\u015fka ba\u011f\u0131ms\u0131zl\u0131k referandumlar\u0131na yol a\u00e7acak bir yetki devri talebini kabul edemem.\" \u0130fadesini kulland\u0131.\n\n\u0130sko\u00e7ya B\u00f6lgesel Ba\u015fbakan\u0131 Nicola Sturgeon ise ge\u00e7en ay, \"\u0130sko\u00e7ya'n\u0131n kendi gelece\u011fine karar verme hakk\u0131n\u0131 elde edece\u011fini\" s\u00f6yledi.\n\nLiderlerin aras\u0131ndaki restle\u015fme devam ederken, ekonomistler ve piyasa uzmanlar\u0131 \u015fimdiden \u0130sko\u00e7ya referandumunu olas\u0131 riskler i\u00e7erisinde de\u011ferlendiriyor.\n\nAA muhabirinin sorular\u0131n\u0131 yan\u0131tlayan Merkezi Londra\u2019da bulunan Global Counsel Direkt\u00f6r\u00fc Gregor Irwin, \u201c\u0130sko\u00e7ya\u2019n\u0131n ba\u011f\u0131ms\u0131zl\u0131k referandumu Birle\u015fik Krall\u0131k i\u00e7in giderek yakla\u015fan bir problem. \u00d6n\u00fcm\u00fczdeki iki y\u0131l i\u00e7erisinde muhtemelen zirve seviyesine ula\u015facak.\u201d dedi.\n\n\u0130sko\u00e7ya\u2019n\u0131n Birle\u015fik Krall\u0131k ekonomisi i\u00e7erisindeki pay\u0131n\u0131n yakla\u015f\u0131k y\u00fczde 8 seviyesinde oldu\u011funun alt\u0131n\u0131 \u00e7izen Irwin, \u201c\u0130sko\u00e7ya\u2019da ba\u011f\u0131ms\u0131zl\u0131k referandumunun olmas\u0131 ihtimali olmamas\u0131 ihtimalinden daha fazla. Politik olarak bu talebe kar\u015f\u0131 durmak zor olacakt\u0131r.\u201d \u00f6ng\u00f6r\u00fcs\u00fcnde bulundu.\n\nMerkezi \u0130svi\u00e7re\u2019de bulunan Swissquote Bank K\u0131demli Analisti Ipek \u00d6zkarde\u015fkaya ise \u201cAsl\u0131nda i\u015fler Birle\u015fik Krall\u0131k'\u0131n AB ile m\u00fczakerelerinin nas\u0131l geli\u015fece\u011fine ba\u011fl\u0131 olacak. E\u011fer m\u00fczakereler ne kadar iyi sonu\u00e7lan\u0131rsa, \u0130sko\u00e7ya\u2019n\u0131n ba\u011f\u0131ms\u0131zl\u0131k ihtimali de o kadar az olur. E\u011fer m\u00fczakerelerin seyri k\u00f6t\u00fcle\u015firse, ba\u011f\u0131ms\u0131zl\u0131k ihtimali artar.\u201d ifadelerini kulland\u0131.\n\n\u0130sko\u00e7ya\u2019n\u0131n ikinci bir referandumla ba\u011f\u0131ms\u0131z olmas\u0131 halinde \u00f6n\u00fcne \u00e7\u0131kacak \u00f6nemli engellerden biri de b\u00fct\u00e7e a\u00e7\u0131\u011f\u0131. Ge\u00e7en y\u0131l itibar\u0131yla Birle\u015fik Krall\u0131k'\u0131n b\u00fct\u00e7e a\u00e7\u0131\u011f\u0131 yakla\u015f\u0131k y\u00fczde 1,1 seviyesindeyken, \u0130sko\u00e7ya\u2019n\u0131n b\u00fct\u00e7e a\u00e7\u0131\u011f\u0131 yakla\u015f\u0131k y\u00fczde 7,2 seviyesinde. Ba\u011f\u0131ms\u0131zl\u0131k halinde acilen finansman bulunmas\u0131 gerekecek.\n\n\u00dcstelik herhangi bir \u00fclkenin AB\u2019ye \u00fcye olmas\u0131 i\u00e7in de b\u00fct\u00e7e a\u00e7\u0131\u011f\u0131n\u0131n y\u00fczde 3 seviyesinin \u00fczerinde olmamas\u0131 gerekiyor. Bu da \u0130sko\u00e7ya\u2019n\u0131n Birle\u015fik Krall\u0131k'tan ayr\u0131lmas\u0131 halinde b\u00fct\u00e7e a\u00e7\u0131\u011f\u0131n\u0131 y\u00fczde 3 seviyesine indirmeden \u00fcye olamamas\u0131 anlam\u0131na geliyor.\n\n-Ba\u011f\u0131ms\u0131zl\u0131k referandumu i\u00e7in izin gerekiyor\n\n\u0130sko\u00e7ya'n\u0131n ba\u011f\u0131ms\u0131zl\u0131\u011f\u0131n\u0131n \u00f6n\u00fcndeki en b\u00fcy\u00fck engel, yeni bir referandum d\u00fczenlemek i\u00e7in 1998 tarihli \u0130sko\u00e7ya Yasas\u0131'n\u0131n 30. maddesi uyar\u0131nca \u0130ngiliz Parlamentosu'ndan izin alma zorunlulu\u011fu.\n\nMuhafazakar Parti'nin 365 sandalyeyle \u00e7o\u011funlu\u011fu elinde bulundurdu\u011fu 650 \u00fcyeli parlamentodan b\u00f6yle bir iznin \u00e7\u0131kmas\u0131 imkans\u0131z g\u00f6r\u00fcl\u00fcyor.\n\n\u0130sko\u00e7ya'n\u0131n ba\u011f\u0131ms\u0131zl\u0131k referandumu i\u00e7in \u0130ngiliz Parlamentosu'ndan izin almas\u0131 gerekiyor\n\nBrexit'in ard\u0131ndan 2021'de yap\u0131lacak \u0130sko\u00e7 Parlamentosu se\u00e7imlerini ayr\u0131l\u0131k\u00e7\u0131lar\u0131n kazanmas\u0131 durumunda daha da g\u00fc\u00e7lenecek olan ayr\u0131l\u0131k\u00e7\u0131lar\u0131n alternatif yollar deneyebilece\u011fi de\u011ferlendiriliyor.\n\nBu se\u00e7eneklerden birini, ilgili yasaya kar\u015f\u0131 mahkemeye gitmek ve izin alma zorunlulu\u011funu ortadan kald\u0131rmak olu\u015fturuyor. \u0130sko\u00e7 siyaset\u00e7iler, b\u00f6yle bir giri\u015fimin ihtimal d\u0131\u015f\u0131 olmad\u0131\u011f\u0131n\u0131 belirtiyor.\n\nDi\u011fer bir yol ise merkezi h\u00fck\u00fcmete ra\u011fmen referanduma gitmek ve olumlu sonu\u00e7 \u00e7\u0131kmas\u0131 halinde tek tarafl\u0131 ba\u011f\u0131ms\u0131zl\u0131k ilan etmek.\n\n\u0130zin verilmemesi durumunda \u0130sko\u00e7lar mahkemeye gidebilir ya da izinsiz referandum d\u00fczenleyebilir.\n\nAncak bu Katalonya'da oldu\u011fu gibi gerginli\u011fe ve merkezi h\u00fck\u00fcmetin sert tepkisine yol a\u00e7abilir. Bu durum ayn\u0131 zamanda Katalanlar gibi \u0130sko\u00e7lar\u0131n da AB'nin deste\u011fini kaybetmesine neden olabilir.\n\nKendine has k\u00fclt\u00fcr\u00fcn\u00fcn yan\u0131 s\u0131ra Kuzey Denizi'ndeki petrol sahalar\u0131, viskisi, tekstili, jet motorlar\u0131, bankac\u0131l\u0131k ve finansal hizmetleriyle dikkati \u00e7eken \u0130sko\u00e7ya, bu giri\u015fiminde ba\u015far\u0131l\u0131 olmasa bile tarihine bak\u0131ld\u0131\u011f\u0131nda pes edece\u011fe benzemiyor.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Birle\u015fik Krall\u0131k en nihayetinde Avrupa Birli\u011fi'nden ayr\u0131l\u0131rken, krall\u0131\u011f\u0131n d\u00f6rt ana unsurundan biri olan \u0130sko\u00e7ya'dan bir kez daha g\u00fc\u00e7l\u00fc \u015fekilde y\u00fckselen ba\u011f\u0131ms\u0131zl\u0131k sesleri, piyasalar i\u00e7in politik ve ekonomik risk olarak \u00f6ne \u00e7\u0131k\u0131yor.", "meta_lang": "tr", "meta_favicon": "https://www.star.com.tr/content/images/str.ico", "meta_data": {"title": "\u0130sko\u00e7ya'daki referandum sesleri, Birle\u015fik Krall\u0131k'\u0131n gelece\u011fi i\u00e7in risk", "description": "Birle\u015fik Krall\u0131k en nihayetinde Avrupa Birli\u011fi'nden ayr\u0131l\u0131rken, krall\u0131\u011f\u0131n d\u00f6rt ana unsurundan biri olan \u0130sko\u00e7ya'dan bir kez daha g\u00fc\u00e7l\u00fc \u015fekilde y\u00fckselen ba\u011f\u0131ms\u0131zl\u0131k sesleri, piyasalar i\u00e7in politik ve ekonomik risk olarak \u00f6ne \u00e7\u0131k\u0131yor.", "google-site-verification": "G9PGJS7v8-uUU_rWLH0Et4GY9U5wD1f-UZlhRHcQPVQ", "og": {"description": "Haberin detaylar\u0131 i\u00e7in t\u0131klay\u0131n\u0131z", "url": "https://www.star.com.tr/dunya/iskocyadaki-referandum-sesleri-birlesik-krallikin-gelecegi-icin-risk-haber-1512731/", "type": "article", "title": "\u0130sko\u00e7ya'daki referandum sesleri, Birle\u015fik Krall\u0131k'\u0131n gelece\u011fi i\u00e7in risk | STAR", "locale": "tr_TR", "image": "https://imgs.stargazete.com/imgsdisk/maintmps/2020/02/07/iskocyadaki-referandum-se-678_2-41.jpg", "site_name": "Star.com.tr"}, "publisher": "STAR Medya Yay\u0131nc\u0131l\u0131k A.\u015e.", "medium": "news", "articleid": 1512731, "viewport": "width=1024", "section": "D\u00fcnya", "source": "Stargazete", "article": {"publisher": "https://www.facebook.com/stargazete"}, "thumbnail_height": 172, "thumbnail_width": 317, "twitter": {"image": "https://imgs.stargazete.com/imgsdisk/maintmps/2020/02/07/iskocyadaki-referandum-se-678_2-41.jpg", "url": "https://www.star.com.tr/dunya/iskocyadaki-referandum-sesleri-birlesik-krallikin-gelecegi-icin-risk-haber-1512731/", "card": "summary_large_image", "site": "@stargazete", "title": "\u0130sko\u00e7ya'daki referandum sesleri, Birle\u015fik Krall\u0131k'\u0131n gelece\u011fi i\u00e7in risk", "description": "Haberin detaylar\u0131 i\u00e7in t\u0131klay\u0131n\u0131z"}, "subsection": "haber", "Rating": "General"}, "canonical_link": "https://www.star.com.tr/dunya/iskocyadaki-referandum-sesleri-birlesik-krallikin-gelecegi-icin-risk-haber-1512731/"}