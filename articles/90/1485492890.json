{"source_url": "https://www.yenicaggazetesi.com.tr", "url": "https://www.yenicaggazetesi.com.tr/turkiyede-1-yilda-9-bin-477-organ-ve-doku-nakli-yapildi-262916h.htm", "title": "T\u00fcrkiye'de 1 y\u0131lda 9 bin 477 organ ve doku nakli yap\u0131ld\u0131", "top_image": "https://cdn.yenicaggazetesi.com.tr/news/352038.jpg", "meta_img": "https://cdn.yenicaggazetesi.com.tr/news/352038.jpg", "images": ["https://www.yenicaggazetesi.com.tr/s/i/img-rep.gif", "https://cdn.yenicaggazetesi.com.tr/news_t/352009.jpg", "https://www.yenicaggazetesi.com.tr/d/other/i-008.jpg", "https://cdn.yenicaggazetesi.com.tr/news/352038.jpg", "https://cdn.yenicaggazetesi.com.tr/news/352248.jpg", "https://cdn.yenicaggazetesi.com.tr/news/352264.jpg", "https://cdn.yenicaggazetesi.com.tr/news/352046.jpg", "https://cdn.yenicaggazetesi.com.tr/news_t/343546.jpg", "https://cdn.yenicaggazetesi.com.tr/gallery/4663_1.jpg", "https://www.yenicaggazetesi.com.tr/d/birincisayfa/0401YC01_2019.gif", "https://cdn.yenicaggazetesi.com.tr/news/352242.jpg", "https://www.yenicaggazetesi.com.tr/d/banner/2611DOK01_2018.gif", "https://cdn.yenicaggazetesi.com.tr/news/351812.jpg", "https://www.yenicaggazetesi.com.tr/s/i/1x1.gif", "https://www.yenicaggazetesi.com.tr/d/banner/gazteler.jpeg", "https://www.yenicaggazetesi.com.tr/d/banner/261101GUN_2018.gif", "https://cdn.yenicaggazetesi.com.tr/news/351799.jpg", "https://cdn.yenicaggazetesi.com.tr/news/352245.jpg", "https://www.yenicaggazetesi.com.tr/s/i/logo.png", "https://cdn.yenicaggazetesi.com.tr/news_t/348863.jpg", "https://cdn.yenicaggazetesi.com.tr/news/352054.jpg", "https://www.yenicaggazetesi.com.tr/d/other/lk.png", "https://cdn.yenicaggazetesi.com.tr/news/352050.jpg"], "movies": [], "text": "T\u00fcrkiye'de 2019 y\u0131l\u0131 i\u00e7erisinde 9 bin 477 organ ve doku nakli ger\u00e7ekle\u015ftirildi. Organ nakli operasyonlar\u0131nda b\u00f6brek nakli ilk s\u0131rada yer ald\u0131.\n\nSa\u011fl\u0131k Bakanl\u0131\u011f\u0131 Organ, Doku Nakli ve Diyaliz Hizmetleri Daire Ba\u015fkanl\u0131\u011f\u0131 verilerinden derlenen bilgilere g\u00f6re, 22 bin 921 ki\u015fi b\u00f6brek, 2 bin 256 ki\u015fi karaci\u011fer, 1553 ki\u015fi kornea, 1164 ki\u015fi kalp, 298 ki\u015fi pankreas, 1164 ki\u015fi kalp nakli bekliyor.\n\nYakla\u015f\u0131k 30 bin hastan\u0131n nakil bekledi\u011fi T\u00fcrkiye'de ge\u00e7en y\u0131l 9 bin 477 ki\u015fiye nakil yap\u0131ld\u0131.\n\nOperasyonlarda 3 bin 851 vaka ile b\u00f6brek ilk s\u0131rada yer ald\u0131. 3 bin 730 kornea, 1776 karaci\u011fer, 84 kalp, 33 akci\u011fer ve 3 de pankreas nakledildi\u011fi belirtildi.\n\nT\u00dcRK\u0130YE \u0130LK SIRADA\n\nT\u00fcrkiye Organ Nakli Vakf\u0131 Ba\u015fkan\u0131 Ey\u00fcp Kahveci, AA muhabirine yapt\u0131\u011f\u0131 a\u00e7\u0131klamada, organ nakli bekleyen hasta say\u0131s\u0131n\u0131n her y\u0131l yakla\u015f\u0131k y\u00fczde 20 civar\u0131nda artt\u0131\u011f\u0131n\u0131 belirtti.\n\nHastalar\u0131n y\u00fczde 10'undan fazlas\u0131n\u0131n organ beklerken hayat\u0131n\u0131 kaybetti\u011fini dile getiren Kahveci, beyin \u00f6l\u00fcm\u00fc vakalar\u0131ndan organ ba\u011f\u0131\u015f\u0131n\u0131n yetersiz oldu\u011funa dikkat \u00e7ekti.\n\nGe\u00e7en y\u0131l 2 bin 294 beyin \u00f6l\u00fcm\u00fc bildiriminden 619'unda organ ba\u011f\u0131\u015f\u0131nda bulunuldu\u011funu ifade eden Kahveci, \u015f\u00f6yle konu\u015ftu:\n\n\"Sa\u011fl\u0131k Bakanl\u0131\u011f\u0131, organ ba\u011f\u0131\u015f\u0131 ve organ naklinde yetkili otoritedir. Bunun yan\u0131nda g\u00f6n\u00fcll\u00fc kurulu\u015flar da organ ba\u011f\u0131\u015f\u0131n\u0131n artmas\u0131 i\u00e7in \u00e7al\u0131\u015f\u0131yor. Daha fazla organ ba\u011f\u0131\u015f\u0131na ihtiyac\u0131m\u0131z var. Bu konuda herkesin duyarl\u0131 olmas\u0131 gerek. Ge\u00e7en y\u0131l 9 binin \u00fczerinde hastaya organ ve doku nakli yap\u0131ld\u0131\u011f\u0131n\u0131 g\u00f6r\u00fcyoruz. Bu y\u00fcksek bir rakam. Avrupa b\u00f6lgesinde en fazla organ nakli yapan \u00fclke T\u00fcrkiye. Avrupa ile kar\u015f\u0131la\u015ft\u0131rd\u0131\u011f\u0131m\u0131z da \u00f6l\u00fcden organ ba\u011f\u0131\u015f\u0131nda gerideyiz ancak canl\u0131 vericiden b\u00f6brek ve karaci\u011fer naklinde lider \u00fclkeyiz.\"", "keywords": [], "meta_keywords": ["organ nakli", "b\u00f6brek nakli"], "tags": ["organ nakli", "b\u00f6brek nakli"], "authors": ["Yeni \u00c7a\u011f Gazetesi"], "publish_date": null, "summary": "", "article_html": "", "meta_description": "T\u00fcrkiye'de 2019 y\u0131l\u0131 i\u00e7erisinde 9 bin 477 organ ve doku nakli ger\u00e7ekle\u015ftirildi. Organ nakli operasyonlar\u0131nda b\u00f6brek nakli ilk s\u0131rada yer ald\u0131.", "meta_lang": "tr", "meta_favicon": "", "meta_data": {"keywords": "organ nakli, b\u00f6brek nakli", "description": "T\u00fcrkiye'de 2019 y\u0131l\u0131 i\u00e7erisinde 9 bin 477 organ ve doku nakli ger\u00e7ekle\u015ftirildi. Organ nakli operasyonlar\u0131nda b\u00f6brek nakli ilk s\u0131rada yer ald\u0131.", "DC.date.issued": "2020-01-03T15:22:08+03:00", "news_keywords": "organ nakli, b\u00f6brek nakli", "og": {"type": "article", "site_name": "Yeni \u00c7a\u011f Gazetesi", "url": "https://www.yenicaggazetesi.com.tr/turkiyede-1-yilda-9-bin-477-organ-ve-doku-nakli-yapildi-262916h.htm", "title": "T\u00fcrkiye'de 1 y\u0131lda 9 bin 477 organ ve doku nakli yap\u0131ld\u0131", "description": "T\u00fcrkiye'de 2019 y\u0131l\u0131 i\u00e7erisinde 9 bin 477 organ ve doku nakli ger\u00e7ekle\u015ftirildi. Organ nakli operasyonlar\u0131nda b\u00f6brek nakli ilk s\u0131rada yer ald\u0131.", "image": {"identifier": "https://cdn.yenicaggazetesi.com.tr/news/352038.jpg", "width": 980, "height": 360}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/turkiyede-1-yilda-9-bin-477-organ-ve-doku-nakli-yapildi-262916h.htm", "title": "T\u00fcrkiye'de 1 y\u0131lda 9 bin 477 organ ve doku nakli yap\u0131ld\u0131", "description": "T\u00fcrkiye'de 2019 y\u0131l\u0131 i\u00e7erisinde 9 bin 477 organ ve doku nakli ger\u00e7ekle\u015ftirildi. Organ nakli operasyonlar\u0131nda b\u00f6brek nakli ilk s\u0131rada yer ald\u0131.", "image": "https://cdn.yenicaggazetesi.com.tr/news/352038.jpg"}, "google-site-verification": "nQ9sWzpmLdxP1iu6NsnHz7gP8VsvH6XQGzLh6WdzqYA"}, "canonical_link": "https://www.yenicaggazetesi.com.tr/turkiyede-1-yilda-9-bin-477-organ-ve-doku-nakli-yapildi-262916h.htm"}