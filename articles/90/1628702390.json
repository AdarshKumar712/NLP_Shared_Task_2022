{"source_url": "https://www.birgun.net", "url": "https://www.birgun.net/haber/turkiye-de-ilk-bir-hastanin-beyin-omurilik-sivisinda-koronavirus-tespit-edildi-303733", "title": "T\u00fcrkiye'de ilk: Bir hastan\u0131n beyin omurilik s\u0131v\u0131s\u0131nda koronavir\u00fcs tespit edildi", "top_image": "https://static.birgun.net/resim/haber-detay-resim/2020/06/08/turkiye-de-ilk-bir-hastanin-beyin-omurilik-sivisinda-koronavirus-tespit-edildi-741162-5.jpg", "meta_img": "https://static.birgun.net/resim/haber-detay-resim/2020/06/08/turkiye-de-ilk-bir-hastanin-beyin-omurilik-sivisinda-koronavirus-tespit-edildi-741162-5.jpg", "images": ["https://static.birgun.net/resim/haber-ici-resim/2020/06/08/turkiye-de-ilk-bir-hastanin-beyin-omurilik-sivisinda-koronavirus-tespit-edildi-741165-1.jpg", "https://static.birgun.net/static/images/birgun-logo.png", "https://static.birgun.net/belge/2020/02/04/cagri-czgfxv.jpg", "https://static.birgun.net/belge/2020/02/04/alt-pdivur.jpg", "https://static.birgun.net/resim/haber-liste-resim/2020/06/09/e-devlet-uzerinden-dernek-uyeliginden-istifa-edilebilecek-741805-6.jpg", "https://static.birgun.net/resim/video-snapshot-resim/2020/05/28/chp-li-erol-dan-nagehan-alci-ya-bank-asya-dan-kredileri-kim-aldi-627-8.jpg", "https://static.birgun.net/resim/haber-liste-resim/2020/06/09/ingiltere-vizesi-basvuru-merkezleri-aciliyor-741878-6.jpg", "https://static.birgun.net/resim/haber-ici-resim/2020/06/08/turkiye-de-ilk-bir-hastanin-beyin-omurilik-sivisinda-koronavirus-tespit-edildi-741166-1.jpg", "https://static.birgun.net/resim/haber-liste-resim/2020/06/08/8-haziran-ulke-ulke-koronavirus-salgininda-son-durum-741100-6.jpg", "https://static.birgun.net/resim/haber-liste-resim/2020/06/09/10-yasindaki-cocuga-istismarda-bulunan-sahis-tutuklandi-741837-6.jpg", "https://static.birgun.net/resim/haber-liste-resim/2020/06/09/kadinlarin-gizlice-fotografini-cekerek-paylasan-kisi-serbest-741947-6.jpg", "https://static.birgun.net/resim/haber-detay-resim/2020/06/08/turkiye-de-ilk-bir-hastanin-beyin-omurilik-sivisinda-koronavirus-tespit-edildi-741162-5.jpg"], "movies": [], "text": "Yukar\u0131 \u00c7\u0131k\n\nT\u00fcrkiye'de ilk: Bir hastan\u0131n beyin omurilik s\u0131v\u0131s\u0131nda koronavir\u00fcs tespit edildi\n\nN\u00f6bet ge\u00e7irdi\u011fi i\u00e7in hastaneye kald\u0131r\u0131lan epilepsi hastas\u0131na yap\u0131lan tetkikler sonucunda beyin omurilik s\u0131v\u0131s\u0131nda koronavir\u00fcse rastland\u0131. T\u00fcrkiye'de ilk kez b\u00f6yle bir durumla kar\u015f\u0131la\u015ft\u0131klar\u0131n\u0131 ifade eden Do\u00e7. Dr. Melda T\u00fcrko\u011flu, \"Vaka olarak d\u00fcnya literat\u00fcr\u00fcne bildirece\u011fiz\" dedi\n\nT\u00fcrkiye'de ilk kez bir hastan\u0131n beyin omurilik s\u0131v\u0131s\u0131nda koronavir\u00fcs tespit edildi. Ankara'da Gazi \u00dcniversitesi Hastanesi'nde tedaviye olumlu cevap veren Burakhan S\u00f6nmez yo\u011fun bak\u0131mdan \u00e7\u0131kt\u0131. Do\u00e7. Dr. Melda T\u00fcrko\u011flu, \"Bu hasta literat\u00fcrde de bir iki vakadan biri. O nedenle biz bunu vaka olarak d\u00fcnya literat\u00fcr\u00fcne bildirece\u011fiz\" dedi.\n\n\n\nA\u011f\u0131z ve Di\u015f Sa\u011fl\u0131\u011f\u0131 Merkezinde hasta kabul b\u00f6l\u00fcm\u00fcnde \u00e7al\u0131\u015fan epilepsi hastas\u0131 Burakhan S\u00f6nmez, ge\u00e7en hafta evinde bulundu\u011fu s\u0131rada n\u00f6bet ge\u00e7irerek yere d\u00fc\u015ft\u00fc. S\u00f6nmez, ailesi taraf\u0131ndan Gazi \u00dcniversitesi Hastanesi'ne kald\u0131r\u0131ld\u0131. Tedaviye al\u0131nan S\u00f6nmez'de y\u00fcksek ate\u015f tespit edildi. Bunun \u00fczerine S\u00f6nmez'e bo\u011fazdan al\u0131nan s\u00fcr\u00fcnt\u00fcyle PCR testi uyguland\u0131. Test sonucu negatif \u00e7\u0131kmas\u0131na ra\u011fmen, S\u00f6nmez'in n\u00f6bet ge\u00e7irmesi s\u0131ras\u0131nda yere d\u00fc\u015fmesi nedeniyle beyin tomografisi \u00e7ekilerek, beyin omurilik s\u0131v\u0131s\u0131ndan \u00f6rnek al\u0131nd\u0131. Yap\u0131lan tetkiklerde beyin omurilik s\u0131v\u0131s\u0131nda koronavir\u00fcs tespit edildi. S\u00f6nmez, bunun \u00fczerine yo\u011fun bak\u0131mda tedavi alt\u0131na al\u0131nd\u0131. Tedaviye olumlu cevap veren S\u00f6nmez, 3 g\u00fcn sonra yo\u011fun bak\u0131mdan \u00e7\u0131kar\u0131larak, servise al\u0131nd\u0131.\n\n\n\n'D\u00dcNYA L\u0130TERAT\u00dcR\u00dcNE B\u0130LD\u0130RECE\u011e\u0130Z'\n\n\n\nBurakhan S\u00f6nmez\u2019in tedavi s\u00fcrecini y\u00fcr\u00fcten Gazi \u00dcniversitesi \u0130\u00e7 Hastal\u0131klar\u0131 Yo\u011fun Bak\u0131m \u00d6\u011fretim \u00dcyesi Do\u00e7. Dr. Melda T\u00fcrko\u011flu, koronavir\u00fcs\u00fcn \u00fcst ve alt solunum yolu enfeksiyonuna yol a\u00e7an bir vir\u00fcs gibi g\u00f6r\u00fcnmesine ra\u011fmen t\u00fcm v\u00fccudu etkileyen multisistemik bir hastal\u0131k oldu\u011funa dikkat \u00e7ekti. Hastan\u0131n n\u00f6rolojik \u015fik\u00e2yetleri oldu\u011funu ve n\u00f6bet ge\u00e7irerek hastaneye geldi\u011fini anlatan Do\u00e7.Dr. T\u00fcrko\u011flu, \"Yapt\u0131\u011f\u0131m\u0131z beyin omurilik s\u0131v\u0131s\u0131 incelemesinde mikrobiyolojik olarak bunu g\u00f6sterdik. T\u00fcrkiye'de b\u00f6yle ba\u015fka bir vaka duymad\u0131k, bu ilk gibi. \u00c7in'den T\u00fcrkiye'ye getirilen 'Favipiravir' adl\u0131 ilac\u0131 solunum semptomlar\u0131nda \u00e7ok erken d\u00f6nemde kullanmaya ba\u015flad\u0131k. Akci\u011ferlerin buna \u00e7ok iyi cevap verdi\u011fini g\u00f6rd\u00fck. Burakhan'da da koronavir\u00fcs\u00fc saptad\u0131\u011f\u0131m\u0131z anda bu ilaca ba\u015flad\u0131k ve ba\u015far\u0131 elde etti\u011fimizi d\u00fc\u015f\u00fcn\u00fcyorum. Bu hasta literat\u00fcrde de bir iki vakadan biri. O nedenle biz de bunu vaka olarak d\u00fcnya literat\u00fcr\u00fcne bildirece\u011fiz. Olumlu giden bir s\u00fcreci oldu. Bunu da d\u00fcnyayla payla\u015fman\u0131n bu konudaki bilgiyi art\u0131raca\u011f\u0131n\u0131 d\u00fc\u015f\u00fcn\u00fcyoruz\" diye konu\u015ftu.\n\n\n\n'TEDAV\u0130YE ERKEN BA\u015eLAYINCA CEVABI M\u00dcKEMMEL OLDU'\n\nDHA'da yer alan habere g\u00f6re koronavir\u00fcs\u00fcn pek \u00e7ok organ\u0131 etkileyebildi\u011fini kaydeden Do\u00e7. Dr. T\u00fcrko\u011flu, \"\u00d6zellikle bu hastalarda 'sitokin f\u0131rt\u0131nas\u0131' dedi\u011fimiz v\u00fccudun kendi ba\u011f\u0131\u015f\u0131kl\u0131k cevab\u0131n\u0131n \u00e7ok yo\u011fun olmas\u0131 \u00e7ok daha yo\u011fun bir \u015fekilde kar\u015f\u0131m\u0131za \u00e7\u0131k\u0131yor. Bu 'sitokin f\u0131rt\u0131nas\u0131' dedi\u011fimiz \u015fey solunum enfeksiyonu gibi g\u00f6r\u00fcnen enfeksiyonla karaci\u011feri, kalbi, b\u00f6brekleri, kaslar\u0131 b\u00fct\u00fcn v\u00fccudu etkileyen bir hastal\u0131\u011fa d\u00f6n\u00fc\u015f\u00fcyor. Literat\u00fcrde de\u011fi\u015fik vakalarda \u00e7ok farkl\u0131 sistemlerin tutuldu\u011funu g\u00f6r\u00fcyoruz. Bu durumu hastanemize gelen Burakhan S\u00f6nmez'de ya\u015fad\u0131k. Bu gen\u00e7 hastam\u0131z\u0131n beyin omurilik s\u0131v\u0131s\u0131nda koronavir\u00fcs tespit ettik. Bu hastay\u0131 3 g\u00fcn yo\u011fun bak\u0131mda izledikten sonra servis b\u00f6l\u00fcm\u00fcne devrediyoruz. Bundan da \u00e7ok mutluluk duyuyoruz. Hastay\u0131 ilk yat\u0131rd\u0131\u011f\u0131m\u0131zda 'nas\u0131l bir s\u00fcre\u00e7 i\u00e7erisinde ilerlerler' diye biraz korktuk, \u00e7ekindik. Ama tedaviye de erken ba\u015flay\u0131nca hastan\u0131n cevab\u0131 m\u00fckemmel oldu\" ifadelerini kulland\u0131.\n\n\n\n'KORONAV\u0130R\u00dcS BEL\u0130RT\u0130LER\u0130 YOKTU'\n\nKarde\u015finin durumunun \u015fu anda gayet iyi oldu\u011funu dile getiren \u00c7a\u011fr\u0131 S\u00f6nmez ise, \"Karde\u015fimde koronavir\u00fcs belirtileri yoktu. Ancak biraz ate\u015fi vard\u0131. \u00d6ks\u00fcr\u00fck veya solunum yoluyla ilgili bir s\u0131k\u0131nt\u0131s\u0131 yoktu. Ate\u015fini d\u00fc\u015f\u00fcremedikleri i\u00e7in doktorlar\u0131m\u0131z bu vir\u00fcsten \u015f\u00fcphelendi. Kendisi epilepsi hastas\u0131 oldu\u011fu i\u00e7in omurilik s\u0131v\u0131s\u0131na bak\u0131ld\u0131. Biz kulland\u0131\u011f\u0131 ila\u00e7lardan zannediyorduk; ama sonra tekrar test yapt\u0131lar. Ci\u011ferlerinde bir \u015fey \u00e7\u0131kmay\u0131nca omurilik s\u0131v\u0131s\u0131na bakt\u0131lar. Omurilik s\u0131v\u0131s\u0131nda Covid-19 pozitif \u00e7\u0131kt\u0131. \u015eu an durumu gayet iyi\" diye konu\u015ftu.\n\n\n\nAz \u00f6nce okudu\u011funuz haber, ba\u011f\u0131ms\u0131z bir medya organ\u0131 taraf\u0131ndan size sunuldu.\n\nBa\u011f\u0131ms\u0131z gazetecilik; sermayeye kar\u015f\u0131 halk\u0131, s\u00f6m\u00fcr\u00fcye kar\u015f\u0131 eme\u011fi, e\u015fitsizli\u011fe kar\u015f\u0131 adaleti, sava\u015flara kar\u015f\u0131 bar\u0131\u015f\u0131, piyasac\u0131l\u0131\u011fa kar\u015f\u0131 temel haklar\u0131, talana kar\u015f\u0131 do\u011fay\u0131, erkek \u015fiddetine kar\u015f\u0131 kad\u0131nlar\u0131, istismara kar\u015f\u0131 \u00e7ocuklar\u0131 savunman\u0131n olmazsa olmaz ko\u015fuludur.\n\nSiz de ger\u00e7e\u011fin sesini y\u00fckseltmek ad\u0131na sorumluluk almak istiyorsan\u0131z, sadece birka\u00e7 dakikan\u0131z\u0131 ay\u0131rarak BirG\u00fcn\u2019e abone olabilir ve \u2018#BirG\u00fcnBenim\u2019 diyebilirsiniz.\n\n\u015eimdiden sonsuz te\u015fekk\u00fcrler\u2026\n\nBirG\u00fcn bizim; hepimizin.\n\n", "keywords": [], "meta_keywords": ["beyin", "koronavir\u00fcs", "T\u00fcrkiye", "d\u00fcnya", "gazi", "hasta", "tedavi", "Ankara", "\u00e7al\u0131\u015fan", "ate\u015f", "\u00c7in", "\u00e7a\u011fr\u0131", "ifade", "di\u015f", "\u00f6rnek", "\u00f6ks\u00fcr\u00fck", "yo\u011fun bak\u0131m", "yol", "vir\u00fcs"], "tags": [], "authors": [], "publish_date": null, "summary": "", "article_html": "", "meta_description": "N\u00f6bet ge\u00e7irdi\u011fi i\u00e7in hastaneye kald\u0131r\u0131lan epilepsi hastas\u0131na yap\u0131lan tetkikler sonucunda beyin omurilik s\u0131v\u0131s\u0131nda koronavir\u00fcse rastland\u0131. T\u00fcrkiye'de ilk kez", "meta_lang": "", "meta_favicon": "https://static.birgun.net/static/images/apple-touch-icon.png?1", "meta_data": {"og": {"description": "N\u00f6bet ge\u00e7irdi\u011fi i\u00e7in hastaneye kald\u0131r\u0131lan epilepsi hastas\u0131na yap\u0131lan tetkikler sonucunda beyin omurilik s\u0131v\u0131s\u0131nda koronavir\u00fcse rastland\u0131. T\u00fcrkiye'de ilk kez", "title": "T\u00fcrkiye'de ilk: Bir hastan\u0131n beyin omurilik s\u0131v\u0131s\u0131nda koronavir\u00fcs tespit edildi", "url": "https://www.birgun.net/haber/turkiye-de-ilk-bir-hastanin-beyin-omurilik-sivisinda-koronavirus-tespit-edildi-303733", "image": "https://static.birgun.net/resim/haber-detay-resim/2020/06/08/turkiye-de-ilk-bir-hastanin-beyin-omurilik-sivisinda-koronavirus-tespit-edildi-741162-5.jpg", "type": "website", "site_name": "birgun.net"}, "keywords": "beyin, koronavir\u00fcs, T\u00fcrkiye, d\u00fcnya, gazi, hasta, tedavi, Ankara, \u00e7al\u0131\u015fan, ate\u015f, \u00c7in, \u00e7a\u011fr\u0131, ifade, di\u015f, \u00f6rnek, \u00f6ks\u00fcr\u00fck, yo\u011fun bak\u0131m, yol, vir\u00fcs", "articleid": 303733, "article": {"published": "2020-06-08"}, "twitter": {"url": "https://www.birgun.net/haber/turkiye-de-ilk-bir-hastanin-beyin-omurilik-sivisinda-koronavirus-tespit-edildi-303733", "title": "T\u00fcrkiye'de ilk: Bir hastan\u0131n beyin omurilik s\u0131v\u0131s\u0131nda koronavir\u00fcs tespit edildi", "description": "N\u00f6bet ge\u00e7irdi\u011fi i\u00e7in hastaneye kald\u0131r\u0131lan epilepsi hastas\u0131na yap\u0131lan tetkikler sonucunda beyin omurilik s\u0131v\u0131s\u0131nda koronavir\u00fcse rastland\u0131. T\u00fcrkiye'de ilk kez b\u00f6yle bir durumla kar\u015f\u0131la\u015ft\u0131klar\u0131n\u0131 ifade eden Do\u00e7. Dr. Melda T\u00fcrko\u011flu, 'Vaka olarak d\u00fcnya", "site": "@BirGun_Gazetesi"}, "pdate": 20200608, "utime": 20200608104536, "ptime": 20200608103300, "msapplication-starturl": "https://www.birgun.net", "viewport": "width=device-width, initial-scale=1", "content-language": "tr-TR", "language": "Turkish", "robots": "all", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "application-name": "birgun.net", "revisit-after": "1 days"}, "canonical_link": "https://www.birgun.net/haber/turkiye-de-ilk-bir-hastanin-beyin-omurilik-sivisinda-koronavirus-tespit-edildi-303733"}