{"source_url": "https://web.archive.org", "url": "https://web.archive.org/web/20200102173149id_/https://rozrywka.dziennik.pl/telewizja/artykuly/616876,zakopane-bojki-i-awantury-podczas-sylwestra.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "title": "Jacek Kurski: \"Sylwester marze\u0144\" to nowa polska tradycja", "top_image": "https://ocdn.eu/pulscms-transforms/1/dpAktkuTURBXy84ZjM0ZDEzZi1mNjQ4LTQ5MGItOWIyMC0xMTk4ZDM2MzM0NjYuanBlZ5GTBc0EsM0CdA", "meta_img": "https://ocdn.eu/pulscms-transforms/1/dpAktkuTURBXy84ZjM0ZDEzZi1mNjQ4LTQ5MGItOWIyMC0xMTk4ZDM2MzM0NjYuanBlZ5GTBc0EsM0CdA", "images": ["https://ocdn.eu/pulscms-transforms/1/jh1k9kuTURBXy85Y2ZhMDQyOS1iMGQ1LTRkNDctYWVmOS02OTVlNzEyOGU0NDcuanBlZ5KVAs0DFADCw5UCAM0C-MLDgaEwAQ", "https://ocdn.eu/pulscms-transforms/1/dpAktkuTURBXy84ZjM0ZDEzZi1mNjQ4LTQ5MGItOWIyMC0xMTk4ZDM2MzM0NjYuanBlZ5GTBc0EsM0CdA", "https://ocdn.eu/workshopinforocdn/infor/main_desktop_logo.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://web.archive.org/web/20200102173149id_/https://rozrywka.dziennik.pl/telewizja/artykuly/616876,zakopane-bojki-i-awantury-podczas-sylwestra.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "https://ocdn.eu/pulscms-transforms/1/Fyvk9kuTURBXy8yYmY2ZjAxYy01ZmVhLTQzOGQtOTJjOC1lODllMGM5MzA2NjguanBlZ5KVAs0DFADCw5UCAM0C-MLDgaEwAQ", "https://ocdn.eu/pulscms-transforms/1/l8pk9kuTURBXy84ZjM0ZDEzZi1mNjQ4LTQ5MGItOWIyMC0xMTk4ZDM2MzM0NjYuanBlZ5GTBc0DFM0BvIGhMAE", "data:"], "movies": [], "text": "Wed\u0142ug danych z Modelu Ogl\u0105dalno\u015bci Rzeczywistej, kt\u00f3re poda\u0142 prezes TVP Jacek Kurski \"Sylwester Marze\u0144\" w TVP2 ogl\u0105da\u0142o przeci\u0119tnie 6,06 mln os\u00f3b, a w szczytowym momencie - 8,01 mln. Koncert sylwestrowy w Polsacie mia\u0142 \u015brednio 2,1 mln widz\u00f3w, a w TVN - 1,3 mln.\n\nJak podaj\u0105 \"Wirtualne Media\" wyniki ogl\u0105dalno\u015bci koncert\u00f3w sylwestrowych z badania Nielsen Audience Measurement b\u0119d\u0105 znane w czwartek. Wed\u0142ug Modelu Ogl\u0105dalno\u015bci Rzeczywistej, opartym na danych od ponad 180 tys. klient\u00f3w us\u0142ugi telewizyjnej Netii, programy TVP uzyskuj\u0105 najcz\u0119\u015bciej wy\u017csz\u0105 ogl\u0105dalno\u015b\u0107 ni\u017c w badaniu Nielsen Audience Measurement.\n\nZ policyjnych danych wynika, \u017ce 28 tys. 700 os\u00f3b wita\u0142o Nowy Rok w strefie imprezy masowej przy sylwestrowej estradzie na r\u00f3wni Krupowej, a wok\u00f3\u0142 sektor\u00f3w zgromadzi\u0142o si\u0119 dodatkowo 38 tys. os\u00f3b \u2013 poinformowa\u0142 PAP rzecznik zakopia\u0144skiej policji Roman Wieczorek.\n\nZakopia\u0144ska policja w ostatnim dniu starego roku oraz w noc sylwestrow\u0105 odnotowa\u0142a niemal 100 interwencji. Dotyczy\u0142y one g\u0142\u00f3wnie sprzeczek i awantur podczas bali sylwestrowych w lokalach.\n\nPo p\u00f3\u0142nocy cz\u0119\u015b\u0107 sylwestrowych go\u015bci zacz\u0119\u0142a wyje\u017cd\u017ca\u0107 z Zakopanego. Na Zakopiance utworzy\u0142y si\u0119 korki.\n\nTVN w Warszawie\n\nMieszka\u0144cy Warszawy i tury\u015bci bawili si\u0119 w noc sylwestrow\u0105 na placu Bankowym przy przebojach Perfectu, Bajmu, Kombii, Edyty G\u00f3rniak i Patrycji Markowskiej. Koncert zorganizowa\u0142o Miasto Warszawa i TVN. \u017byczenia noworoczne z\u0142o\u017cy\u0142a wiceprezydent Renata Kaznowska.\n\nPlac Bankowy, przy kt\u00f3rym znajduje si\u0119 sto\u0142eczny ratusz, zacz\u0105\u0142 zape\u0142nia\u0107 si\u0119 lud\u017ami jeszcze przed godzin\u0105 20, na kt\u00f3r\u0105 zosta\u0142 zaplanowany koncert. W programie wyst\u0119p\u00f3w znalaz\u0142y si\u0119 utwory Perfectu, Bajmu, Kombi, Edyty G\u00f3rniak i Patrycji Markowskiej. Dla warszawiak\u00f3w i przyjezdnych grali i \u015bpiewali r\u00f3wnie\u017c: Blue Cafe, Pectus, Aleksandra Gintrowska, Sylwia Grzeszczak, Reni Jusis, Ania Karwan, Ewelina Lisowska oraz Natalia Szroeder.\n\nWykonawcom towarzyszyli tancerze w r\u00f3\u017cnorodnych uk\u0142adach choreograficznych. Arty\u015bci wyst\u0105pili na wyposa\u017conej w ekrany, projektory i lasery wielkiej scenie o wymiarach 40 na 24 m.\n\nPo raz drugi miejski sylwester odby\u0142 si\u0119 bez fajerwerk\u00f3w. Za to w powietrze wystrzeliwano wielkie ilo\u015bci pask\u00f3w bia\u0142ej oraz czerwonej bibu\u0142y, kt\u00f3ra \u015bcieli\u0142a si\u0119 na placu niczym \u015bnieg.\n\nPolsat w Chorzowie\n\nTysi\u0105ce mieszka\u0144c\u00f3w woj. \u015bl\u0105skiego i go\u015bci z innych region\u00f3w po\u017cegna\u0142o stary i przywita\u0142o nowy rok 2020 podczas Sylwestrowej Mocy Przeboj\u00f3w na Stadionie \u015al\u0105skim w Chorzowie. Transmitowany przez Polsat koncert by\u0142 jedn\u0105 z najwi\u0119kszych imprez sylwestrowych w Polsce.\n\nWed\u0142ug przedstawicieli Stadionu \u015al\u0105skiego, podczas sylwestrowej nocy bawi\u0142o si\u0119 tam 47 658 os\u00f3b. Gospodarzami imprezy by\u0142 samorz\u0105d woj. \u015bl\u0105skiego, do kt\u00f3rego nale\u017cy Stadion \u015al\u0105ski, w\u0142adze Katowic i telewizja Polsat. Przed p\u00f3\u0142noc\u0105 noworoczne \u017cyczenia z\u0142o\u017cyli marsza\u0142ek woj. \u015bl\u0105skiego Jakub Che\u0142stowski oraz prezydent Katowic Marcin Krupa.\n\nPodczas kilkugodzinnej zabawy na olbrzymiej scenie pojawili si\u0119 wykonawcy z Polski i z zagranicy. Widzowie i telewidzowie mogli us\u0142ysze\u0107 zar\u00f3wno utwory, kt\u00f3re zyska\u0142y popularno\u015b\u0107 w ostatnich miesi\u0105cach - m.in. \"Ona by tak chcia\u0142a\" Ronniego Ferrari i \"Mama ostrzega\u0142a\" zespo\u0142u Daj to G\u0142o\u015bniej \u2013 jak i stare hity, np. \"Chihuahua\" w wykonaniu DJ BoBo, od kt\u00f3rej rozpocz\u0119\u0142a si\u0119 sylwestrowa zabawa czy \"Coco Jumbo\" LayZee Aka Mr President.\n\nW\u015br\u00f3d wykonawc\u00f3w znale\u017ali si\u0119 te\u017c m.in. Maciej Male\u0144czuk, S\u0142awomir, Captain Jack, Feel, Piersi, Cleo i Enej. Wykonywali oni swoje w\u0142\u0105sne utwory, jak i covery dawnych hit\u00f3w. Po p\u00f3\u0142nocy publiczno\u015bci zaprezentowa\u0142 si\u0119 te\u017c Zesp\u00f3\u0142 Pie\u015bni i Ta\u0144ca \"\u015al\u0105sk\", kt\u00f3ry za\u015bpiewa\u0142 powszechnie znan\u0105 piosenk\u0119: \"Sz\u0142a dzieweczka do laseczka\".\n\nNajwi\u0119ksza impreza sylwestrowa na \u015al\u0105sku by\u0142a sporym wyzwaniem realizacyjnym. Na stadionie powsta\u0142a scena wa\u017c\u0105ca 360 ton o ca\u0142kowitej powierzchni 760 mkw. Szeroko\u015b\u0107 zabudowy scenicznej wynios\u0142a 121 metr\u00f3w, a wysoko\u015b\u0107 \u2013 28 metr\u00f3w. Uzupe\u0142nia\u0142a j\u0105 prawie 760 mkw. ekran\u00f3w ledowych i 1200 urz\u0105dze\u0144 o\u015bwietleniowych. Moc nag\u0142o\u015bnienia wynios\u0142a 400 kW, a koncert pokazywa\u0142o 16 kamer. W transmisj\u0119 ze Stadionu \u015al\u0105skiego zaanga\u017cowano 350 os\u00f3b.\n\nSylwestrowa Moc Przeboj\u00f3w Polsatu po raz pi\u0105ty zawita\u0142a na G\u00f3rny \u015al\u0105sk. Przez pierwsze trzy lata by\u0142a organizowana na placu przed hal\u0105 widowiskowo-sportow\u0105 Spodek w Katowicach. Rok temu i teraz odby\u0142a si\u0119 na Stadionie \u015al\u0105skim.\n\nZe wzgl\u0119du na otoczenie stadionu, po\u0142o\u017conego w Parku \u015al\u0105skim, w pobli\u017cu \u015al\u0105skiego Ogrodu Zoologicznego, organizatorzy po raz kolejny postanowili zrezygnowa\u0107 z tradycyjnego pokazu sztucznych ogni. Dla uczestnik\u00f3w zabawy organizatorzy komunikacji zapewnili dodatkowe tramwaje i autobusy sprzed Stadionu \u015al\u0105skiego, a Koleje \u015al\u0105skie uruchomi\u0142y dodatkowe nocne poci\u0105gi z dworca w Katowicach.", "keywords": [], "meta_keywords": [""], "tags": [], "authors": ["Tra Ta Tam", "Nic Doda\u0107", "I Tak Nie Ogl\u0105dam", "Kacaff", "Mysliciel", "Wybitny", "Z Bygdoszczy", "Ma\u0142y Kazio", "Groblin Nh", "Sztuczne Cycki Ma\u0142y M\u00f3zg."], "publish_date": "Wed Jan  1 12:00:00 2020", "summary": "", "article_html": "", "meta_description": "Niemal 67 tys. os\u00f3b wita\u0142o Nowy Rok na zakopia\u0144skiej R\u00f3wni Krupowej, gdzie odby\u0142 si\u0119 Sylwester Marze\u0144 z TVP. \"#SylwesterMarze\u0144 to nowa polska tradycja. Dzi\u0119kujemy widzom TVP za to wspania\u0142e zwyci\u0119stwo!\" - napisa\u0142 na Twitterze prezes TVP Jacek Kurski.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"DC.Identifier": "28813a51-2e03-4ea5-9032-51ea7c02e5b4", "pkg-uuid": "28813a51-2e03-4ea5-9032-51ea7c02e5b4", "serviceUuid": "86dd851f-edb7-4e66-8829-57dac10280ad", "description": "Niemal 67 tys. os\u00f3b wita\u0142o Nowy Rok na zakopia\u0144skiej R\u00f3wni Krupowej, gdzie odby\u0142 si\u0119 Sylwester Marze\u0144 z TVP. \"#SylwesterMarze\u0144 to nowa polska tradycja. Dzi\u0119kujemy widzom TVP za to wspania\u0142e zwyci\u0119stwo!\" - napisa\u0142 na Twitterze prezes TVP Jacek Kurski.", "og": {"title": "Jacek Kurski: \"Sylwester marze\u0144\" to nowa polska tradycja", "description": "Niemal 67 tys. os\u00f3b wita\u0142o Nowy Rok na zakopia\u0144skiej R\u00f3wni Krupowej, gdzie odby\u0142 si\u0119 Sylwester Marze\u0144 z TVP. \"#SylwesterMarze\u0144 to nowa polska tradycja. Dzi\u0119kujemy widzom TVP za to wspania\u0142e zwyci\u0119stwo!\" - napisa\u0142 na Twitterze prezes TVP Jacek Kurski.", "image": {"identifier": "https://ocdn.eu/pulscms-transforms/1/dpAktkuTURBXy84ZjM0ZDEzZi1mNjQ4LTQ5MGItOWIyMC0xMTk4ZDM2MzM0NjYuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://rozrywka.dziennik.pl/telewizja/artykuly/616876,zakopane-bojki-i-awantury-podczas-sylwestra.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-01-01 12:00:00+0100"}, "twitter": {"card": "summary_large_image", "description": "Niemal 67 tys. os\u00f3b wita\u0142o Nowy Rok na zakopia\u0144skiej R\u00f3wni Krupowej, gdzie odby\u0142 si\u0119 Sylwester Marze\u0144 z TVP. \"#SylwesterMarze\u0144 to nowa polska tradycja. Dzi\u0119kujemy widzom TVP za to wspania\u0142e zwyci\u0119stwo!\" - napisa\u0142 na Twitterze prezes TVP Jacek Kurski.", "title": "Jacek Kurski: \"Sylwester marze\u0144\" to nowa polska tradycja", "image": "https://ocdn.eu/pulscms-transforms/1/dpAktkuTURBXy84ZjM0ZDEzZi1mNjQ4LTQ5MGItOWIyMC0xMTk4ZDM2MzM0NjYuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://rozrywka.dziennik.pl/telewizja/artykuly/616876,zakopane-bojki-i-awantury-podczas-sylwestra.html"}