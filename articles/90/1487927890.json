{"source_url": "https://www.wprost.pl", "url": "https://www.wprost.pl/tygodnik/10286494/niech-smiech-bedzie-z-wami.html?utm_source=Wprost.pl&utm_medium=feed&utm_campaign=rss", "title": "Niech \u015bmiech b\u0119dzie z wami", "top_image": "https://www.wprost.pl/_thumb/5f/19/7f4554ea98c0abb0dcdea4ab7d56.png", "meta_img": "https://www.wprost.pl/_thumb/5f/19/7f4554ea98c0abb0dcdea4ab7d56.png", "images": ["https://www.wprost.pl/_thumb/c4/cb/0f39f50e782fb1d739578d7aef89.jpeg", "https://www.wprost.pl/_thumb/76/f8/5296746fcd5a288847dc7924fa63.jpeg", "https://www.wprost.pl/_thumb/d1/35/352ed0715e8cd3146f8502eab66f.jpeg", "https://www.wprost.pl/_thumb/8e/ba/4a94cef4a84e68cd5c8455ca3507.jpeg", "https://www.wprost.pl/_thumb/6e/9c/81d03e75fb28ffe850d34c57ae34.jpeg", "https://www.wprost.pl/_thumb/61/db/185a74509c517ff4c9daabe8406b.jpeg", "https://www.wprost.pl/_thumb/e5/7d/3f954b52b0da097c444a37d09767.png", "https://www.wprost.pl/_thumb/fa/fc/6ff5407ba3c5f28361dff4e83b4d.jpeg", "https://www.wprost.pl/_thumb/6e/9a/3c4ac6bfe3b81a0e818c2f1dac82.jpeg", "https://www.wprost.pl/_thumb/ca/07/e8caa7301476327afb3f7e9xxe43.jpeg", "https://www.wprost.pl/_thumb/e7/32/3901b85ed9aa1651e717f5bea705.jpeg", "https://www.wprost.pl/_i/logos/zkdp.png", "https://www.wprost.pl/_thumb/4c/e0/8b7a5d162803xxb3b6f41a7c04f8.jpeg", "https://www.wprost.pl/_thumb/03/42/83c74d27f9bdd104464bbb8538cf.jpeg", "https://www.wprost.pl/_thumb/d8/7c/f55e59bc41ab049e68xx0f20e523.jpeg", "https://www.wprost.pl/_thumb/5f/19/7f4554ea98c0abb0dcdea4ab7d56.png", "https://www.wprost.pl/_thumb/ca/05/fe07667ca383c4ce6c4216c72a10.jpeg", "https://www.wprost.pl/_thumb/ab/78/930f65fb41230ff6deda64023484.jpeg", "https://www.wprost.pl/_thumb/82/32/29880815b23a972f9325e9830233.jpeg", "https://www.wprost.pl/_thumb/cb/30/58eecfbee1b44acfac512e4f0f6c.jpeg", "https://www.wprost.pl/_i/user.png", "https://www.wprost.pl/_thumb/58/8d/2ccbc4b60872e68972562ec3292c.jpeg", "https://www.wprost.pl/_thumb/24/24/4f561600f8a3ff4bf48eacca7a64.jpeg", "https://www.wprost.pl/_thumb/cd/c1/a82b1a9c74ec1af266229b514311.jpeg", "https://www.wprost.pl/_thumb/d2/bd/e2775f7f7256108a17a23bc6b96f.jpeg", "https://www.wprost.pl/_thumb/e8/3c/628b2fef5e7d7572e86edc9656a7.jpeg", "https://www.wprost.pl/_thumb/5c/42/4c843c2c965528233660d6bf80ff.jpeg", "https://www.wprost.pl/_i/pusty.png", "https://www.wprost.pl/_thumb/15/e3/f131ba712715b49ccd1f492ecfed.jpeg", "https://www.wprost.pl/_thumb/a3/cb/e405c1dc7ea75b28c01aa469022e.jpeg", "https://www.wprost.pl/_thumb/ed/70/a4e376a09b74bab01d1e3e501b55.jpeg"], "movies": [], "text": "Z za szarych, brudnych chmur nic nie wida\u0107 i nie wiadomo, czy to poranna mg\u0142a, czy smog. Nie, tym razem nie chodzi o widok z okna mieszkania, ale z okna przegl\u0105darki. Podpis na zdj\u0119ciu g\u0142osi: \u201ePremier Morawiecki (drugi od lewej) og\u0142asza sukces Polski na szczycie klimatycznym\u201d.\n\n\n\n\u201eZn\u00f3w przyszed\u0142 czas, kiedy stupor w\u0142adzy mo\u017cna pokona\u0107 tylko \u015bmiechem, cho\u0107 to niestety \u015bmiech przez \u0142zy\u201d \u2013 uwa\u017ca autor mem\u00f3w, kt\u00f3ry wyst\u0119puje pod pseudonimem Marecki. Nie podaje nazwiska, bo jedna z niepisanych zasad w\u015br\u00f3d autor\u00f3w mem\u00f3w zak\u0142ada, \u017ce pozostaj\u0105 anonimowi. W swojej internetowej tw\u00f3rczo\u015bci nie kryje pogl\u0105d\u00f3w politycznych. Jego zdaniem to tylko z pozoru efemeryczne obrazki, reaguj\u0105ce na dora\u017ane wydarzenia. W rzeczywisto\u015bci maj\u0105 wielk\u0105 moc: \u2013 T\u0142umacz\u0105 \u015bwiat, daj\u0105 do my\u015blenia i zostaj\u0105 na d\u0142ugo w pami\u0119ci.\n\n\n\n\u2013 Memy sta\u0142y si\u0119 reakcj\u0105 obronn\u0105 na przedawkowanie informacyjnych bod\u017a-c\u00f3w, kt\u00f3re docieraj\u0105 do nas w masowej skali \u2013 dodaje Micha\u0142 R. Wi\u015bniewski, ba-dacz internetu i autor wydanej niedawno ksi\u0105\u017cki \u201eWszyscy jeste\u015bmy cyborgami\u201d. Dzi\u015b wszyscy jeste\u015bmy odbiorcami me-m\u00f3w. Nie trzeba ju\u017c wchodzi\u0107 na po\u015bwi\u0119cone im portale, takie jak Demotywatory czy Kwejk, \u017ceby si\u0119 na nie natkn\u0105\u0107. Memy rozproszy\u0142y si\u0119 po internecie. S\u0105 w mediach spo\u0142eczno\u015bciowych, na blogach, fanpage\u2019ach, a nawet stronach partii politycznych. Powstaj\u0105 spontanicznie w warunkach cha\u0142upniczych i za grube pieni\u0105dze na zam\u00f3wienie. Karmimy si\u0119 nimi r\u00f3wnie zach\u0142annie, jak widzowie niegdysiejszej \u201eSzopki noworocznej\u201d kt\u00f3rej \u017carty, nawet czerstwe, jednoczy\u0142y Polak\u00f3w przed telewizorami. Mo\u017ce dlatego, \u017ce \u2013 jak zauwa\u017ca Micha\u0142 R. Wi\u015bniewski \u2013 byli\u015bmy wiecznie \u201eniedo\u015bmiani\u201d. I nadal jeste\u015bmy, z t\u0105 r\u00f3\u017cnic\u0105, \u017ce zamiast paru satyrycznych program\u00f3w dost\u0119pnych w polskiej telewizji mamy dzi\u015b szwedzki st\u00f3\u0142, z kt\u00f3rego ka\u017cdy wybiera sobie \u017carty wedle smaku.\n\nDosoli\u0107, doda\u0107 pieprzu\n\nW pikantnym, a nawet pal\u0105co ostrym sosie, przez ca\u0142y rok byli serwowani cz\u0142onkowie partii rz\u0105dz\u0105cej. Jaros\u0142aw Kaczy\u0144ski na zdj\u0119ciu z kotem i podpis: \u201eTo wszystko b\u0119dzie kiedy\u015b twoje\u201d to ju\u017c klasyk. Kaczy\u0144ski przebrany za Rambo, za kosmonaut\u0119, za wodza Indian (\u201eW\u00f3dz plemienia da kota, hodowca pison\u00f3w\u201d) stanowi\u0105 jedynie kropl\u0119 w morzu k\u0105\u015bliwych mem\u00f3w na temat prezesa PiS. R\u00f3wnie ch\u0119tnie tw\u00f3rcy brali na warsztat Mateusza Morawieckiego. Na zdj\u0119ciu premier z gitar\u0105 i podpis: \u201eMia\u0142em 10 lat, gdy zacz\u0105\u0142em \u015bci\u0105ga\u0107 vat\u201d. Inny obrazek \u2013 Mateusz Morawiecki stoi na placu budowy: \u201eKto pod kim do\u0142ki kopie, ten p\u0142aci podatek gruntowy\u201d. Miejsce na podium nale\u017cy si\u0119 tak\u017ce ministrowi kultury Piotrowi Gli\u0144skiemu, kt\u00f3remu internauci wsp\u00f3\u0142czuli zafrasowanej miny, umiesz-czaj\u0105c na zdj\u0119ciu komentarz: \u201eKiedy masz tyle zmartwie\u0144, dok\u0142adaj\u0105 ci jeszcze Nobla dla Tokarczuk\u201d. Na kolejnym minister by\u0142 ju\u017c weselszy: \u201eNobel? Nie \u015bledz\u0119, jaka\u015b \u015brodowiskowa nagroda\u201d.\n\nInternauci nie oszcz\u0119dzali tak\u017ce polityk\u00f3w opozycji. Po wyborczej pora\u017cce PO ch\u0119tnie wa\u0142kowali temat Grzegorza Schetyny, okraszaj\u0105c memy has\u0142ami w stylu \u201eJa zrobi\u0142em sobie z\u0119by, a ty co zrobi\u0142e\u015b dla Polski? Albo: \u201eJaki mamy program? Ka\u017cdego dnia inny\u201d. Gdy Adrian Zandberg wyg\u0142osi\u0142 w Sejmie g\u0142o\u015bne przem\u00f3wienie, punktuj\u0105ce expos\u00e9 premiera, natychmiast powsta\u0142 zaczyn pod obrazkowe komentarze, np. \u201eJak si\u0119 pisze neomarksista? Razem\u201d lub \u201eZb\u0142\u0105kany w\u0119drowiec przyjdzie w wi-gili\u0119 zabra\u0107 ci 70 procent prezent\u00f3w\u201d.", "keywords": [], "meta_keywords": ["memy", "\u015bmiech", "internet", "internauci", "Agata Jankowska", "Tygodnik Wprost", "", "Kraj", "Kultura", "\u017bycie", "Polityka", "wprost"], "tags": ["Kultura", "Tygodnik Wprost", "wczoraj 20:00", "Kraj", "Wiadomo\u015bci", "Polityka", "\u017bycie"], "authors": ["Agata Jankowska", "Marcin Dzier\u017canowski", "Joanna Mizio\u0142ek", "Eliza Olczyk", "Jakub Mielnik", "Jan Wr\u00f3bel", "Magdalena \u015aroda", "Karol Wasilewski", "Ewa Wanat", "Jan \u015apiewak"], "publish_date": "Mon Jan  6 20:00:00 2020", "summary": "", "article_html": "", "meta_description": "Jedyne danie w internecie, kt\u00f3re jeszcze si\u0119 nie przejad\u0142o, to \u015bwie\u017ce, apetyczne memy. Bez nich rzeczywisto\u015b\u0107 by\u0142aby niestrawna.", "meta_lang": "pl", "meta_favicon": "https://www.wprost.pl/wprost/_i/icons/wprost-favicon-128x128.png", "meta_data": {"description": "Jedyne danie w internecie, kt\u00f3re jeszcze si\u0119 nie przejad\u0142o, to \u015bwie\u017ce, apetyczne memy. Bez nich rzeczywisto\u015b\u0107 by\u0142aby niestrawna.", "keywords": "memy, \u015bmiech, internet, internauci, Agata Jankowska, Tygodnik Wprost, , Kraj, Kultura, \u017bycie, Polityka, wprost", "robots": "index,follow", "viewport": "width=device-width, initial-scale=1, minimum-scale=1, user-scalable=yes", "theme-color": "#ED1C24", "apple-itunes-app": "app-id=909621551", "google-play-app": "app-id=pl.wprost", "application-name": "Wprost", "msapplication-tooltip": "Wprost", "msapplication-TileColor": "#ED1C24", "msapplication-wide310x150logo": "https://www.wprost.pl/wprost/_i/icons/wprost-favicon-310x150.png", "msapplication-square70x70logo": "https://www.wprost.pl/wprost/_i/icons/wprost-favicon-70x70.png", "msapplication-square150x150logo": "https://www.wprost.pl/wprost/_i/icons/wprost-favicon-150x150.png", "msapplication-square310x310logo": "https://www.wprost.pl/wprost/_i/icons/wprost-favicon-310x310.png", "HandheldFriendly": "true", "mobile-web-app-capable": "yes", "apple-mobile-web-app-capable": "true", "apple-mobile-web-app-status-bar-style": "black", "DC.title": "Niech \u015bmiech b\u0119dzie z wami", "DC.subject": "Wprost", "DC.description": "Jedyne danie w internecie, kt\u00f3re jeszcze si\u0119 nie przejad\u0142o, to \u015bwie\u017ce, apetyczne memy. Bez nich rzeczywisto\u015b\u0107 by\u0142aby niestrawna.", "DC.identifier": "https://www.wprost.pl/10286494", "DC.date": "2020-01-06", "DC.type": "Text", "DC.creator": "Agata Jankowska", "DC.publisher": "Gabriela Keklak", "twitter": {"card": "summary_large_image", "site": "@TygodnikWPROST", "url": "https://www.wprost.pl/tygodnik/10286494/niech-smiech-bedzie-z-wami.html", "title": "Niech \u015bmiech b\u0119dzie z wami", "description": "Jedyne danie w internecie, kt\u00f3re jeszcze si\u0119 nie przejad\u0142o, to \u015bwie\u017ce, apetyczne memy. Bez nich rzeczywisto\u015b\u0107 by\u0142aby niestrawna.", "image": "https://www.wprost.pl/_thumb/5f/19/7f4554ea98c0abb0dcdea4ab7d56.png"}, "article": {"published_time": "2020-01-06T20:00:00+01:00"}, "og": {"title": "Niech \u015bmiech b\u0119dzie z wami", "description": "Jedyne danie w internecie, kt\u00f3re jeszcze si\u0119 nie przejad\u0142o, to \u015bwie\u017ce, apetyczne memy. Bez nich rzeczywisto\u015b\u0107 by\u0142aby niestrawna.", "url": "https://www.wprost.pl/tygodnik/10286494/niech-smiech-bedzie-z-wami.html", "image": "https://www.wprost.pl/_thumb/5f/19/7f4554ea98c0abb0dcdea4ab7d56.png", "type": "article", "site_name": "Wprost", "locale": "pl_PL"}, "fb": {"app_id": 119818731519670}}, "canonical_link": "https://www.wprost.pl/tygodnik/10286494/niech-smiech-bedzie-z-wami.html"}