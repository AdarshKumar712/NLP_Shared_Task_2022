{"source_url": "https://web.archive.org", "url": "https://web.archive.org/web/20200102182252id_/https://www.wnp.pl/rynki-zagraniczne/irak-drugi-dzien-protestow-przed-ambasada-usa-w-bagdadzie-zolnierze-uzyli-gazu,364126.html", "title": "Irak: Drugi dzie\u0144 protest\u00f3w przed ambasad\u0105 USA w Bagdadzie, \u017co\u0142nierze u\u017cyli gazu", "top_image": "https://www.wnp.pl/images/wnp_fb.png", "meta_img": "https://www.wnp.pl/images/wnp_fb.png", "images": ["https://www.wnp.pl/images/2019/www/wnp-logo.png", "https://www.wnp.pl/images/2019/icons/fb-red.png", "https://i.wnp.pl/d/34/61/46/346146_r2_300.jpg", "https://www.wnp.pl/images/2019/icons/tw-red.png", "https://i.wnp.pl/d/34/97/21/349721_r0_300.jpg", "https://www.wnp.pl/images/2019/icons/menu/fb.png", "https://pliki.ptwp.pl/pliki/00/02/15/000215.gif", "https://www.wnp.pl/images/icons/comments/close.png", "https://www.wnp.pl/images/2019/icons/article/comm-red.png", "https://www.wnp.pl/images/2019/icons/fb2.png", "https://i.wnp.pl/d/37/01/43/370143_r0_300.jpg", "https://www.wnp.pl/images/logotypes/partners/kghm_polskamiedz.jpg", "https://i.wnp.pl/d/37/28/93/372893_r2_300.jpg", "https://www.wnp.pl/images/wnp_fb.png", "https://i.wnp.pl/d/35/50/34/355034_r0_300.jpg", "https://www.wnp.pl/images/2019/icons/article/fb.png", "https://www.wnp.pl/images/2019/icons/article/tw.png", "https://www.wnp.pl/images/2019/icons/li-red.png", "https://www.wnp.pl/images/2019/icons/menu/close.png", "https://www.wnp.pl/images/rodo/wnp.jpg", "https://www.wnp.pl/images/2019/icons/article/mail.png", "https://www.wnp.pl/images/logotypes/partners/bgk1.jpg", "https://www.wnp.pl/images/2019/icons/close2.png", "https://www.wnp.pl/images/2019/icons/search.png", "https://www.wnp.pl/images/2019/icons/add-comment.png", "https://www.wnp.pl/images/2019/icons/menu/tw.png", "https://www.wnp.pl/images/2019/icons/menu/li.png", "https://www.wnp.pl/images/2019/icons/menu/yt.png", "https://www.wnp.pl/images/2019/www/wnp-premium.png?v=2", "https://i.wnp.pl/d/35/33/29/353329_r0_300.jpg", "https://www.wnp.pl/images/2019/icons/menu/in.png", "https://www.wnp.pl/images/logotypes/partners/lukasiewicz1.png", "https://www.wnp.pl/images/2019/www/wnp-logo-footer.png", "https://www.wnp.pl/images/2019/icons/in-red.png", "https://www.wnp.pl/images/2019/icons/menu.png", "https://www.wnp.pl/images/2019/icons/article/li.png", "https://www.wnp.pl/images/2019/icons/article/print.png", "https://i.wnp.pl/d/31/89/09/318909_r0_300.jpg", "https://www.wnp.pl/images/icons/rodo-close.png", "https://i.wnp.pl/d/36/84/62/368462_r2_300.jpg", "https://i.wnp.pl/d/37/28/28/372828_r0_300.jpg"], "movies": [], "text": "Ameryka\u0144scy \u017co\u0142nierze u\u017cyli w \u015brod\u0119 gazu \u0142zawi\u0105cego przeciwko protestuj\u0105cym przed ambasad\u0105 Stan\u00f3w Zjednoczonych w Bagdadzie. W stolicy Iraku drugi dzie\u0144 trwaj\u0105 manifestacje przeciw nalotom wojsk USA na cele zwi\u0105zane z szyick\u0105 milicj\u0105 Kataib Hezbollah.\n\nDziesi\u0105tki manifestant\u00f3w sp\u0119dzi\u0142y noc sylwestrow\u0105 przed budynkiem ambasady w rozstawionych tam namiotach. Od \u015brody rano na miejsce zacz\u0119li przybywa\u0107 kolejni demonstranci. W prowizorycznym obozowisku pojawi\u0142y si\u0119 zapasy \u017cywno\u015bci, sprz\u0119t do gotowania i materace, co mo\u017ce sugerowa\u0107, \u017ce akcja protestacyjna nie zako\u0144czy si\u0119 szybko.\n\nW \u015brod\u0119 przed po\u0142udniem, podobnie jak dzie\u0144 wcze\u015bniej, przeciwnicy ameryka\u0144skiej armii wdarli si\u0119 na teren kompleksu ambasady, po czym zniszczyli recepcj\u0119, gdzie wzniecili ogie\u0144 i powybijali wiele szyb w oknach. Pr\u00f3bowali sforsowa\u0107 tak\u017ce drug\u0105 bram\u0119 wjazdow\u0105 na teren ambasady, kt\u00f3r\u0105 tak\u017ce podpalili.\n\nW obliczu trudnej do opanowania sytuacji ameryka\u0144scy \u017co\u0142nierze strzeg\u0105cy budynku u\u017cyli przeciw demonstrantom gazu \u0142zawi\u0105cego i granat\u00f3w og\u0142uszaj\u0105cych. Jak pisze agencja AP, do akcji, podobnie jak dzie\u0144 wcze\u015bniej, nie w\u0142\u0105cza\u0142y si\u0119 irackie s\u0142u\u017cby bezpiecze\u0144stwa. Agencja Reuters pisze, \u017ce na miejscu wydarze\u0144 pojawili si\u0119 jedynie oficerowie armii irackiej, kt\u00f3rzy pr\u00f3bowali nam\u00f3wi\u0107 protestuj\u0105cych do rozej\u015bcia si\u0119.\n\nWe wtorek demonstranci wy\u0142amali boczn\u0105 bram\u0119, a kilkudziesi\u0119ciu uczestnik\u00f3w protestu, z kt\u00f3rych cz\u0119\u015b\u0107 mia\u0142a na sobie mundury milicji, wesz\u0142o na teren ambasady i zatrzyma\u0142o si\u0119 ok. 200 metr\u00f3w od jej g\u0142\u00f3wnego budynku. Jak podawa\u0142a AP, na dachu budynku wida\u0107 by\u0142o sze\u015bciu ameryka\u0144skich \u017co\u0142nierzy z broni\u0105 wycelowan\u0105 w manifestant\u00f3w. W trakcie protest\u00f3w ewakuowani zostali ambasador USA i inni pracownicy plac\u00f3wki.\n\nProtesty przed ameryka\u0144sk\u0105 ambasad\u0105 w Bagdadzie rozpocz\u0119\u0142y si\u0119 po niedzielnej informacji Pentagonu, kt\u00f3ry poda\u0142, \u017ce ameryka\u0144skie si\u0142y przeprowadzi\u0142y naloty na zwi\u0105zane z Kataib Hezbollah cele w Iraku i w Syrii. USA uwa\u017caj\u0105, \u017ce Kataib Hezbollah stoi mi\u0119dzy innymi za pi\u0105tkowym atakiem rakietowym na baz\u0119 wojskow\u0105 w pobli\u017cu miasta Kirkuk na p\u00f3\u0142nocy Iraku. Zgin\u0105\u0142 w nim cywilny pracownik ameryka\u0144skiej misji wojskowej, a sze\u015b\u0107 os\u00f3b zosta\u0142o rannych. W atakach lotnictwa USA zgin\u0119\u0142o co najmniej 25 os\u00f3b, a 55 zosta\u0142o rannych.\n\nW obawie przed dalsz\u0105 eskalacj\u0105 we wtorek do Iraku skierowano w trybie natychmiastowym 750 \u017co\u0142nierzy z 82. Dywizji Powietrznodesantowej stacjonuj\u0105cej w Fort Bragg.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Ameryka\u0144scy \u017co\u0142nierze u\u017cyli w \u015brod\u0119 gazu \u0142zawi\u0105cego przeciwko protestuj\u0105cym przed ambasad\u0105 Stan\u00f3w Zjednoczonych w Bagdadzie. W stolicy Iraku drugi dzie\u0144 trwaj\u0105 manifestacje przeciw nalotom wojsk USA na cele zwi\u0105zane z szyick\u0105 milicj\u0105 Kataib", "meta_lang": "pl", "meta_favicon": "https://www.wnp.pl/images/favicon2.ico", "meta_data": {"description": "Ameryka\u0144scy \u017co\u0142nierze u\u017cyli w \u015brod\u0119 gazu \u0142zawi\u0105cego przeciwko protestuj\u0105cym przed ambasad\u0105 Stan\u00f3w Zjednoczonych w Bagdadzie. W stolicy Iraku drugi dzie\u0144 trwaj\u0105 manifestacje przeciw nalotom wojsk USA na cele zwi\u0105zane z szyick\u0105 milicj\u0105 Kataib", "og": {"type": "website", "site_name": "wnp.pl", "title": "Irak: Drugi dzie\u0144 protest\u00f3w przed ambasad\u0105 USA w Bagdadzie, \u017co\u0142nierze u\u017cyli gazu - rynki zagraniczne", "description": "Ameryka\u0144scy \u017co\u0142nierze u\u017cyli w \u015brod\u0119 gazu \u0142zawi\u0105cego przeciwko protestuj\u0105cym przed ambasad\u0105 Stan\u00f3w Zjednoczonych w Bagdadzie. W stolicy Iraku drugi dzie\u0144 trwaj\u0105 manifestacje przeciw nalotom wojsk USA na cele zwi\u0105zane z szyick\u0105 milicj\u0105 Kataib", "url": "https://www.wnp.pl/rynki-zagraniczne/irak-drugi-dzien-protestow-przed-ambasada-usa-w-bagdadzie-zolnierze-uzyli-gazu,364126.html", "image": "https://www.wnp.pl/images/wnp_fb.png"}, "fb": {"admins": 100002431297570}, "google-site-verification": "FjaEy4X-U4VgfrEVaM242eWYMRmP8Ez3GWTGAXp9y5I", "msvalidate.01": "FA31F52984A0E19EEA3D09C8CD3E47E7", "viewport": "width=device-width, initial-scale=1.0"}, "canonical_link": "https://www.wnp.pl/rynki-zagraniczne/irak-drugi-dzien-protestow-przed-ambasada-usa-w-bagdadzie-zolnierze-uzyli-gazu,364126.html"}