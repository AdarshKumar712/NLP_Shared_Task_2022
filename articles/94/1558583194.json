{"source_url": "https://www.haberler.com", "url": "https://www.haberler.com/koronaviruse-karsi-3d-yazicilarla-siperlik-uretimi-13050884-haberi/", "title": "Koronavir\u00fcse kar\u015f\u0131 3D yaz\u0131c\u0131larla siperlik \u00fcretimi ba\u015flad\u0131", "top_image": "https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg", "meta_img": "https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg", "images": ["https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg", "https://b.scorecardresearch.com/p?c1=2&c2=11114222&cv=2.0&cj=1", "https://www.haberler.com/static/reklam/advertisement.gif?ads=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "Koronavir\u00fcse kar\u015f\u0131 3D yaz\u0131c\u0131larla siperlik \u00fcretimi ba\u015flad\u0131 \u015eanl\u0131urfa Teknokentteki bir firma ile Kahramanmara\u015f'taki Elbistan Bilim ve Sanat Merkezi, sa\u011fl\u0131k \u00e7al\u0131\u015fanlar\u0131n\u0131n koronavir\u00fcsle m\u00fccadelede korunmalar\u0131n\u0131 sa\u011flamak amac\u0131yla y\u00fcz siperlikleri \u00fcretimine ba\u015flad\u0131.\n\nRAUF MALTA\u015e/ AL\u0130 \u00d6ZT\u00dcRK - \u015eanl\u0131urfa Teknokentteki bir firma ile Kahramanmara\u015f'taki Elbistan Bilim ve Sanat Merkezi, sa\u011fl\u0131k \u00e7al\u0131\u015fanlar\u0131n\u0131n koronavir\u00fcsle m\u00fccadelede korunmalar\u0131n\u0131 sa\u011flamak amac\u0131yla y\u00fcz siperlikleri \u00fcretimine ba\u015flad\u0131.\n\nHarran \u00dcniversitesi (HR\u00dc) b\u00fcnyesindeki teknokentte faaliyet g\u00f6steren firman\u0131n ekip s\u00f6zc\u00fcs\u00fc ve ayn\u0131 zamanda \u00fcniversitenin Elektrik Elektronik M\u00fchendisli\u011fi B\u00f6l\u00fcm\u00fc 4. s\u0131n\u0131f \u00f6\u011frencisi Muhammed Filiz, AA muhabirine yapt\u0131\u011f\u0131 a\u00e7\u0131klamada, d\u00fcnyay\u0131 etkisi alt\u0131na alan koronavir\u00fcse kar\u015f\u0131 tedbirler kapsam\u0131nda sa\u011fl\u0131k \u00e7al\u0131\u015fanlar\u0131na destek olmaya karar verdiklerini s\u00f6yledi.\n\nKoronavir\u00fcse kar\u015f\u0131 3D yaz\u0131c\u0131 deste\u011fiyle y\u00fcz siperli\u011fi \u00fcretmeye ba\u015flad\u0131klar\u0131n\u0131 belirten Filiz, \u015f\u00f6yle konu\u015ftu:\n\n\"Tasar\u0131m s\u00fcrecinin ard\u0131ndan 3 boyutlu yaz\u0131c\u0131yla \u00fcretim yap\u0131yoruz. Her bir siperli\u011fi bir saat 26 dakikada \u00fcretebiliyoruz. Gelen talebe bu \u015fekilde yan\u0131t vermeye \u00e7al\u0131\u015f\u0131yoruz. \u015eanl\u0131urfa i\u00e7in talep toplamaya ba\u015flad\u0131k, 12 saatte 722 talebi ge\u00e7tik. \u0130lk ba\u015fta 6 yaz\u0131c\u0131yla ba\u015flad\u0131k talep art\u0131nca operasyonu b\u00fcy\u00fctt\u00fck. \u015eu an 14 yaz\u0131c\u0131yla \u00fcretime ge\u00e7tik.\"\n\nTeknoloji sayesinde siperlik \u00fcretiminde kal\u0131p ve makineye ihtiya\u00e7 duyulmad\u0131\u011f\u0131n\u0131 vurgulayan Filiz, b\u00f6ylece \u00fcr\u00fcn\u00fcn hem maliyetinin d\u00fc\u015f\u00fcr\u00fcld\u00fc\u011f\u00fcn\u00fc hem de haz\u0131rlanma s\u00fcrecinin h\u0131zland\u0131r\u0131ld\u0131\u011f\u0131n\u0131 dile getirdi.\n\n\"Hastanede kullanmaya ba\u015flad\u0131k\"\n\n\u015eanl\u0131urfa Harran \u00dcniversitesi Hastanesi Ba\u015fhekimi Ahmet G\u00fczel\u00e7i\u00e7ek de siperli\u011fin etkin koruma sa\u011flad\u0131\u011f\u0131n\u0131 belirterek, hastanede al\u0131p kullanmaya ba\u015flad\u0131klar\u0131n\u0131 dile getirdi.\n\nSa\u011fl\u0131k \u00e7al\u0131\u015fanlar\u0131n\u0131n g\u00f6rev s\u0131ras\u0131nda elini gayri ihtiyari y\u00fcz\u00fcne g\u00f6t\u00fcrebildi\u011fini vurgulayan G\u00fczel\u00e7i\u00e7ek, \u015funlar\u0131 s\u00f6yledi:\n\n\"Bu siperlikler ilk etapta elinizi y\u00fcz\u00fcn\u00fcze g\u00f6t\u00fcrmenizi engelliyor, ikincisi gelen damlac\u0131k enfeksiyonlar\u0131ndan koruyor, \u00fc\u00e7\u00fcnc\u00fcs\u00fc ise g\u00f6zlerinizi koruyor. Bu siperlik ile ayn\u0131 zamanda maske de kullan\u0131l\u0131yor. Bu siper bizim i\u00e7in \u00f6nemli bir psikolojik rahatl\u0131k da sa\u011fl\u0131yor. Biz hastanede kullanmaya ba\u015flad\u0131k. N\u00f6bet\u00e7i arkada\u015flar\u0131m\u0131z bu kalkanla \u00e7al\u0131\u015f\u0131yor \u015fu an.\"\n\n\u00dcr\u00fcnlerin ilk maliyeti \u00fcniversiteden\n\nHR\u00dc Rekt\u00f6r\u00fc Prof. Dr. Sabri \u00c7elik de \u015eanl\u0131urfa Teknokenti ziyaret ederek, \u00e7al\u0131\u015fanlara sa\u011fl\u0131k g\u00f6revlilerine verdikleri destekten dolay\u0131 te\u015fekk\u00fcr etti.\n\n\u00dcr\u00fcnlerin ilk maliyetini \u00fcniversite olarak kar\u015f\u0131lad\u0131klar\u0131n\u0131 belirten \u00c7elik, \u00e7ok say\u0131da kurum ve kurulu\u015fun siperlik i\u00e7in kendileriyle irtibat kurdu\u011funu anlatt\u0131.\n\nGen\u00e7lerin deste\u011fini \u00f6nemsedi\u011fini vurgulayan \u00c7elik, \"\u00dcretilen siperlikleri hem kendi kurumlar\u0131m\u0131za hem de talep eden farkl\u0131 kurumlara veriyorlar. G\u00fcnde pek \u00e7ok siperlik \u00fcretiliyor. Yapt\u0131klar\u0131 \u00e7ok \u00f6nemli bir katk\u0131d\u0131r, g\u00fczel bir \u00e7al\u0131\u015fmaya imza at\u0131yorlar.\" dedi.\n\n\"\u0130htiyac\u0131 olanlara ula\u015ft\u0131raca\u011f\u0131z\"\n\nKahramanmara\u015f'ta bulunan Elbistan Bilim ve Sanat Merkezi de 3D siperlik \u00fcretimi yap\u0131yor.\n\nMerkez m\u00fcd\u00fcr\u00fc Mehmet Tura\u00e7, AA muhabirine yapt\u0131\u011f\u0131 a\u00e7\u0131klamada, g\u00f6n\u00fcll\u00fc \u00f6\u011fretmen arkada\u015flar\u0131yla tatil g\u00fcnlerini merkezde siperlik yaparak ge\u00e7irdiklerini s\u00f6yledi.\n\nArtan taleplere cevap vermeye \u00e7al\u0131\u015ft\u0131klar\u0131n\u0131 anlatan Tura\u00e7, \u015f\u00f6yle devam etti:\n\n\"Koranavir\u00fcsle m\u00fccadelede sahip oldu\u011fumuz 3 boyutlu yaz\u0131c\u0131 potansiyeliyle medikal par\u00e7alara, ara\u00e7 ve gere\u00e7lere ihtiya\u00e7 duyan hastaneleri desteklemek ve ki\u015fisel korunmaya cevap vermek istiyoruz. 3 boyutlu yaz\u0131c\u0131da \u00fcretilmi\u015f par\u00e7alar, ihtiya\u00e7 an\u0131nda orijinal par\u00e7alar\u0131n yerini daha k\u0131sa s\u00fcrede alabiliyor. \u015eu anda hekimlerimizin ve sa\u011fl\u0131k \u00e7al\u0131\u015fanlar\u0131n\u0131n hastalarla yak\u0131ndan irtibatlar\u0131 s\u0131ras\u0131nda korunmalar\u0131n\u0131 sa\u011flayacak y\u00fcz kalkan\u0131 \u00fcretiyoruz. \u0130htiyac\u0131 olan kurum ve kurulu\u015flara hastane ve sa\u011fl\u0131k merkezleri gibi yerlere bu \u00fcr\u00fcnlerin ula\u015ft\u0131r\u0131lmas\u0131n\u0131 sa\u011flayaca\u011f\u0131z.\"\n\nKaynak: AA", "keywords": [], "meta_keywords": ["Kahramanmara\u015f", "\u015eanl\u0131urfa", "Elbistan", "G\u00fcncel"], "tags": [], "authors": [], "publish_date": null, "summary": "", "article_html": "", "meta_description": "\u015eanl\u0131urfa Teknokentteki bir firma ile Kahramanmara\u015f'taki Elbistan Bilim ve Sanat Merkezi, sa\u011fl\u0131k \u00e7al\u0131\u015fanlar\u0131n\u0131n koronavir\u00fcsle m\u00fccadelede korunmalar\u0131n\u0131 sa\u011flamak amac\u0131yla y\u00fcz siperlikleri \u00fcretimine ba\u015flad\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "\u015eanl\u0131urfa Teknokentteki bir firma ile Kahramanmara\u015f'taki Elbistan Bilim ve Sanat Merkezi, sa\u011fl\u0131k \u00e7al\u0131\u015fanlar\u0131n\u0131n koronavir\u00fcsle m\u00fccadelede korunmalar\u0131n\u0131 sa\u011flamak amac\u0131yla y\u00fcz siperlikleri \u00fcretimine ba\u015flad\u0131.", "keywords": "Kahramanmara\u015f, \u015eanl\u0131urfa, Elbistan, G\u00fcncel", "image": "https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg", "robots": "index, follow", "medium": "news", "dateCreated": "2020-03-25T11:06:03+03:00", "dateUpdated": "2020-03-25T11:41:17+03:00", "msapplication-starturl": "https://www.haberler.com", "article": {"id": 13050884, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Kahramanmara\u015f, \u015eanl\u0131urfa, Elbistan, G\u00fcncel"}, "og": {"url": "https://www.haberler.com/koronaviruse-karsi-3d-yazicilarla-siperlik-uretimi-13050884-haberi/", "site_name": "Haberler.com", "locale": "tr_TR", "type": "article", "title": "Koronavir\u00fcse kar\u015f\u0131 3D yaz\u0131c\u0131larla siperlik \u00fcretimi ba\u015flad\u0131", "description": "\u015eanl\u0131urfa Teknokentteki bir firma ile Kahramanmara\u015f'taki Elbistan Bilim ve Sanat Merkezi, sa\u011fl\u0131k \u00e7al\u0131\u015fanlar\u0131n\u0131n koronavir\u00fcsle m\u00fccadelede korunmalar\u0131n\u0131 sa\u011flamak amac\u0131yla y\u00fcz siperlikleri \u00fcretimine ba\u015flad\u0131.", "image": {"identifier": "https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg", "secure_url": "https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg", "width": 640, "height": 425}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/koronaviruse-karsi-3d-yazicilarla-siperlik-uretimi-13050884-haberi/", "card": "summary_large_image", "site": "Haberler", "title": "Koronavir\u00fcse kar\u015f\u0131 3D yaz\u0131c\u0131larla siperlik \u00fcretimi ba\u015flad\u0131", "description": "\u015eanl\u0131urfa Teknokentteki bir firma ile Kahramanmara\u015f'taki Elbistan Bilim ve Sanat Merkezi, sa\u011fl\u0131k \u00e7al\u0131\u015fanlar\u0131n\u0131n koronavir\u00fcsle m\u00fccadelede korunmalar\u0131n\u0131 sa\u011flamak amac\u0131yla y\u00fcz siperlikleri \u00fcretimine ba\u015flad\u0131.", "image": "https://foto.haberler.com/haber/2020/03/25/koronaviruse-karsi-3d-yazicilarla-siperlik-ur-13050884_o.jpg"}, "viewport": "width=1080, maximum-scale=1, user-scalable=yes, shrink-to-fit=no", "apple-mobile-web-app-capable": "yes", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/koronaviruse-karsi-3d-yazicilarla-siperlik-uretimi-13050884-haberi/"}