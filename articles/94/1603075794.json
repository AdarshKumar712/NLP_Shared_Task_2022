{"source_url": "https://www.internethaber.com", "url": "https://www.internethaber.com/iletisim-baskani-fahrettin-altun-muhalefet-turkiye-icin-sevinmeyi-ogrenmelidir-2101480h.htm", "title": "\u0130leti\u015fim Ba\u015fkan\u0131 Fahrettin Altun: Muhalefet T\u00fcrkiye i\u00e7in sevinmeyi \u00f6\u011frenmelidir", "top_image": "https://i.internethaber.com/2/714/402/storage/files/images/2020/05/11/fahrettin-altun-OHOa_cover.jpg.webp", "meta_img": "https://i.internethaber.com/2/714/402/storage/files/images/2020/05/11/fahrettin-altun-OHOa_cover.jpg.webp", "images": ["https://s.internethaber.com/assets/web/images/logo-footer.png", "https://i.internethaber.com/2/714/402/storage/files/images/2020/05/11/fahrettin-altun-OHOa_cover.jpg.webp", "https://s.internethaber.com/assets/web/images/logo-menu.png", "https://s.internethaber.com/assets/web/images/logo.png"], "movies": [], "text": "Cumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, \"Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\" de\u011ferlendirmesinde bulundu.\n\nAbone ol\n\nCumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, sosyal medya hesab\u0131ndan paylay\u0131mlarda bulundu.\n\n\u0130ktidara, ele\u015ftiri kisvesi alt\u0131nda tehditler savurman\u0131n demokrasinin ruhuna ihanet eden bir siyasi t\u00fckenmi\u015fli\u011fin g\u00f6stergesi oldu\u011funu bildiren Altun, \"Bu siyasi t\u00fckenmi\u015fli\u011fin yaratt\u0131\u011f\u0131 yenilmi\u015flik hissi siyaset\u00e7ilere \u00f6fke ve nefret dilini bu denli rahat kullanabilme hakk\u0131 vermez. Demokratik olgunluk, siyasette ele\u015ftiri ve tehdit dilinin birbirinden ayr\u0131lmas\u0131 ile kazan\u0131l\u0131r.\" ifadelerini kulland\u0131.\n\nAltun, T\u00fcrkiye'de son y\u0131llarda kar\u015f\u0131la\u015ft\u0131klar\u0131 her zorlukta muhalefetin, siyasetin dilini radikalle\u015ftirdi\u011fini, anti-demokratik tutum ve davran\u0131\u015flarla me\u015fru siyasal alan\u0131 daraltmaya \u00e7al\u0131\u015ft\u0131\u011f\u0131n\u0131 vurgulad\u0131.\n\nDemokratik yollarla se\u00e7ilmi\u015f bir h\u00fck\u00fcmete 27 Nisan 2007'de muht\u0131ra giri\u015fimi yap\u0131ld\u0131\u011f\u0131nda, bu muhalefetin demokrasinin yan\u0131nda yer almak yerine vesayet odaklar\u0131 ile gayrime\u015fru bir ortakl\u0131k aray\u0131\u015f\u0131na girdi\u011fini belirten Altun, 2013 y\u0131l\u0131nda h\u00fck\u00fcmete kar\u015f\u0131 Gezi kalk\u0131\u015fmas\u0131 ya\u015fand\u0131\u011f\u0131 s\u0131rada, demokratik hukuk devletinde kabul edilemeyecek bir \u015fekilde soka\u011f\u0131 tahrik ederek halk\u0131n can ve mal g\u00fcvenli\u011fini tehlikeye sokan\u0131n ayn\u0131 muhalefet oldu\u011funu kaydetti.\n\n\"Me\u015fru siyasetin d\u0131\u015f\u0131na \u00e7\u0131kma tehdidi\"\n\nAltun, 17-25 Aral\u0131k'ta h\u00fck\u00fcmete kar\u015f\u0131 giri\u015filen yarg\u0131 ve emniyet darbesinin savu\u015fturulmas\u0131 sonras\u0131nda FET\u00d6'n\u00fcn imal etti\u011fi propaganda dok\u00fcmanlar\u0131n\u0131 se\u00e7im kampanyalar\u0131nda kullanarak bu \u00f6rg\u00fctle i\u015f birli\u011fi yapan\u0131n da ayn\u0131 muhalefet oldu\u011funu ifade ederek, \u015fu g\u00f6r\u00fc\u015flere yer verdi:\n\n\"15 Temmuz darbe giri\u015fiminden hemen sonra hen\u00fcz toplumun ac\u0131lar\u0131 taze iken, daha darbecilerle yarg\u0131daki hesapla\u015fmalar bitmemi\u015fken 'kontroll\u00fc darbe' s\u00f6ylemini ortaya atarak darbecileri aklamaya \u00e7al\u0131\u015fan da bu muhalefettir. T\u00fcrkiye, PKK ter\u00f6r \u00f6rg\u00fct\u00fc ile s\u0131n\u0131rlar\u0131 i\u00e7inde ve d\u0131\u015f\u0131nda amans\u0131z bir m\u00fccadele verirken bu ter\u00f6r \u00f6rg\u00fct\u00fcn\u00fcn s\u00f6zc\u00fcl\u00fc\u011f\u00fcn\u00fc \u00fcstlenen g\u00fc\u00e7lerle se\u00e7im ittifaklar\u0131 kuran, ter\u00f6r \u00f6rg\u00fct\u00fcne ter\u00f6rist diyemeyen de bu muhalefettir. B\u00fct\u00fcn bu krizlerin sonras\u0131nda \u015fimdi de b\u00fct\u00fcn d\u00fcnyan\u0131n ba\u015f\u0131na bela olan koronavir\u00fcs salg\u0131n\u0131yla d\u00fcnyaya \u00f6rnek te\u015fkil edecek bir bi\u00e7imde m\u00fccadele edilirken ayn\u0131 muhalefet yeniden me\u015fru siyasetin d\u0131\u015f\u0131na \u00e7\u0131kma tehdidinde bulunmaya ba\u015flam\u0131\u015ft\u0131r. Onlar\u0131 yeniden bu \u00e7aresizlik hissine d\u00fc\u00e7ar eden, kar\u015f\u0131 kar\u015f\u0131ya kald\u0131\u011f\u0131m\u0131z bu evrensel krizle m\u00fccadelede Say\u0131n Cumhurba\u015fkan\u0131m\u0131z \u00f6nc\u00fcl\u00fc\u011f\u00fcnde b\u00fcy\u00fck bir ba\u015far\u0131 kazan\u0131yor olu\u015fumuzdur. Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\"\n\nAltun, Cumhurba\u015fkan\u0131 Recep Tayyip Erdo\u011fan'\u0131n liderli\u011finde \u015fimdiye kadar siyaseti me\u015fru zemininden ay\u0131rmaya \u00e7al\u0131\u015fan vesayet odaklar\u0131yla, ter\u00f6r \u00f6rg\u00fctleri ve uzant\u0131lar\u0131 ile nas\u0131l m\u00fccadele edildiyse bundan sonra da k\u00f6t\u00fcc\u00fcl emellerle \u00fclkeyi hedefe koyan unsurlarla ayn\u0131 \u015fekilde m\u00fccadele edilece\u011fini vurgulad\u0131.\n\n\"T\u00fcrkiye devleti t\u00fcm kurumlar\u0131 ile demokrasiyi \u00f6z\u00fcmsemi\u015ftir\"\n\nDemokratik siyasal rekabet zemini i\u00e7erisinde ba\u015far\u0131 elde edemeyece\u011fini g\u00f6renlerin bu \u00e7aresizlik psikolojisi i\u00e7erisinde siyasete nefret dili bula\u015ft\u0131rmas\u0131na ve demokratik olmayan y\u00f6ntemlerle kamusal alan\u0131 tahakk\u00fcm alt\u0131na alma \u00e7abalar\u0131na m\u00fcsaade edilmeyece\u011finin alt\u0131n\u0131 \u00e7izen Altun, \u015funlar\u0131 kaydetti:\n\n\"T\u00fcrkiye devleti t\u00fcm kurumlar\u0131 ile demokrasiyi \u00f6z\u00fcmsemi\u015ftir. Devlet-millet kayna\u015fmas\u0131n\u0131 y\u0131kmaya \u00e7al\u0131\u015fan ve bo\u015f darbe tehditleri ile siyaseti gayrime\u015fru zeminde yapmaya \u00e7al\u0131\u015fanlara cevab\u0131 halk\u0131m\u0131z hep yapt\u0131\u011f\u0131 gibi yine sand\u0131kta verecektir. T\u00fcrkiye\u2019de demokrasi, onun u\u011fruna can verenlerin hat\u0131ras\u0131 ve onun i\u00e7in kan ve g\u00f6zya\u015f\u0131 d\u00f6ken aziz milletimizin fedakarl\u0131klar\u0131 ile ya\u015famakta ve k\u00f6k salmaya devam etmektedir. Demokrasimizi ihtiraslar\u0131na yenilmi\u015flere, gayr\u0131 milli unsurlara kar\u015f\u0131 m\u00fcdafaa etmek boynumuzun borcudur.\"", "keywords": [], "meta_keywords": ["Fahnettin Altun"], "tags": [], "authors": ["Internet Haber"], "publish_date": null, "summary": "", "article_html": "", "meta_description": "Cumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, \"Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\" de\u011ferlendirmesinde bulundu.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "apple-itunes-app": "app-id=366791984", "google-play-app": "app-id=com.mobilike.ihaber", "description": "Cumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, \"Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\" de\u011ferlendirmesinde bulundu.", "keywords": "Fahnettin Altun", "fb": {"pages": 100431406701471}, "og": {"title": "\u0130leti\u015fim Ba\u015fkan\u0131 Fahrettin Altun: Muhalefet T\u00fcrkiye i\u00e7in sevinmeyi \u00f6\u011frenmelidir", "type": "article", "url": "https://www.internethaber.com/iletisim-baskani-fahrettin-altun-muhalefet-turkiye-icin-sevinmeyi-ogrenmelidir-2101480h.htm", "description": "Cumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, \"Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\" de\u011ferlendirmesinde bulundu.", "image": "https://i.internethaber.com/2/714/402/storage/files/images/2020/05/11/fahrettin-altun-OHOa_cover.jpg.webp", "site_name": "Internet Haber"}, "thumbnail_height": 100, "thumbnail_width": 100, "twitter": {"site": "@internethaber", "creator": "@internethaber", "card": "summary_large_image", "url": "https://www.internethaber.com/iletisim-baskani-fahrettin-altun-muhalefet-turkiye-icin-sevinmeyi-ogrenmelidir-2101480h.htm", "domain": "https://www.internethaber.com", "title": "\u0130leti\u015fim Ba\u015fkan\u0131 Fahrettin Altun: Muhalefet T\u00fcrkiye i\u00e7in sevinmeyi \u00f6\u011frenmelidir", "image": "https://i.internethaber.com/2/714/402/storage/files/images/2020/05/11/fahrettin-altun-OHOa_cover.jpg.webp", "description": "Cumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, \"Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\" de\u011ferlendirmesinde bulundu."}, "DC.Title": "\u0130leti\u015fim Ba\u015fkan\u0131 Fahrettin Altun: Muhalefet T\u00fcrkiye i\u00e7in sevinmeyi \u00f6\u011frenmelidir", "DC.Creator": "Internet Haber", "DC.Subject": "\u0130leti\u015fim Ba\u015fkan\u0131 Fahrettin Altun: Muhalefet T\u00fcrkiye i\u00e7in sevinmeyi \u00f6\u011frenmelidir", "DC.Description": "Cumhurba\u015fkanl\u0131\u011f\u0131 \u0130leti\u015fim Ba\u015fkan\u0131 Fahrettin Altun, \"Muhalefet T\u00fcrkiye i\u00e7in sevinmeyi \u00f6\u011frenmelidir. Bu sadece bir erdem de\u011fil, bir mecburiyettir.\" de\u011ferlendirmesinde bulundu.", "DC.Publisher": "Internet Haber", "DC.Contributor": "Internet Haber", "DC.Date": "11-05-2020", "DC.Type": "Text", "DC.Source": "https://www.internethaber.com/iletisim-baskani-fahrettin-altun-muhalefet-turkiye-icin-sevinmeyi-ogrenmelidir-2101480h.htm", "DC.Language": "tr-TR", "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "yandex-verification": "b4499d1ae8eadfa0", "google-site-verification": "4sUL1ksFeWdS6gV2T6T7wQYwdasLGnxAkrJt-Ws3pzc"}, "canonical_link": "https://www.internethaber.com/iletisim-baskani-fahrettin-altun-muhalefet-turkiye-icin-sevinmeyi-ogrenmelidir-2101480h.htm"}