{"source_url": "https://fakty.interia.pl", "url": "https://fakty.interia.pl/raporty/raport-polityka-spojnosci-ue/artykuly/news-prezydencja-chorwacka-o-wieloletnim-budzecie-ue,nId,4250476", "title": "Prezydencja chorwacka o wieloletnim bud\u017cecie UE", "top_image": "https://i.iplsc.com/-/0009QN4E7OVEDM05-C411.jpg", "meta_img": "https://i.iplsc.com/-/0009QN4E7OVEDM05-C411.jpg", "images": ["https://fakty.interia.pl/p.gif", "https://i.iplsc.com/-/0009QN4E7OVEDM05-C411.jpg", "https://i.iplsc.com/pap/0009A6098CYXTC6T-C301.jpg", "https://i.iplsc.com/premier-andrej-plenkovic/0009QN4E7OVEDM05-C122-F4.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Chorwacja, kt\u00f3ra przej\u0119\u0142a w\u0142a\u015bnie przewodnictwo w UE, chce w najbli\u017cszym p\u00f3\u0142roczu spr\u00f3bowa\u0107 znale\u017a\u0107 r\u00f3wnowag\u0119 w sprawie bud\u017cetu UE na kolejne siedem lat. Premier Andrej Plenkovi\u0107 podkre\u015bla, \u017ce jego kraj powinien mie\u0107 mo\u017cliwo\u015b\u0107 nadrobienia zaleg\u0142o\u015bci w stosunku do innych pa\u0144stw Europy \u015arodkowo-Wschodniej.\n\nZdj\u0119cie Premier Andrej Plenkovi\u0107 /AFP\n\nChorwacja, kt\u00f3ra przyst\u0105pi\u0142a do UE w 2013 r., jest najm\u0142odszym krajem cz\u0142onkowskim, debiutuj\u0105cym w roli kieruj\u0105cego pracami Rady UE. Zagrzeb podobnie jak Warszawa nale\u017cy do grupy przyjaci\u00f3\u0142 polityki sp\u00f3jno\u015bci, opowiadaj\u0105cych si\u0119 za zwi\u0119kszeniem unijnych wydatk\u00f3w.\n\n\n\n\"Wieloletnie ramy finansowe s\u0105 bez w\u0105tpienia najwa\u017cniejsz\u0105 politycznie spraw\u0105 dla przysz\u0142o\u015bci UE z perspektywy finansowej. Bior\u0105c pod uwag\u0119 okoliczno\u015bci, to, \u017ce jeden du\u017cy kraj cz\u0142onkowski, kt\u00f3rego wk\u0142ad (do bud\u017cetu - PAP) by\u0142 znaczny, opuszcza UE, prawdziwym wyzwaniem jest znalezienie r\u00f3wnowagi\" - powiedzia\u0142 w poniedzia\u0142ek w Zagrzebiu na spotkaniu z unijnymi korespondentami Plenkovi\u0107.\n\nReklama\n\nPoprzednia, fi\u0144ska prezydencja wprawdzie przygotowa\u0142a tzw. schemat negocjacyjny, na podstawie kt\u00f3rego prace dalej ma prowadzi\u0107 szef Rady Europejskiej Charles Michel, jednak Chorwacja te\u017c chce odgrywa\u0107 rol\u0119 w tym procesie, cho\u0107by na poziomie ministr\u00f3w ds. europejskich.\n\nPlenkovi\u0107 zaznaczy\u0142, \u017ce obecnie s\u0105 cztery podej\u015bcia do kszta\u0142tu unijnej kasy: pierwsze to propozycja KE z 2018 r. przewiduj\u0105ca wydatki na poziomie 1,11 proc. dochodu narodowego brutto (DNB) UE-27, drugie zak\u0142ada ci\u0119cia w stosunku do tego projektu i forsowane jest g\u0142\u00f3wnie przez kraje p\u0142atnik\u00f3w netto, jak Niemcy czy Holandia. Trzecie podej\u015bcie reprezentuj\u0105 tzw. kraje przyjaciele polityki sp\u00f3jno\u015bci, chc\u0105ce wy\u017cszych wydatk\u00f3w, oraz czwarte, najbardziej ambitne, to stanowisko Parlamentu Europejskiego, kt\u00f3ry chcia\u0142by bud\u017cetu odpowiadaj\u0105cego 1,3 proc. DNB UE-27.\n\nOddanie koordynacji nad negocjacjami szefowi Rady Europejskiej na ostatniej prostej ma zapewni\u0107 wi\u0119ksz\u0105 bezstronno\u015b\u0107. \"On jest bardziej neutralny ni\u017c ktokolwiek z nas - przyzna\u0142 premier Chorwacji. - Nasza rola b\u0119dzie bardzo widoczna na poziomie Rady ds. Og\u00f3lnych, bo projekt b\u0119dzie omawiany nie tylko na najwy\u017cszym poziomie. W tych negocjacjach Chorwacja jako uczciwy po\u015brednik b\u0119dzie pracowa\u0107, \u017ceby znale\u017a\u0107 rozwi\u0105zanie\".\n\nFinowie zaproponowali limit zobowi\u0105za\u0144 na poziomie 1,07 proc. DNB. \"Ta propozycja by\u0142a niezadowalaj\u0105ca dla wielu pa\u0144stw cz\u0142onkowskich\" - m\u00f3wi\u0142 Plenkovi\u0107.\n\nJak t\u0142umaczy\u0142, jego kraj w przeciwie\u0144stwie do pa\u0144stw Europy \u015arodkowo-Wschodniej, kt\u00f3re do\u0142\u0105czy\u0142y do UE wcze\u015bniej, nie otrzymywa\u0142 wsparcia przedakcesyjnego, a przez fakt, \u017ce jest w UE zaledwie od siedmiu lat, musi jeszcze sporo nadrobi\u0107. \"Nasza sytuacja jest unikalna\" - t\u0142umaczy\u0142, zapewniaj\u0105c, \u017ce Chorwacja nie chce poprawia\u0107 swojej pozycji kosztem kraj\u00f3w Europy \u015arodkowo-Wschodniej.\n\nObecna perspektywa finansowa ko\u0144czy si\u0119 31 grudnia tego roku, ale UE powinna sporo wcze\u015bniej wypracowa\u0107 porozumienie, \u017ceby op\u00f3\u017anienie w realizacji program\u00f3w finansowanych ze \u015brodk\u00f3w unijnych by\u0142o jak najmniejsze. Do tej pory r\u00f3\u017cnice mi\u0119dzy pa\u0144stwami cz\u0142onkowskimi by\u0142y jednak tak du\u017ce, \u017ce pertraktacje praktycznie nie posun\u0119\u0142y si\u0119 do przodu.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Chorwacja, kt\u00f3ra, przej\u0119\u0142a, w\u0142a\u015bnie, przewodnictwo, chce, najbli\u017cszym, p\u00f3\u0142roczu, spr\u00f3bowa\u0107, znale\u017a\u0107, r\u00f3wnowag\u0119, sprawie, bud\u017cetu, kolejne, siedem, Premier, Andrej, Plenkovi\u0107, podkre\u015bla, jego, kraj, powinien, mie\u0107, mo\u017cliwo\u015b\u0107, nadrobienia", "Description": "Prezydencja chorwacka o wieloletnim bud\u017cecie UE - fakty.interia.pl - Chorwacja, kt\u00f3ra przej\u0119\u0142a w\u0142a\u015bnie przewodnictwo w UE, chce w najbli\u017cszym p\u00f3\u0142roczu spr\u00f3bowa\u0107 znale\u017a\u0107 r\u00f3wnowag\u0119 w sprawie bud\u017cetu UE na kolejne siedem lat. Premier Andrej Plenkovi\u0107", "twitter": {"description": "Chorwacja, kt\u00f3ra przej\u0119\u0142a w\u0142a\u015bnie przewodnictwo w UE, chce w najbli\u017cszym p\u00f3\u0142roczu spr\u00f3bowa\u0107 znale\u017a\u0107 r\u00f3wnowag\u0119 w sprawie bud\u017cetu UE na kolejne siedem lat. Premier Andrej Plenkovi\u0107 podkre\u015bla, \u017ce jego kraj powinien mie\u0107 mo\u017cliwo\u015b\u0107 nadrobienia zaleg\u0142o\u015bci w stosunku do innych pa\u0144stw Europy \u015arodkowo-Wschodniej.", "card": "summary_large_image"}, "og": {"type": "article", "title": "\"To najwa\u017cniejsza politycznie sprawa dla przysz\u0142o\u015bci UE\"", "description": "Kliknij i zobacz wi\u0119cej.", "image": "https://i.iplsc.com/-/0009QN4E7OVEDM05-C411.jpg", "url": "https://fakty.interia.pl/raporty/raport-polityka-spojnosci-ue/artykuly/news-prezydencja-chorwacka-o-wieloletnim-budzecie-ue,nId,4250476"}, "news_keywords": "fakty.interia.pl, Polityka sp\u00f3jno\u015bci Unii Europejskiej, polityka sp\u00f3jno\u015bci ue, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-polityka-spojnosci-ue/artykuly/news-prezydencja-chorwacka-o-wieloletnim-budzecie-ue,nId,4250476"}