{"source_url": "https://tvn24.pl", "url": "https://tvn24.pl/biznes/z-kraju/koronawirus-w-polsce-pll-lot-rozmawia-ze-zwiazkami-w-sprawie-plac-4609550?source=rss", "title": "\"Jeste\u015bmy zbulwersowani postaw\u0105 Zarz\u0105du PLL LOT\". Dwa zwi\u0105zki odrzuci\u0142y propozycj\u0119 przewo\u017anika", "top_image": "https://tvn24.pl/biznes/najnowsze/cdn-zdjecie-igp1ne-lot-wznowil-rejsy-krajowe-4599905/alternates/LANDSCAPE_1280", "meta_img": "https://tvn24.pl/biznes/najnowsze/cdn-zdjecie-igp1ne-lot-wznowil-rejsy-krajowe-4599905/alternates/LANDSCAPE_1280", "images": ["https://tvn24.pl/biznes/najnowsze/cdn-zdjecie-igp1ne-lot-wznowil-rejsy-krajowe-4599905/alternates/LANDSCAPE_1280", "https://tvn24.pl/biznes/najnowsze/n219dy-640-empik-baner2.png"], "movies": [], "text": "Polskie Linie Lotnicze LOT porozumia\u0142y si\u0119 z trzema spo\u015br\u00f3d pi\u0119ciu dzia\u0142aj\u0105cych w sp\u00f3\u0142ce zwi\u0105zk\u00f3w zawodowych w sprawie p\u0142ac - poda\u0142 narodowy przewo\u017anik. Propozycj\u0119 odrzuci\u0142 Zwi\u0105zek Zawodowy Pracownik\u00f3w Personelu Pok\u0142adowego i Lotniczego. W jego ocenie zarz\u0105d PLL LOT \"przerzuci\u0142 ca\u0142y ci\u0119\u017car oszcz\u0119dno\u015bci na pracownik\u00f3w, samemu nie partycypuj\u0105c w obni\u017ckach\".\n\nLOT poinformowa\u0142, \u017ce porozumienie wprowadza miesi\u0119czne pensum, kt\u00f3re w przypadku pilot\u00f3w wynosi 20 godzin, a w przypadku stewardes 30 godzin. Utrzymany zostaje przy tym pe\u0142ny wymiar zatrudnienia.\n\n\"W praktyce oznacza to, \u017ce ci pracownicy LOT, nawet je\u015bli nie przepracuj\u0105 ani jednej godziny, otrzymaj\u0105 wynagrodzenie w wysoko\u015bci od ok. 3 do ok. 8 tys. z\u0142 miesi\u0119cznie. Porozumienie zawiera te\u017c automatyzm wzrostu zarobk\u00f3w po powrocie sytuacji do normy i przywr\u00f3ceniu siatki po\u0142\u0105cze\u0144 wymagaj\u0105cej wi\u0119kszych nalot\u00f3w\" - czytamy w komunikacie.\n\nRozmowy w sprawie p\u0142ac w LOT\n\nSp\u00f3\u0142ka poda\u0142a, \u017ce do przygotowanego na tej podstawie uzgodnienia przyst\u0105pili przedstawiciele zwi\u0105zku zawodowego reprezentuj\u0105cego personel lotniczy (ZZPK) oraz przedstawiciele zwi\u0105zk\u00f3w zawodowych reprezentuj\u0105cych personel naziemny (NSZZ \"Solidarno\u015b\u0107\" i ZZ Pracownik\u00f3w PLL LOT). Do 15 czerwca swoj\u0105 decyzj\u0119 w sprawie przyst\u0105pienia do porozumienia maj\u0105 przedstawi\u0107 Zwi\u0105zek Zawodowy Personelu Pok\u0142adowego i Lotniczego oraz Og\u00f3lnopolski Pracowniczy Zwi\u0105zek Zawodowy Konfederacja Pracy.\n\n\"Je\u015bli do 15 czerwca do porozumienia przyst\u0105pi\u0105 pozosta\u0142e dwa zwi\u0105zki, to umowa gwarantuj\u0105ca personelowi lotniczemu pobory niezale\u017cnie od uziemienia samolot\u00f3w wejdzie w \u017cycie od 1 lipca. W przeciwnym wypadku konieczne b\u0119dzie zmniejszenie wymiaru etat\u00f3w\" - dodano w komunikacie.\n\nPrzewo\u017anik zwr\u00f3ci\u0142 uwag\u0119, \u017ce LOT chce w pierwszej kolejno\u015bci utrzyma\u0107 miejsca pracy, st\u0105d, w przeciwie\u0144stwie do wielu innych linii lotniczych, zamiast zwalnia\u0107 pracownik\u00f3w czy rezygnowa\u0107 ze wsp\u00f3\u0142pracy, zaproponowa\u0142 gwarancj\u0119 wynagrodze\u0144 nawet tym stewardessom i pilotom, dla kt\u00f3rych w najbli\u017cszych miesi\u0105cach nie b\u0119dzie pracy.\n\nOd pocz\u0105tku czerwca LOT ponownie uruchomi\u0142 krajowe po\u0142\u0105czenia lotnicze. Wznowiona siatka po\u0142\u0105cze\u0144 obejmuje oko\u0142o 30 rejs\u00f3w krajowych. Do 16 czerwca obowi\u0105zuje zakaz lot\u00f3w mi\u0119dzynarodowych.\n\n\"Jeste\u015bmy zbulwersowani postaw\u0105 Zarz\u0105du PLL LOT\"\n\nKomunikat w sprawie negocjacji zamie\u015bci\u0142 Zwi\u0105zek Zawodowy Personelu Pok\u0142adowego i Lotniczego (ZPPiL). \"Zwi\u0105zek Zawodowy Personelu Pok\u0142adowego i Lotniczego informuje, \u017ce by\u0142 zmuszony odrzuci\u0107, wskutek dzia\u0142ania pracodawcy, propozycj\u0119 Polskich Linii Lotniczych LOT, dotycz\u0105c\u0105 obni\u017cenia wynagrodze\u0144 personelu pok\u0142adowego\" - zaznaczono.\n\n\"W naszej ocenie propozycje LOT by\u0142y zbyt daleko id\u0105ce i bez uzasadnienia obni\u017caj\u0105ce wynagrodzenia na 2 lata, do 1920-2500 pln netto miesi\u0119cznie. Pracodawca nie wyrazi\u0142 zgody na gwarancje zatrudnienia w gorszych warunkach przez okres d\u0142u\u017cszy ni\u017c 3 miesi\u0105ce (co wynika z zapis\u00f3w tarczy antykryzysowej). LOT nie zgodzi\u0142 si\u0119 r\u00f3wnie\u017c na gwarancje sprawiedliwego podzia\u0142u pracy po wznowieniu operacji lotniczych\" - czytamy w komunikacie.\n\n\"Jeste\u015bmy zbulwersowani postaw\u0105 Zarz\u0105du PLL LOT, kt\u00f3ry nie przyj\u0105\u0142 \u017cadnych propozycji Zwi\u0105zk\u00f3w Zawodowych, przerzuci\u0142 ca\u0142y ci\u0119\u017car oszcz\u0119dno\u015bci na pracownik\u00f3w, samemu nie partycypuj\u0105c w obni\u017ckach\" - podkre\u015blili przedstawiciele ZPPiL.\n\nZwi\u0105zek poinformowa\u0142, \u017ce w poniedzia\u0142ek podejmie decyzj\u0119 co do wyra\u017cenia zgody na podpisanie porozumienia dotycz\u0105cego pilot\u00f3w i pracownik\u00f3w administracji.\n\nNajwi\u0119ksi przewo\u017anicy\n\nZ danych Urz\u0119du Lotnictwa Cywilnego wynika, \u017ce irlandzki Ryanair pozostaje najwi\u0119ksz\u0105 lini\u0105 lotnicz\u0105 w Polsce. Przewo\u017anik obs\u0142u\u017cy\u0142 w polskich portach lotniczych w krajowym i mi\u0119dzynarodowym ruchu w ubieg\u0142ym roku blisko 12 milion\u00f3w pasa\u017cer\u00f3w, co stanowi\u0142o wzrost o 402 tysi\u0105ce pasa\u017cer\u00f3w rok do roku.\n\nNa drugim miejscu sklasyfikowano Polskie Linie Lotnicze LOT - oko\u0142o 11,8 miliona pasa\u017cer\u00f3w. Narodowy przewo\u017anik r\u00f3s\u0142 jednak najszybciej. LOT przewi\u00f3z\u0142 ponad 1,4 miliona pasa\u017cer\u00f3w wi\u0119cej ni\u017c rok wcze\u015bniej.\n\nNa trzecim miejscu znalaz\u0142 si\u0119 w\u0119gierski Wizz Air - nieca\u0142e 9,5 miliona pasa\u017cer\u00f3w, po wzro\u015bcie o ponad 760 tysi\u0119cy pasa\u017cer\u00f3w.\n\nAutor:mb\n\n\u0179r\u00f3d\u0142o: PAP, TVN24 Biznes", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Polskie Linie Lotnicze LOT porozumia\u0142y si\u0119 z trzema spo\u015br\u00f3d pi\u0119ciu dzia\u0142aj\u0105cych w sp\u00f3\u0142ce zwi\u0105zk\u00f3w zawodowych w sprawie p\u0142ac - poda\u0142 narodowy przewo\u017anik. Propozycj\u0119 odrzuci\u0142 Zwi\u0105zek Zawodowy Pracownik\u00f3w Personelu Pok\u0142adowego i Lotniczego. W jego ocenie zarz\u0105d PLL LOT \"przerzuci\u0142 ca\u0142y ci\u0119\u017car oszcz\u0119dno\u015bci na pracownik\u00f3w, samemu nie partycypuj\u0105c w obni\u017ckach\".", "meta_lang": "", "meta_favicon": "/static/manifests/biznes/icons/favicon.ico", "meta_data": {"description": "Polskie Linie Lotnicze LOT porozumia\u0142y si\u0119 z trzema spo\u015br\u00f3d pi\u0119ciu dzia\u0142aj\u0105cych w sp\u00f3\u0142ce zwi\u0105zk\u00f3w zawodowych w sprawie p\u0142ac - poda\u0142 narodowy przewo\u017anik. Propozycj\u0119 odrzuci\u0142 Zwi\u0105zek Zawodowy Pracownik\u00f3w Personelu Pok\u0142adowego i Lotniczego. W jego ocenie zarz\u0105d PLL LOT \"przerzuci\u0142 ca\u0142y ci\u0119\u017car oszcz\u0119dno\u015bci na pracownik\u00f3w, samemu nie partycypuj\u0105c w obni\u017ckach\".", "mobile-web-app-capable": "yes", "theme-color": "#fff", "msapplication-TileImage": "/static/manifests/biznes/icons/mstile-150x150.png", "msapplication-config": "/static/manifests/biznes/browserconfig.xml", "apple-mobile-web-app-title": "biznes", "application-name": "biznes", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24 Biznes", "url": "https://tvn24.pl/biznes/z-kraju/koronawirus-w-polsce-pll-lot-rozmawia-ze-zwiazkami-w-sprawie-plac-4609550", "title": "\"Jeste\u015bmy zbulwersowani postaw\u0105 Zarz\u0105du PLL LOT\". Dwa zwi\u0105zki odrzuci\u0142y propozycj\u0119 przewo\u017anika", "description": "Polskie Linie Lotnicze LOT porozumia\u0142y si\u0119 z trzema spo\u015br\u00f3d pi\u0119ciu dzia\u0142aj\u0105cych w sp\u00f3\u0142ce zwi\u0105zk\u00f3w zawodowych w sprawie p\u0142ac - poda\u0142 narodowy przewo\u017anik. Propozycj\u0119 odrzuci\u0142 Zwi\u0105zek Zawodowy Pracownik\u00f3w Personelu Pok\u0142adowego i Lotniczego. W jego ocenie zarz\u0105d PLL LOT \"przerzuci\u0142 ca\u0142y ci\u0119\u017car oszcz\u0119dno\u015bci na pracownik\u00f3w, samemu nie partycypuj\u0105c w obni\u017ckach\".", "image": "https://tvn24.pl/biznes/najnowsze/cdn-zdjecie-igp1ne-lot-wznowil-rejsy-krajowe-4599905/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/biznes/najnowsze/cdn-zdjecie-igp1ne-lot-wznowil-rejsy-krajowe-4599905/alternates/LANDSCAPE_1280"}, "next-head-count": 49}, "canonical_link": "https://tvn24.pl/biznes/z-kraju/koronawirus-w-polsce-pll-lot-rozmawia-ze-zwiazkami-w-sprawie-plac-4609550"}