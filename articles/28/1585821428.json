{"source_url": "https://web.archive.org", "url": "https://web.archive.org/web/20220303050839id_/https://www.haberler.com/evden-cikamayinca-sehit-oglunun-mezarina-gidemeyen-13150939-haberi/", "title": "Evden \u00e7\u0131kamay\u0131nca \u015fehit o\u011flunun mezar\u0131na gidemeyen anneye s\u00fcrpriz", "top_image": "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "meta_img": "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "images": ["https://web.archive.org/static/reklam/advertisement.gif?ads=1", "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "https://www.haberler.com/_blank.gif", "data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIHhtbG5zPSJodHRwOi8vd3d3LnczLm9yZy8yMDAwL3N2ZyI+CiA8dGl0bGUvPgoKIDxnPgogIDx0aXRsZT5iYWNrZ3JvdW5kPC90aXRsZT4KICA8cmVjdCBmaWxsPSJub25lIiBpZD0iY2FudmFzX2JhY2tncm91bmQiIGhlaWdodD0iNDAyIiB3aWR0aD0iNTgyIiB5PSItMSIgeD0iLTEiLz4KIDwvZz4KIDxnPgogIDx0aXRsZT5MYXllciAxPC90aXRsZT4KICA8cGF0aCBzdHJva2U9Im51bGwiIGlkPSJzdmdfMSIgZmlsbD0iI2ZmZmZmZiIgZD0ibTIyLjQ1ODMzMywxOC45NzMyMTdhNC4wNjcxMyw0LjA2NzEzIDAgMCAxIC04LjEzNDI1OSwwYTMuNzg4MjQxLDMuNzg4MjQxIDAgMCAxIDAuMTI3ODI0LC0wLjk2NDQ5MWwtNi4wODkwNzQsLTMuMDMyOTE3YTQuMDIwNjQ4LDQuMDIwNjQ4IDAgMCAxIC0yLjc1NDAyOCwxLjA5MjMxNWE0LjA2NzEzLDQuMDY3MTMgMCAwIDEgMCwtOC4xMzQyNTlhNC4wMjA2NDgsNC4wMjA2NDggMCAwIDEgMi43NTQwMjgsMS4wOTIzMTVsNi4wODkwNzQsLTMuMDMyOTE3YTMuNzg4MjQxLDMuNzg4MjQxIDAgMCAxIC0wLjEyNzgyNCwtMC45NjQ0OTFhNC4wNjcxMyw0LjA2NzEzIDAgMSAxIDQuMDY3MTMsNC4wNjcxM2E0LjAyMDY0OCw0LjAyMDY0OCAwIDAgMSAtMi43NTQwMjgsLTEuMDkyMzE1bC02LjA4OTA3NCwzLjAzMjkxN2EzLjcwNjg5OCwzLjcwNjg5OCAwIDAgMSAwLDEuOTI4OTgxbDYuMDg5MDc0LDMuMDMyOTE3YTQuMDIwNjQ4LDQuMDIwNjQ4IDAgMCAxIDIuNzU0MDI4LC0xLjA5MjMxNWE0LjA2NzEzLDQuMDY3MTMgMCAwIDEgNC4wNjcxMyw0LjA2NzEzeiIvPgogPC9nPgo8L3N2Zz4=", "https://www.haberler.com/static/img/tasarim/haberler-logo.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/haberler-logo.png"], "movies": [], "text": "Gaziantep'te koronavir\u00fcs (Kovid-19) tedbirleri nedeniyle evden \u00e7\u0131kamad\u0131\u011f\u0131 i\u00e7in \u015fehit o\u011flunun mezar\u0131n\u0131 g\u00f6r\u00fcnt\u00fcl\u00fc aramayla g\u00f6rebilen 69 ya\u015f\u0131ndaki Meliha Akcan, o\u011flunun \u015fehadetinin 10. y\u0131l\u0131nda \u0130slahiye Kaymakaml\u0131\u011f\u0131 taraf\u0131ndan \u015fehitli\u011fe g\u00f6t\u00fcr\u00fcld\u00fc.\n\nMardin'in K\u0131z\u0131ltepe il\u00e7esinde 22 Nisan 2010'da ter\u00f6ristlerce d\u00fczenlenen silahl\u0131 sald\u0131r\u0131da \u015fehit olan polis memuru \u00d6mer Akcan'\u0131n annesi Meliha Akcan, o\u011flunun d\u00fczenli olarak ziyaret etti\u011fi \u0130slahiye \u015eehitli\u011findeki mezar\u0131na gidemeyince di\u011fer o\u011flu \u0130smet Akcan'dan yard\u0131m istedi.\n\nBunun \u00fczerine \u0130smet Akcan ge\u00e7en hafta karde\u015finin kabrinin ba\u015f\u0131na giderek annesini g\u00f6r\u00fcnt\u00fcl\u00fc aray\u0131p mezar\u0131 g\u00f6rmesini ve dua etmesini sa\u011flad\u0131.\n\n\u0130slahiye Kaymakaml\u0131\u011f\u0131 da anne Meliha Akcan'a s\u00fcrpriz yaparak o\u011flunun \u015fehadetinin 10. y\u0131l\u0131nda \u015fehitlik ziyareti yapmas\u0131n\u0131 sa\u011flad\u0131.\n\nKovid-19 tedbirleri kapsam\u0131nda gerekli \u00f6nlemleri alan \u0130l\u00e7e Emniyet M\u00fcd\u00fcrl\u00fc\u011f\u00fc ekipleri Akcan'\u0131 Yeni Mahalle'deki evinden alarak \u0130slahiye \u015eehitli\u011fi'ne g\u00f6t\u00fcrd\u00fc.\n\n\u015eehidin mezar\u0131na gelen anne Akcan, o\u011flunun mezar ta\u015f\u0131ndaki foto\u011fraf\u0131n\u0131 \u00f6perek sevdi.\n\nAnne Akcan, \"Ben geldim o\u011flum. Ben geldim \u00d6mer'im. O\u011flum 10 y\u0131l oldu. Ben geldim.\" diyerek g\u00f6zya\u015f\u0131 d\u00f6kt\u00fc.\n\nDuygusal anlar ya\u015fayan Akcan, gazetecilere yapt\u0131\u011f\u0131 a\u00e7\u0131klamada \"Koronavir\u00fcs tedbirleri dolay\u0131s\u0131yla \u015fehit o\u011flumun mezar\u0131na gelemiyordum. \u00c7ok te\u015fekk\u00fcr ediyorum. Ben \u00e7ok sevindim. Allah raz\u0131 olsun hepsinden. Bug\u00fcn benim o\u011flumun \u015fehadet g\u00fcn\u00fc.\" diye konu\u015ftu.\n\n\u0130l\u00e7e M\u00fcft\u00fcl\u00fc\u011f\u00fc g\u00f6revlilerinin Kur'an-\u0131 Kerim okumas\u0131n\u0131n ve dualar edilmesinin ard\u0131ndan anne Akcan evine g\u00f6t\u00fcr\u00fcld\u00fc.", "keywords": [], "meta_keywords": ["Koronavir\u00fcs", "Gaziantep", "\u015eehit", "G\u00fcncel"], "tags": [], "authors": [], "publish_date": "Wed Apr 22 18:03:00 2020", "summary": "", "article_html": "", "meta_description": "Gaziantep\u2019te koronavir\u00fcs Kovid-19 tedbirleri nedeniyle evden \u00e7\u0131kamad\u0131\u011f\u0131 i\u00e7in \u015fehit o\u011flunun mezar\u0131n\u0131 g\u00f6r\u00fcnt\u00fcl\u00fc aramayla g\u00f6rebilen 69 ya\u015f\u0131ndaki Meliha Akcan, o\u011flunun \u015fehadetinin 10. y\u0131l\u0131nda \u0130slahiye Kaymakaml\u0131\u011f\u0131 taraf\u0131ndan \u015fehitli\u011fe g\u00f6t\u00fcr\u00fcld\u00fc.", "meta_lang": "tr", "meta_favicon": "https://www.haberler.com/mstatic/favicons/haberler_new_logo_2.ico?v=1", "meta_data": {"image": "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "description": "Gaziantep\u2019te koronavir\u00fcs Kovid-19 tedbirleri nedeniyle evden \u00e7\u0131kamad\u0131\u011f\u0131 i\u00e7in \u015fehit o\u011flunun mezar\u0131n\u0131 g\u00f6r\u00fcnt\u00fcl\u00fc aramayla g\u00f6rebilen 69 ya\u015f\u0131ndaki Meliha Akcan, o\u011flunun \u015fehadetinin 10. y\u0131l\u0131nda \u0130slahiye Kaymakaml\u0131\u011f\u0131 taraf\u0131ndan \u015fehitli\u011fe g\u00f6t\u00fcr\u00fcld\u00fc.", "keywords": "Koronavir\u00fcs,Gaziantep,\u015eehit,G\u00fcncel", "news_keywords": "Koronavir\u00fcs,Gaziantep,\u015eehit,G\u00fcncel", "viewport": "width=device-width, initial-scale=1.0", "medium": "News", "dateCreated": "2020-04-22T18:03:00+03:00", "dateModified": "2020-10-14T10:15:00+03:00", "datePublished": "2020-04-22T18:03:00+03:00", "dateupdated": "2020-10-14T10:15:00+03:00", "og": {"url": "https://www.haberler.com/evden-cikamayinca-sehit-oglunun-mezarina-gidemeyen-13150939-haberi/", "site_name": "Haberler", "locale": "tr_TR", "type": "article", "title": "Evden \u00e7\u0131kamay\u0131nca \u015fehit o\u011flunun mezar\u0131na gidemeyen anneye s\u00fcrpriz", "description": "Gaziantep\u2019te koronavir\u00fcs Kovid-19 tedbirleri nedeniyle evden \u00e7\u0131kamad\u0131\u011f\u0131 i\u00e7in \u015fehit o\u011flunun mezar\u0131n\u0131 g\u00f6r\u00fcnt\u00fcl\u00fc aramayla g\u00f6rebilen 69 ya\u015f\u0131ndaki Meliha Akcan, o\u011flunun \u015fehadetinin 10. y\u0131l\u0131nda \u0130slahiye Kaymakaml\u0131\u011f\u0131 taraf\u0131ndan \u015fehitli\u011fe g\u00f6t\u00fcr\u00fcld\u00fc.", "image": {"identifier": "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "alt": "Evden \u00e7\u0131kamay\u0131nca \u015fehit o\u011flunun mezar\u0131na gidemeyen anneye s\u00fcrpriz", "secure_url": "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "width": 1200, "height": 675, "type": "image/jpeg"}, "video": {"identifier": "https://videolar.haberler.com/2020/04/22/evden-cikamayinca-sehit-oglunun-mezarina-gide-13150939_kj_1827.mp4", "height": 360, "width": 640, "type": "video/mp4"}}, "article": {"content_tier": "free", "tag": "Koronavir\u00fcs,Gaziantep,\u015eehit,G\u00fcncel", "section": "Guncel", "publisher": "https://www.facebook.com/Haberler", "author": "https://www.facebook.com/Haberler", "published_time": "2020-04-22T18:03:00+03:00", "modified_time": "2020-10-14T10:15:00+03:00"}, "fb": {"pages": 116642265047044, "page_id": 116642265047044, "app_id": 1094461860619988}, "twitter": {"card": "summary_large_image", "creator": "@Haberler", "site": "@Haberler", "title": "Evden \u00e7\u0131kamay\u0131nca \u015fehit o\u011flunun mezar\u0131na gidemeyen anneye s\u00fcrpriz", "description": "Gaziantep\u2019te koronavir\u00fcs (Kovid-19) tedbirleri nedeniyle evden \u00e7\u0131kamad\u0131\u011f\u0131 i\u00e7in \u015fehit o\u011flunun mezar\u0131n\u0131 g\u00f6r\u00fcnt\u00fcl\u00fc aramayla g\u00f6rebilen 69 ya\u015f\u0131ndaki Meliha Akcan, o\u011flunun \u015fehadetinin 10. y\u0131l\u0131nda \u0130slahiye Kaymakaml\u0131\u011f\u0131 taraf\u0131ndan \u015fehitli\u011fe g\u00f6t\u00fcr\u00fcld\u00fc.", "image": "https://foto.haberler.com/haber/2020/04/22/evden-cikamayinca-sehit-oglunun-mezarina-gide-13150939_amp.jpg", "url": "https://www.haberler.com/evden-cikamayinca-sehit-oglunun-mezarina-gidemeyen-13150939-haberi/"}, "apple-itunes-app": "app-id=339144085", "google-play-app": "app-id=tr.com.yenimedya.haberler", "huawei-appgallery-app": "app-id=C101348841", "mobile-web-app-capable": "yes", "application-name": "Haberler", "robots": "max-image-preview:large", "apple-mobile-web-app-status-bar-style": "black", "apple-mobile-web-app-title": "Haberler", "msapplication-TileColor": "#ffffff", "msapplication-TileImage": "/mstatic/favicons/apple-icon-152x152.png", "theme-color": "#ffffff"}, "canonical_link": "https://www.haberler.com/evden-cikamayinca-sehit-oglunun-mezarina-gidemeyen-13150939-haberi/"}