{"source_url": "http://supernowosci24.pl", "url": "http://supernowosci24.pl/szymon-holownia-krytykuje-cenzure-w-trojce-to-nowy-poziom-wazeliniarstwa/", "title": "Szymon Ho\u0142ownia krytykuje cenzur\u0119 w \u201eTr\u00f3jce\u201d: \u2013 To nowy poziom wazeliniarstwa", "top_image": "http://supernowosci24.pl/wp-content/uploads/2020/05/ho\u0142ownia-do-wyboru-do-wyci\u0119cia-1.jpg", "meta_img": "http://supernowosci24.pl/wp-content/uploads/2020/05/ho\u0142ownia-do-wyboru-do-wyci\u0119cia-1.jpg", "images": ["http://0.gravatar.com/avatar/3447893ac383fc2fbb7d91f4ef65d5bd?s=64&d=mm&r=g", "http://r18.supernowosci24.pl/www/delivery/avw.php?zoneid=8&cb=INSERT_RANDOM_NUMBER_HERE&n=a3a2fcea", "http://1.gravatar.com/avatar/75883239632954a8a372f1dccf554a3d?s=64&d=mm&r=g", "http://supernowosci24.pl/wp-content/uploads/pliki/decoeco2.jpg", "http://supernowosci24.pl/wp-content/uploads/pliki/unia3.jpg", "http://1.gravatar.com/avatar/45404665e6e16999e9c0d828ebb7ab3e?s=64&d=mm&r=g", "http://1.gravatar.com/avatar/?s=48&d=mm&r=g", "http://1.gravatar.com/avatar/17664422c51aec7febdd399688da283d?s=64&d=mm&r=g", "http://supernowosci24.pl/wp-content/uploads/pliki/zdaniem.jpg", "http://1.gravatar.com/avatar/?s=40&d=mm&r=g", "http://dev1.supernowosci24.pl/wp-content/uploads/pliki/zorza.jpg", "http://0.gravatar.com/avatar/3dd05c79f07c1b7a4baee8e3646650c3?s=64&d=mm&r=g", "http://supernowosci24.pl/szymon-holownia-krytykuje-cenzure-w-trojce-to-nowy-poziom-wazeliniarstwa/\thttp:/dev1.supernowosci24.pl/wp-content/uploads/logo/kariera.jpg", "http://2.gravatar.com/avatar/880368a183144bec9c881c192398508e?s=64&d=mm&r=g", "http://1.gravatar.com/avatar/af917ac7a181064c142ac3eb80578d0a?s=64&d=mm&r=g", "http://supernowosci24.pl/wp-content/plugins/facebook-pagelike-widget/loader.gif", "https://img7.demotywatoryfb.pl//uploads/201412/1417555220_gezp2o_600.jpg", "http://supernowosci24.pl/wp-content/uploads/logo/logo_with_ad.jpg", "http://supernowosci24.pl/wp-content/uploads/2020/05/ho\u0142ownia-do-wyboru-do-wyci\u0119cia-1.jpg", "http://1.gravatar.com/avatar/a3e4e096829012c7bf64c4e49d75e920?s=35&d=mm&r=g"], "movies": [], "text": "KRAJ. Nie milkn\u0105 echa skandalu zwi\u0105zanego z usuni\u0119ciem piosenki Kazika z Listy Przeboj\u00f3w Programu Trzeciego Polskiego Radia. Skomentowa\u0142a to nawet wicepremier Jadwiga Emilewicz.\n\n\u2013 PiS \u201esprywatyzowa\u0142o\u201d media publiczne, zacz\u0119\u0142o si\u0119 cenzurowanie. To poziom wazeliniarstwa, kt\u00f3ry jest znamienny dla upadaj\u0105cych re\u017cim\u00f3w \u2013 m\u00f3wi\u0142 na konferencji prasowej przed radiow\u0105 \u201eTr\u00f3jk\u0105\u201d kandydat na prezydenta Szymon Ho\u0142ownia. G\u0142os\u00f3w oburzenia jest zdecydowanie wi\u0119cej.\n\n\u2013 Zawsze \u201eTr\u00f3jka\u201d kojarzy\u0142a si\u0119 z dobrym s\u0142owem i muzyk\u0105 \u2013 niezale\u017cnie od pogl\u0105d\u00f3w po wys\u0142uchaniu audycji stawali\u015bmy si\u0119 m\u0105drzejsi. Natomiast Prawo i Sprawiedliwo\u015b\u0107 \u201esprywatyzowa\u0142o\u201d media publiczne \u2013 obecna sytuacja to zaledwie probierz \u2013 proces zaw\u0142aszczania po raz kolejny si\u0119 posun\u0105\u0142 \u2013 komentowa\u0142 przed gmachem radiowej \u201eTr\u00f3jki\u201d Szymon Ho\u0142ownia i doda\u0142: \u2013 Jednocze\u015bnie, widz\u0105c ingerencje w notowania legendarnej Listy Przeboj\u00f3w, nasz sztab przygotowa\u0142 nowe zestawienie, kt\u00f3re nikogo z partii rz\u0105dz\u0105cej nie powinno zdenerwowa\u0107: 5. miejsce \u2013 Jaros\u0142aw Kaczy\u0144ski, 4. miejsce Joanna Lichocka \u2013 \u201epos\u0142anka-palec\u201d, 3. miejsce Jacek Kurski \u201eprezes-gitara\u201d, 2. miejsce Andrzej Duda \u201eprezydent-d\u0142ugopis\u201d oraz 1. miejsce Piotr Gli\u0144ski \u201eminister-demolka\u201d.\n\nSytuacj\u0119 w \u201eTr\u00f3jce\u201d skomentowa\u0142a nawet wicepremier Jadwiga Emilewicz: \u201eUsuni\u0119cie piosenki Kazika z Listy Przeboj\u00f3w Tr\u00f3jka \u2013 Program 3 Polskiego Radia jest skandaliczne. Pami\u0119tajmy, wirus atakuje p\u0142uca, a nie zdrowy rozs\u0105dek\u201d \u2013 napisa\u0142a na swoim oficjalnym profilu na Facebooku. Emilewicz udost\u0119pni\u0142a r\u00f3wnie\u017c pismo kierowane do Krzysztofa Czaba\u0144skiego, przewodnicz\u0105cego Rady Medi\u00f3w Narodowych, w kt\u00f3rym podkre\u015bli\u0142a, \u017ce usuni\u0119cie piosenki Kazika z Listy Przeboj\u00f3w \u201es\u0142usznie wywo\u0142a\u0142o oburzenie s\u0142uchaczy i artyst\u00f3w\u201d i ma nadziej\u0119, \u017ce \u201epodejmie szybkie i zdecydowane kroki w sprawie wyja\u015bnienia incydentu oraz powrotu piosenki na fale radiowej Tr\u00f3jki\u201d.\n\nOburzenia nie kryje tak\u017ce Towarzystwo Dziennikarskie: \u201eNawet w PRL-u nie zrobiono w Polskim Radiu czego\u015b takiego\u201d \u2013 komentuj\u0105 jego cz\u0142onkowie i podkre\u015blaj\u0105 w specjalnym o\u015bwiadczeniu, \u017ce: \u201eTylko dzi\u0119ki solidarno\u015bci dziennikarzy, artyst\u00f3w, pracownik\u00f3w medi\u00f3w mo\u017cemy obroni\u0107 w Polsce wolno\u015b\u0107 s\u0142owa\u201d.\n\nW obronie \u201eTr\u00f3jki\u201d stan\u0119\u0142a te\u017c Gildia Re\u017cyser\u00f3w. \u201eBez niezale\u017cno\u015bci nie ma kultury, a bez kultury przestaje istnie\u0107 wsp\u00f3lnota\u201d \u2013 napisali jej cz\u0142onkowie w o\u015bwiadczeniu dodaj\u0105c, \u017ce: \u2013 \u201eZ rosn\u0105cym ubolewaniem obserwujemy post\u0119puj\u0105ce upolitycznienie medi\u00f3w publicznych w Polsce. Przejawia si\u0119 ono ra\u017c\u0105c\u0105 manipulacj\u0105 przekazem faworyzuj\u0105cym konkretnych zleceniodawc\u00f3w politycznych, a szkaluj\u0105cym ich oponent\u00f3w\u201d.\n\nksz", "keywords": [], "meta_keywords": [""], "tags": [], "authors": ["Ha Ha Ha", "Min Truth", "S\u0142uchacz Radiowej Tr\u00f3jki", "S\u0142uchacz Radia"], "publish_date": "Tue May 19 06:02:14 2020", "summary": "", "article_html": "", "meta_description": "", "meta_lang": "pl", "meta_favicon": "http://supernowosci24.pl/wp-content/uploads/2018/11/favicon.ico", "meta_data": {"viewport": "width=device-width, initial-scale=1", "msapplication-TileImage": "http://supernowosci24.pl/wp-content/uploads/2020/05/ho\u0142ownia-do-wyboru-do-wyci\u0119cia-1.jpg", "og": {"image": {"identifier": "http://supernowosci24.pl/wp-content/uploads/2020/05/ho\u0142ownia-do-wyboru-do-wyci\u0119cia-1.jpg", "width": 800, "height": 521, "alt": "- Zarz\u0105dzanie kultur\u0105 nie uda si\u0119 poprzez \u201enadgorliwo\u015b\u0107\u201d i \u201ewazeliniarstwo\u201d wobec w\u0142adzy; kultura to jest miejsce, w kt\u00f3rym tworzymy nasz\u0105 to\u017csamo\u015b\u0107; uczestnictwo w kulturze, to nie przywilej, a prawo ka\u017cdego obywatela \u2013 skomentowa\u0142 Szymon Ho\u0142ownia odnosz\u0105c si\u0119 do sytuacji w \u201eTr\u00f3jce\u201d. Fot. Wit Had\u0142o"}, "description": "KRAJ. Nie milkn\u0105 echa skandalu zwi\u0105zanego z usuni\u0119ciem piosenki Kazika z Listy Przeboj\u00f3w Programu Trzeciego Polskiego Radia. Skomentowa\u0142a to nawet wicepremier Jadwiga Emilewicz. - PiS \u201esprywatyzowa\u0142o\u201d media publiczne, zacz\u0119\u0142o si\u0119 cenzurowanie. To poziom wazeliniarstwa, kt\u00f3ry jest znamienny dla upadaj\u0105cych re\u017cim\u00f3w - m\u00f3wi\u0142 na konferencji prasowej przed radiow\u0105 \u201eTr\u00f3jk\u0105\u201d kandydat na prezydenta Szymon Ho\u0142ownia. G\u0142os\u00f3w oburzenia...", "type": "article", "locale": "pl_pl", "site_name": "SuperNowo\u015bci24", "title": "Szymon Ho\u0142ownia krytykuje cenzur\u0119 w \u201eTr\u00f3jce\u201d: \u2013 To nowy poziom wazeliniarstwa", "url": "http://supernowosci24.pl/szymon-holownia-krytykuje-cenzure-w-trojce-to-nowy-poziom-wazeliniarstwa/", "updated_time": "2020-05-25T13:35:31+00:00"}, "article": {"published_time": "2020-05-19T06:02:14+00:00", "modified_time": "2020-05-25T13:35:31+00:00", "author": "http://supernowosci24.pl/author/tomasz/", "section": "Kraj i \u015awiat"}, "twitter": {"card": "summary_large_image", "title": "Szymon Ho\u0142ownia krytykuje cenzur\u0119 w \u201eTr\u00f3jce\u201d: \u2013 To nowy poziom wazeliniarstwa", "description": "KRAJ. Nie milkn\u0105 echa skandalu zwi\u0105zanego z usuni\u0119ciem piosenki Kazika z Listy Przeboj\u00f3w Programu Trzeciego Polskiego Radia. Skomentowa\u0142a to nawet wicepremier Jadwiga Emilewicz. - PiS \u201esprywatyzowa\u0142o\u201d media publiczne, zacz\u0119\u0142o si\u0119 cenzurowanie. To poziom wazeliniarstwa, kt\u00f3ry jest znamienny dla...", "image": {"width": 800, "height": 521, "alt": "- Zarz\u0105dzanie kultur\u0105 nie uda si\u0119 poprzez \u201enadgorliwo\u015b\u0107\u201d i \u201ewazeliniarstwo\u201d wobec w\u0142adzy; kultura to jest miejsce, w kt\u00f3rym tworzymy nasz\u0105 to\u017csamo\u015b\u0107; uczestnictwo w kulturze, to nie przywilej, a prawo ka\u017cdego obywatela \u2013 skomentowa\u0142 Szymon Ho\u0142ownia odnosz\u0105c si\u0119 do sytuacji w \u201eTr\u00f3jce\u201d. Fot. Wit Had\u0142o"}, "url": "http://supernowosci24.pl/szymon-holownia-krytykuje-cenzure-w-trojce-to-nowy-poziom-wazeliniarstwa/"}, "profile": {"username": "Redaktor"}, "generator": "WordPress 4.9.8", "ad.size": "width=960,height=200"}, "canonical_link": "http://supernowosci24.pl/szymon-holownia-krytykuje-cenzure-w-trojce-to-nowy-poziom-wazeliniarstwa/"}