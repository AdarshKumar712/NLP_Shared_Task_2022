{"source_url": "http://www.yeniduzen.com", "url": "http://www.yeniduzen.com/kisilerin-ifsa-edilmesi-insan-haklarina-aykiri-125308h.htm", "title": "'Ki\u015filerin if\u015fa edilmesi insan haklar\u0131na ayk\u0131r\u0131'", "top_image": "http://d.yeniduzen.com/news/91372.jpg", "meta_img": "http://d.yeniduzen.com/news/91372.jpg", "images": ["http://d.yeniduzen.com/news/70483.jpg", "http://www.yeniduzen.com/d/banner/yenidu\u0308zen2.png", "http://www.yeniduzen.com/d/banner/necat-british-temmuz-2019.20190711143027.gif", "http://www.yeniduzen.com/d/banner/dg_0001_kol_220x300px-01.png", "http://www.yeniduzen.com/d/banner/banner-595x90.20200303111321.gif", "http://www.yeniduzen.com/d/banner/xp-travel.gif", "http://d.yeniduzen.com/news/91298.jpg", "http://www.yeniduzen.com/d/banner/aaa.jpg", "http://d.yeniduzen.com/news/91425.jpg", "http://www.yeniduzen.com/d/banner/arcim-web-banner-1-low.20191213171135.gif", "http://d.yeniduzen.com/news/91438.jpg", "http://d.yeniduzen.com/news_source/1.jpg", "http://www.yeniduzen.com/d/banner/unnamed.gif", "http://www.yeniduzen.com/d/banner/bau-6-haziran.jpg", "http://d.yeniduzen.com/news/91372.jpg", "http://www.yeniduzen.com/d/banner/kanalsim-canli.20191014092329.jpg", "http://d.yeniduzen.com/news/91400.jpg", "http://d.yeniduzen.com/news/91344.jpg", "http://www.yeniduzen.com/d/banner/ufu-haz-2018.jpg", "http://www.yeniduzen.com/d/banner/sporyeni.jpg", "http://www.yeniduzen.com/d/banner/sos.20191126143721.jpg", "http://d.yeniduzen.com/news/91409.jpg", "http://www.yeniduzen.com/d/banner/dau-mart-2020.20200316152006.gif", "http://s.yeniduzen.com/i/img-rep.gif", "http://www.yeniduzen.com/d/banner/koop-subat-2020.20200224094001.gif", "http://d.yeniduzen.com/news/63715.jpg", "http://d.yeniduzen.com/news/91408.jpg", "http://s.yeniduzen.com/i/logo.png", "http://www.yeniduzen.com/d/banner/kav.jpg", "http://d.yeniduzen.com/news/57234.jpg", "http://www.yeniduzen.com/d/banner/yeniduzen-banner-yeni.gif", "http://www.yeniduzen.com/d/banner/avenue-reklam.20200303150612.jpg", "http://www.yeniduzen.com/d/banner/digital-yeni-duzen-banner.png", "http://d.yeniduzen.com/news/91427.jpg", "http://www.yeniduzen.com/d/banner/215x450.20200131113656.png", "http://d.yeniduzen.com/banner/yd-gorsel.jpg", "http://d.yeniduzen.com/news/91437.jpg", "https://www.eczaneler.gen.tr/resimler/nobetci-eczaneler.jpg", "http://d.yeniduzen.com/news/91436.jpg"], "movies": [], "text": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Barolar Birli\u011fi, K\u0131br\u0131s T\u00fcrk Hekimler Sendikas\u0131, Evrensel Hasta Haklar\u0131 Derne\u011fi ve K\u0131br\u0131s T\u00fcrk Tabipleri Odas\u0131 ortak a\u00e7\u0131klama yaparak, sorumluluk ve sa\u011fduyu ile hareket edilmesi gereken bir d\u00f6nemden ge\u00e7ilmekte oldu\u011funu belirttiler.\n\nT\u00fcm d\u00fcnyaya yay\u0131lan COV\u0130D 19 vir\u00fcs\u00fcn\u00fcn KKTC\u2019ye geldikten sonra birilerine bula\u015fm\u0131\u015f olmas\u0131n\u0131n di\u011fer t\u00fcm hastal\u0131klarda oldu\u011fu gibi utan\u0131lacak, mahcup olunacak ya da tepki g\u00f6sterilecek bir durum olmad\u0131\u011f\u0131na dikkat \u00e7ekilen a\u00e7\u0131klamada, her hastan\u0131n oldu\u011fu gibi, COV\u0130D 19 vir\u00fcs\u00fcnden etkilenen bireylerin de uluslararas\u0131 ve/veya evrensel hukuk ilkeleri \u00e7er\u00e7evesinde mahremiyet hakk\u0131 bulundu\u011fu ifade edildi.\n\n\u201cCOV\u0130D 19 vir\u00fcs testi pozitif \u00e7\u0131kan ki\u015filerin if\u015fa edilmesinin hasta haklar\u0131na ayk\u0131r\u0131 oldu\u011fu bir yana; b\u00f6yle bir if\u015faat\u0131n bula\u015fman\u0131n \u00f6nlenmesi i\u00e7in de hi\u00e7bir yarar\u0131 bulunmamaktad\u0131r\u201d denilen ortak a\u00e7\u0131klamada, \u201c\u00d6zellikle sosyal medya \u00fczerinden yay\u0131lan konuyla ilgili \u00f6fkeli ve \u00f6tekile\u015ftirici tepkiler ve bunun \u00fczerinden ortaya \u00e7\u0131kan yo\u011fun tart\u0131\u015fmalar\u0131n, potansiyel COV\u0130D 19 ta\u015f\u0131y\u0131c\u0131s\u0131 ki\u015filerin kendilerini saklamalar\u0131na ve/veya hastaneye ba\u015fvurmaya \u00e7ekinmelerine sebep olabilece\u011fi unutulmamal\u0131d\u0131r\u201d ifadesi kullan\u0131ld\u0131.\n\nKonunun ki\u015filerin inisiyatifine b\u0131rak\u0131lamayacak kadar hayati oldu\u011fu vurgulanan a\u00e7\u0131klamada \u015funlar kaydedildi:\n\n\u201cBu sebeple yap\u0131lmas\u0131 gereken, ivedi olarak Sa\u011fl\u0131k Bakanl\u0131\u011f\u0131 nezdinde COV\u0130D 19 testi pozitif \u00e7\u0131kan hastalardan ald\u0131\u011f\u0131 bilgilerden yola \u00e7\u0131karak, hastan\u0131n temas etti\u011fi t\u00fcm ki\u015filere eri\u015fmek ve temas eden ki\u015filerin test yapmak \u00fczere hastaneye gelmelerini sa\u011flamak g\u00f6revlerini \u00fcstlenecek bir \u2018temasl\u0131 izleme ekibi\u2019 olu\u015fturulmas\u0131d\u0131r. B\u00f6yle bir ekibin olu\u015fturulmas\u0131, bula\u015fmaya kar\u015f\u0131 etkili ve s\u00fcratli m\u00fccadeleye b\u00fcy\u00fck katk\u0131 sa\u011flayacakt\u0131r. Ayr\u0131ca izleme ve takip i\u015finin bu \u015fekilde kurumsal ve resmi olarak yap\u0131lmas\u0131, bu konuda endi\u015feli olan vatanda\u015flar\u0131n endi\u015fesinin giderilmesini sa\u011flayaca\u011f\u0131 gibi; b\u00f6ylelikle evrensel hasta haklar\u0131n\u0131n ihlal edilmesinin de \u00f6n\u00fcne ge\u00e7ilmi\u015f olunacakt\u0131r.\u201d", "keywords": [], "meta_keywords": ["K\u0131br\u0131s T\u00fcrk Tabipleri Birli\u011fi", "K\u0131br\u0131s T\u00fcrk Barolar Birli\u011fi", "K\u0131br\u0131s T\u00fcrk Hekimler Sendikas\u0131", "Evrensel Hasta Haklar\u0131 Derne\u011fi", "K\u0131br\u0131s T\u00fcrk Tabipleri Odas\u0131", "corona"], "tags": ["K\u0131br\u0131s T\u00fcrk Tabipleri Birli\u011fi", "K\u0131br\u0131s T\u00fcrk Hekimler Sendikas\u0131", "K\u0131br\u0131s T\u00fcrk Tabipleri Odas\u0131", "K\u0131br\u0131s T\u00fcrk Barolar Birli\u011fi", "corona", "Evrensel Hasta Haklar\u0131 Derne\u011fi"], "authors": [], "publish_date": null, "summary": "", "article_html": "", "meta_description": "5 \u00f6rg\u00fct  ortak a\u00e7\u0131klama yaparak, sorumluluk ve sa\u011fduyu ile hareket edilmesi gereken bir d\u00f6nemden ge\u00e7ilmekte oldu\u011funu belirttiler.", "meta_lang": "tr", "meta_favicon": "/favicon.ico?1", "meta_data": {"viewport": "width=device-width,initial-scale=1,minimum-scale=1,maximum-scale=1,user-scalable=0", "keywords": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Barolar Birli\u011fi, K\u0131br\u0131s T\u00fcrk Hekimler Sendikas\u0131, Evrensel Hasta Haklar\u0131 Derne\u011fi,  K\u0131br\u0131s T\u00fcrk Tabipleri Odas\u0131, corona", "description": "5 \u00f6rg\u00fct  ortak a\u00e7\u0131klama yaparak, sorumluluk ve sa\u011fduyu ile hareket edilmesi gereken bir d\u00f6nemden ge\u00e7ilmekte oldu\u011funu belirttiler.", "apple-itunes-app": "app-id=448194018", "google-play-app": "app-id=com.cmbilisim.cmnews.yeniduzen", "DC.date.issued": "2020-03-24T13:49:29+02:00", "news_keywords": "K\u0131br\u0131s T\u00fcrk Tabipleri Birli\u011fi, K\u0131br\u0131s T\u00fcrk Barolar Birli\u011fi, K\u0131br\u0131s T\u00fcrk Hekimler Sendikas\u0131, Evrensel Hasta Haklar\u0131 Derne\u011fi,  K\u0131br\u0131s T\u00fcrk Tabipleri Odas\u0131, corona", "og": {"site_name": "YEN\u0130D\u00dcZEN", "url": "http://www.yeniduzen.com/kisilerin-ifsa-edilmesi-insan-haklarina-aykiri-125308h.htm", "title": "'Ki\u015filerin if\u015fa edilmesi insan haklar\u0131na ayk\u0131r\u0131'", "description": "5 \u00f6rg\u00fct  ortak a\u00e7\u0131klama yaparak, sorumluluk ve sa\u011fduyu ile hareket edilmesi gereken bir d\u00f6nemden ge\u00e7ilmekte oldu\u011funu belirttiler.", "image": "http://d.yeniduzen.com/news/91372.jpg", "type": "article"}, "twitter": {"card": "summary_large_image", "image": "http://d.yeniduzen.com/news/91372.jpg", "site": "@https://twitter.com/YENiDUZEN", "url": "http://www.yeniduzen.com/kisilerin-ifsa-edilmesi-insan-haklarina-aykiri-125308h.htm", "title": "'Ki\u015filerin if\u015fa edilmesi insan haklar\u0131na ayk\u0131r\u0131'", "description": "5 \u00f6rg\u00fct  ortak a\u00e7\u0131klama yaparak, sorumluluk ve sa\u011fduyu ile hareket edilmesi gereken bir d\u00f6nemden ge\u00e7ilmekte oldu\u011funu belirttiler."}}, "canonical_link": "http://www.yeniduzen.com/kisilerin-ifsa-edilmesi-insan-haklarina-aykiri-125308h.htm"}