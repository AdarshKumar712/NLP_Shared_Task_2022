{"source_url": "https://www.haberler.com", "url": "https://www.haberler.com/63-yillik-efsane-itfaiye-araci-her-an-goreve-hazir-13292349-haberi/", "title": "63 y\u0131ll\u0131k efsane itfaiye arac\u0131 her an g\u00f6reve haz\u0131r", "top_image": "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg", "meta_img": "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg", "images": ["https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_o.jpg", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "63 y\u0131ll\u0131k efsane itfaiye arac\u0131 her an g\u00f6reve haz\u0131r TOKAT'\u0131n Zile il\u00e7esinde, 63 y\u0131ll\u0131k olan itfaiye arac\u0131 halen faal olarak kullan\u0131l\u0131yor.\n\nTOKAT'\u0131n Zile il\u00e7esinde, 63 y\u0131ll\u0131k olan itfaiye arac\u0131 halen faal olarak kullan\u0131l\u0131yor. T\u00fcrkiye'de ender bulunan Alman yap\u0131m\u0131 ara\u00e7, vatanda\u015flar\u0131n da ilgisini \u00e7ekiyor.\n\nZile Belediyesi itfaiyesi b\u00fcnyesinde 50 y\u0131ld\u0131r hizmet veren Ford marka ara\u00e7, Almanya'da 1957 y\u0131l\u0131nda \u00fcretildi. Daha \u00f6nce Ankara'da g\u00f6rev yapan ara\u00e7 1970 y\u0131l\u0131nda Zile Belediyesi'nce sat\u0131n al\u0131nd\u0131. 50 y\u0131ld\u0131r Zile'deki yang\u0131nlara m\u00fcdahale edilen ara\u00e7, 6 silindirli 5 bin motoruyla aradan y\u0131llar ge\u00e7mesine ra\u011fmen orijinal \u00f6zelliklerini korumaya devam ediyor. Motorunun \u00fcretti\u011fi s\u0131cakl\u0131kla ta\u015f\u0131d\u0131\u011f\u0131 suyun k\u0131\u015f \u015fartlar\u0131nda donmas\u0131n\u0131 \u00f6nleyen \u00f6zel bir sisteme sahip olan itfaiye arac\u0131, seyyar ayd\u0131nlatma sistemi ile 8 ile 10 bar bas\u0131n\u00e7 g\u00fc\u00e7l\u00fc pompas\u0131yla dikkat \u00e7ekiyor.\n\nZile Belediyesi \u0130tfaiye \u00c7avu\u015fu \u0130brahim H\u00fcy\u00fck, \"Arac\u0131m\u0131z tam \u015fekilde \u00e7al\u0131\u015fmaktad\u0131r. Gerekti\u011finde yang\u0131nlarda da kullanabiliyoruz. Arac\u0131m\u0131z \u015fu an yeni itfaiye ara\u00e7lar\u0131nda olmayan bir \u00f6zelli\u011fi ile \u00f6nden radyat\u00f6rden alm\u0131\u015f oldu\u011fu s\u0131cak suyu arka pompaya devir yaparak k\u0131\u015f\u0131n suyun donmas\u0131n\u0131 engelliyor. 6 koldan su veriyor. Su bas\u0131nc\u0131 8-10 bar olabiliyor. Eski sistem \u00fczerinde \u00e7an vard\u0131r. Sonradan siren tak\u0131lm\u0131\u015ft\u0131r ama kendi orijinal \u00e7an\u0131 vard\u0131r. Yedek far vard\u0131r. 1957 model ara\u00e7ta koymalar\u0131 ilgin\u00e7. Seyyar olarak \u00e7\u0131k\u0131p yerine tak\u0131lmaktad\u0131r. Bu arac\u0131m\u0131z\u0131 daha \u00f6nceleri kullanan arkada\u015flar\u0131m\u0131z var. Zile'mizin dar sokaklar\u0131 var. \u00c7ok rahat bir \u015fekilde s\u0131\u011f\u0131yor ve m\u00fcdahale edebiliyoruz. Gerekti\u011fi her yerde kullanabiliyoruz ama ihtiyar\u0131 da fazla yormak istemiyoruz\" dedi. 'ARACIMIZDAN MEMNUNUZ'\n\n20 y\u0131ld\u0131r itfaiye personeli olarak \u00e7al\u0131\u015fan Ahmet Albayrak, 10 y\u0131l bu arac\u0131n \u015fof\u00f6rl\u00fc\u011f\u00fcn\u00fc yapt\u0131\u011f\u0131n\u0131 belirterek, \"Arac\u0131n malzemesinden ben sorumluydum. \u0130tfaiyenin \u00f6nc\u00fc arac\u0131yd\u0131. Di\u011fer ara\u00e7lar a\u011f\u0131r kal\u0131yordu. K\u0131\u015f\u0131n yang\u0131na gidildi\u011finde bunun pe\u015fine yeti\u015femezdik. Su izinden hangi mahalleye gitti\u011fini, hangi soka\u011fa girdi\u011fini pe\u015finden takip edip buluyorduk. 6 koldan su veren bir ara\u00e7. 2 ki\u015fi olmadan hortumunu tutam\u0131yorduk. Y\u0131k\u0131lmas\u0131 gereken ah\u015fap yeri y\u0131kabiliyorduk. Su bas\u0131nc\u0131 o kadar g\u00fc\u00e7l\u00fc. Halen arac\u0131m\u0131zdan memnunuz\" diye konu\u015ftu.\n\nKaynak: DHA", "keywords": [], "meta_keywords": ["\u0130tfaiye", "Almanya", "Zile", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "63 y\u0131ll\u0131k efsane itfaiye arac\u0131 her an g\u00f6reve haz\u0131r TOKAT'\u0131n Zile il\u00e7esinde, 63 y\u0131ll\u0131k olan itfaiye arac\u0131 halen faal olarak kullan\u0131l\u0131yor.", "meta_lang": "tr", "meta_favicon": "/touch-icon-iphone.png", "meta_data": {"description": "63 y\u0131ll\u0131k efsane itfaiye arac\u0131 her an g\u00f6reve haz\u0131r TOKAT'\u0131n Zile il\u00e7esinde, 63 y\u0131ll\u0131k olan itfaiye arac\u0131 halen faal olarak kullan\u0131l\u0131yor.", "keywords": "\u0130tfaiye, Almanya, Zile, G\u00fcncel, Haber", "image": "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg", "medium": "news", "dateCreated": "2020-06-05T08:27:03+03:00", "dateUpdated": "2020-06-05T08:30:23+03:00", "msapplication-starturl": "https://www.haberler.com", "article": {"id": 13292349, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "\u0130tfaiye, Almanya, Zile, G\u00fcncel"}, "og": {"url": "https://www.haberler.com/63-yillik-efsane-itfaiye-araci-her-an-goreve-hazir-13292349-haberi/", "site_name": "Haberler.com", "locale": "tr_TR", "type": "article", "title": "63 y\u0131ll\u0131k efsane itfaiye arac\u0131 her an g\u00f6reve haz\u0131r", "description": "TOKAT'\u0131n Zile il\u00e7esinde, 63 y\u0131ll\u0131k olan itfaiye arac\u0131 halen faal olarak kullan\u0131l\u0131yor.", "image": {"identifier": "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg", "secure_url": "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg", "width": 1200, "height": 800}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/63-yillik-efsane-itfaiye-araci-her-an-goreve-hazir-13292349-haberi/", "card": "summary_large_image", "site": "Haberler", "title": "63 y\u0131ll\u0131k efsane itfaiye arac\u0131 her an g\u00f6reve haz\u0131r", "description": "TOKAT'\u0131n Zile il\u00e7esinde, 63 y\u0131ll\u0131k olan itfaiye arac\u0131 halen faal olarak kullan\u0131l\u0131yor.", "image": "https://foto.haberler.com/haber/2020/06/05/63-yillik-efsane-itfaiye-araci-her-an-goreve-13292349_amp.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/63-yillik-efsane-itfaiye-araci-her-an-goreve-hazir-13292349-haberi/"}