{"source_url": "https://fakty.interia.pl", "url": "https://fakty.interia.pl/mazowieckie/news-warszawa-w-2020-r-beda-rosly-ceny-biletow,nId,4238371", "title": "Warszawa: W 2020 r. b\u0119d\u0105 ros\u0142y ceny bilet\u00f3w", "top_image": "https://i.iplsc.com/-/0009PZE3TFMXS9TE-C411.jpg", "meta_img": "https://i.iplsc.com/-/0009PZE3TFMXS9TE-C411.jpg", "images": ["https://fakty.interia.pl/p.gif", "https://i.iplsc.com/-/0009PZE3TFMXS9TE-C411.jpg", "https://i.iplsc.com/pap/0009A6098CYXTC6T-C301.jpg", "https://i.iplsc.com/warszawe-czeka-podwyzka-cen-biletow-komunikacji-miejskiej-za/0009PZE3TFMXS9TE-C122-F4.jpg", "https://e.hub.com.pl/images/adx_fixed/close.svg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "Radny Warszawy Tomasz \u017by\u0142ka (Koalicja Obywatelska) powiedzia\u0142, \u017ce w 2020 r. wzrosn\u0105 ceny bilet\u00f3w komunikacji miejskiej. Mo\u017cliwe s\u0105 r\u00f3wnie\u017c kolejne zmiany w op\u0142atach za wyw\u00f3z \u015bmieci.\n\nZdj\u0119cie \"Warszaw\u0119 czeka podwy\u017cka cen bilet\u00f3w komunikacji miejskiej \u2013 zapowiada\u0142 to ju\u017c prezydent Rafa\u0142 Trzaskowsk /SZYMON STARNAWSKI /POLSKA PRESS/Polska Press/East News /\n\nRadny Tomasz \u017by\u0142ka (Koalicja Obywatelska) zwr\u00f3ci\u0142 uwag\u0119, \u017ce w przysz\u0142ym roku nast\u0105pi\u0105 podwy\u017cki cen pr\u0105du. Prawdopodobnie zdro\u017ceje r\u00f3wnie\u017c paliwo. \"Cho\u0107 nie zale\u017cy to od decyzji w\u0142adz Warszawy, jednak w zdecydowany spos\u00f3b przek\u0142ada si\u0119 na rachunki, kt\u00f3re p\u0142ac\u0105 mieszka\u0144cy za najem mieszka\u0144, lokali u\u017cytkowych, za us\u0142ugi oraz komunikacj\u0119\" - podkre\u015bli\u0142.\n\nReklama\n\n\"Czeka nas podwy\u017cka cen bilet\u00f3w komunikacji miejskiej - zapowiada\u0142 to ju\u017c prezydent Rafa\u0142 Trzaskowski. Moim zdaniem jest to konieczne. Ceny bilet\u00f3w b\u0119d\u0105 ros\u0142y\" - powiedzia\u0142 radny. Zaproponowa\u0142, aby ju\u017c rozpocz\u0105\u0107 publiczn\u0105 dyskusj\u0119 na ten temat. \"Dobrze by by\u0142o, gdyby uda\u0142o si\u0119 zamortyzowa\u0107 podwy\u017ck\u0119 cen bilet\u00f3w wynikaj\u0105c\u0105 ze wzrostu cen paliwa. Tramwaje i metro b\u0119d\u0105 mia\u0142y du\u017cy problem z powodu wzrostu cen energii elektrycznej\" - zaznaczy\u0142.\n\nW ocenie Tomasza \u017by\u0142ki konsekwencj\u0105 wzrostu cen pr\u0105du b\u0119d\u0105 r\u00f3wnie\u017c wy\u017csze koszty wywozu i zagospodarowania \u015bmieci. \"Realia s\u0105 takie, \u017ce koszty gospodarki odpadami musz\u0105 si\u0119 zbilansowa\u0107. Miasto powinno cz\u0119sto i g\u0142o\u015bno m\u00f3wi\u0107 mieszka\u0144com, \u017ce z tzw. ustawy \u015bmieciowej wynika, i\u017c w\u0142adze nie mog\u0105 dop\u0142aca\u0107 do wywozu i zagospodarowania odpad\u00f3w, ani nie mog\u0105 na tym zarabia\u0107. Zatem, kiedy drastycznie rosn\u0105 koszty wywozu i przetwarzania odpad\u00f3w, to si\u0142\u0105 rzeczy w g\u00f3r\u0119 id\u0105 taryfy dla mieszka\u0144c\u00f3w\" - wyja\u015bni\u0142.\n\n\"Firmy zajmuj\u0105ce si\u0119 gospodark\u0105 odpadami nie chc\u0105 obecnie podpisywa\u0107 d\u0142ugoterminowych um\u00f3w, bo nie s\u0105 w stanie przewidzie\u0107, jak w kolejnych miesi\u0105cach b\u0119d\u0105 wygl\u0105da\u0142y ich koszty zwi\u0105zane ze wzrostem cen paliw i energii\" - t\u0142umaczy\u0142 Tomasz \u017by\u0142ka. Radny wyrazi\u0142 te\u017c nadziej\u0119, \u017ce wzrost cen paliwa i pr\u0105du \"nie prze\u0142o\u017cy si\u0119 na konieczno\u015b\u0107 kolejnej podwy\u017cki op\u0142at dla mieszka\u0144c\u00f3w. Ale je\u017celi korekta by\u0142aby konieczna, to b\u0119dzie ona znacznie mniejsza ni\u017c ta, kt\u00f3ra zosta\u0142a uchwalona w tym roku\" - doda\u0142.\n\nW ocenie radnego \u017by\u0142ki najlepszym rozwi\u0105zaniem, zgodnym z zaleceniami zespo\u0142u zajmuj\u0105cego si\u0119 w Radzie Warszawy kwestiami gospodarki odpadami, by\u0142oby powi\u0105zanie op\u0142at za wyw\u00f3z \u015bmieci ze wskazaniami wodomierzy. \"Nie mo\u017cemy tego wprowadzi\u0107 od razu, s\u0105 jeszcze miejsca w stolicy, w kt\u00f3rych zu\u017cycie wody nie jest jeszcze opomiarowane. Jest to rozwi\u0105zanie, do kt\u00f3rego b\u0119dziemy d\u0105\u017cy\u0107\" - zapowiedzia\u0142.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "Radny, Warszawy, Tomasz, \u017by\u0142ka, Koalicja, Obywatelska, powiedzia\u0142, 2020, wzrosn\u0105, ceny, bilet\u00f3w, komunikacji, miejskiej, Mo\u017cliwe, r\u00f3wnie\u017c, kolejne, zmiany, op\u0142atach, wyw\u00f3z, \u015bmieci", "twitter": {"description": "Radny Warszawy Tomasz \u017by\u0142ka (Koalicja Obywatelska) powiedzia\u0142, \u017ce w 2020 r. wzrosn\u0105 ceny bilet\u00f3w komunikacji miejskiej. Mo\u017cliwe s\u0105 r\u00f3wnie\u017c kolejne zmiany w op\u0142atach za wyw\u00f3z \u015bmieci.", "card": "summary_large_image"}, "Description": "Warszawa: W 2020 r. b\u0119d\u0105 ros\u0142y ceny bilet\u00f3w  - Radny Warszawy Tomasz \u017by\u0142ka (Koalicja Obywatelska) powiedzia\u0142, \u017ce w 2020 r. wzrosn\u0105 ceny bilet\u00f3w komunikacji miejskiej. Mo\u017cliwe s\u0105 r\u00f3wnie\u017c kolejne zmiany w op\u0142atach za wyw\u00f3z \u015bmieci.", "og": {"type": "article", "title": "Warszawa: Wzrosn\u0105 ceny bilet\u00f3w komunikacji miejskiej", "description": "Kliknij i zobacz wi\u0119cej.", "image": "https://i.iplsc.com/-/0009PZE3TFMXS9TE-C411.jpg", "url": "https://fakty.interia.pl/mazowieckie/news-warszawa-w-2020-r-beda-rosly-ceny-biletow,nId,4238371"}, "news_keywords": "fakty.interia.pl, wiadomo\u015bci lokalne, wiadomo\u015bci lokalne, fakty dnia", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/mazowieckie/news-warszawa-w-2020-r-beda-rosly-ceny-biletow,nId,4238371"}