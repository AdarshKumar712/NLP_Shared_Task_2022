{"source_url": "https://www.polsatnews.pl", "url": "https://www.polsatnews.pl/wiadomosc/2020-01-07/mala-krolewna-nie-chciala-czekac-nietypowy-porod-w-kaliszu/", "title": "\"Ma\u0142a kr\u00f3lewna\" nie chcia\u0142a czeka\u0107. Nietypowy por\u00f3d w Kaliszu", "top_image": "https://r.dcs.redcdn.pl/http/o2/redefine/cp/xq/xq3qqf2abc3m9kb5gbpyhwab3xuytdt1.jpg", "meta_img": "https://r.dcs.redcdn.pl/http/o2/redefine/cp/xq/xq3qqf2abc3m9kb5gbpyhwab3xuytdt1.jpg", "images": ["https://r.dcs.redcdn.pl/http/o2/redefine/cp/q9/q98szuhppfx1b5ncis1gnrvh62yseinp.jpg", "https://s.redefine.pl/file/o2/redefine/cp/pv/pvsfjursceabstyzz9hxnco1uxfsdryi.png", "https://www.facebook.com/tr?id=1446441159008237&ev=PageView&noscript=1", "https://www.polsatnews.pl/templates/pnews2018/build/gfx/logo.svg", "https://r.dcs.redcdn.pl/http/o2/redefine/cp/m5/m5b5i8fmogrcwvkhhpcvk4dqu2qxk7h8.jpg", "https://r.dcs.redcdn.pl/http/o2/redefine/cp/xq/xq3qqf2abc3m9kb5gbpyhwab3xuytdt1.jpg"], "movies": [], "text": "Ratownicy medyczni z Kalisza (woj. wielkopolskie) nie zd\u0105\u017cyli dojecha\u0107 na czas do szpitala z rodz\u0105c\u0105 kobiet\u0105. Dziecko przysz\u0142o na \u015bwiat w karetce. Zar\u00f3wno mama jak i dziewczynka czuj\u0105 si\u0119 dobrze. Do\u015bwiadczeni ratownicy podkre\u015blaj\u0105, \u017ce by\u0142 to dla nich \"wyj\u0105tkowy dy\u017cur\".\n\nW poniedzia\u0142ek 6 stycznia ratownicy medyczni ze szpitala w Kaliszu zostali wezwani do ci\u0119\u017carnej kobiety, kt\u00f3ra zacz\u0119\u0142a rodzi\u0107.\n\nAkcja porodowa post\u0119powa\u0142a tak dynamicznie, \u017ce karetka nie zd\u0105\u017cy\u0142a dojecha\u0107 do szpitala przed narodzinami dziecka. Por\u00f3d odby\u0142 si\u0119 w karetce, na parkingu przed remiz\u0105 Ochotniczej Stra\u017cy Po\u017carnej w Borku.\n\nDziewczynk\u0119 na \u015bwiecie powita\u0142 ratownik medyczny w asy\u015bcie kierowcy ambulansu. Por\u00f3d przebieg\u0142 sprawnie i bez komplikacji. Po wszystkim mama i c\u00f3rka trafi\u0142y pod opiek\u0119 po\u0142o\u017cnych i lekarzy po\u0142o\u017cnik\u00f3w w szpitalu w Kaliszu.\n\nZa\u0142oga karetki podkre\u015bla, \u017ce by\u0142 to wyj\u0105tkowy dy\u017cur, bo cho\u0107 obaj ratownicy pracuj\u0105 w zawodzie kilkana\u015bcie lat, to por\u00f3d w ambulansie odbierali po raz pierwszy.\n\n\u015awie\u017co upieczona mama nie zdecydowa\u0142a jeszcze, jak b\u0119dzie mia\u0142o na imi\u0119 dziecko. Poniewa\u017c por\u00f3d odby\u0142 si\u0119 w \u015bwi\u0119to Trzech Kr\u00f3li, pracownicy szpitala w Kaliszu \"ochrzcili\" dziewczynk\u0119 \"ma\u0142\u0105 kr\u00f3lewn\u0105\".\n\nWIDEO - Czaputowicz o spotkaniu Grodzkiego z ambasadorem Rosji: to by\u0142o przed wyst\u0105pieniem Putina Twoja przegl\u0105darka nie wspiera odtwarzacza wideo...\n\ndk/hlk/ polsatnews.pl", "keywords": [], "meta_keywords": [""], "tags": [], "authors": ["Https", "Www.Facebook.Com Polsatnewspl", "Dk Hlk"], "publish_date": "Tue Jan  7 00:00:00 2020", "summary": "", "article_html": "", "meta_description": "Ratownicy medyczni z Kalisza (woj. wielkopolskie) nie zd\u0105\u017cyli dojecha\u0107 na czas do szpitala z rodz\u0105c\u0105 kobiet\u0105. Dziecko przysz\u0142o na \u015bwiat w karetce. Zar\u00f3wno mama jak i dziewczynka czuj\u0105 si\u0119 dobrze. Do\u015bwiadczeni ratownicy podkre\u015blaj\u0105, \u017ce by\u0142 to dla nich \"wyj\u0105tkowy dy\u017cur\".", "meta_lang": "pl", "meta_favicon": "/apple-touch-icon.png", "meta_data": {"viewport": "width=device-width, initial-scale=1.0", "description": "Ratownicy medyczni z Kalisza (woj. wielkopolskie) nie zd\u0105\u017cyli dojecha\u0107 na czas do szpitala z rodz\u0105c\u0105 kobiet\u0105. Dziecko przysz\u0142o na \u015bwiat w karetce. Zar\u00f3wno mama jak i dziewczynka czuj\u0105 si\u0119 dobrze. Do\u015bwiadczeni ratownicy podkre\u015blaj\u0105, \u017ce by\u0142 to dla nich \"wyj\u0105tkowy dy\u017cur\".", "author": "https://www.facebook.com/polsatnewspl", "fb": {"app_id": 855521087830753, "pages": 1603348113249747}, "og": {"site_name": "polsatnews.pl", "type": "article", "locale": "pl_PL", "url": "https://www.polsatnews.pl/wiadomosc/2020-01-07/mala-krolewna-nie-chciala-czekac-nietypowy-porod-w-kaliszu/", "title": "\"Ma\u0142a kr\u00f3lewna\" nie chcia\u0142a czeka\u0107. Nietypowy por\u00f3d w Kaliszu - Polsat News", "description": "Ratownicy medyczni z Kalisza (woj. wielkopolskie) nie zd\u0105\u017cyli dojecha\u0107 na czas do szpitala z rodz\u0105c\u0105 kobiet\u0105. Dziecko przysz\u0142o na \u015bwiat w karetce. Zar\u00f3wno mama jak i dziewczynka czuj\u0105 si\u0119 dobrze. Do\u015bwiadczeni ratownicy podkre\u015blaj\u0105, \u017ce by\u0142 to dla nich \"wyj\u0105tkowy dy\u017cur\".", "image": "https://r.dcs.redcdn.pl/http/o2/redefine/cp/xq/xq3qqf2abc3m9kb5gbpyhwab3xuytdt1.jpg"}, "article": {"author": "https://www.facebook.com/polsatnewspl", "publisher": "https://www.facebook.com/polsatnewspl"}, "twitter": {"card": "summary_large_image", "site": "@PolsatNewsPL"}, "apple-mobile-web-app-title": "Polsat News", "application-name": "Polsat News", "msapplication-TileColor": "#fafafa", "msapplication-TileImage": "/mstile-144x144.png", "theme-color": "#ffffff", "msvalidate.01": "379D6323AB79E8AE1F90DF2B33F75B0C"}, "canonical_link": "https://www.polsatnews.pl/wiadomosc/2020-01-07/mala-krolewna-nie-chciala-czekac-nietypowy-porod-w-kaliszu/"}