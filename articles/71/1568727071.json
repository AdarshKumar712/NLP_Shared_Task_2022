{"source_url": "http://www.erzurumgazetesi.com.tr", "url": "http://www.erzurumgazetesi.com.tr/haber/Kadina-siddetle-mucadelede-kararlilik/132686", "title": "Kad\u0131na \u015fiddetle m\u00fccadelede kararl\u0131l\u0131k", "top_image": "http://www.erzurumgazetesi.com.tr/haber_resim/Kadina%2Dsiddetle%2Dmucadelede%2Dkararlilik%2D132686%2Ejpg", "meta_img": "http://www.erzurumgazetesi.com.tr/haber_resim/Kadina%2Dsiddetle%2Dmucadelede%2Dkararlilik%2D132686%2Ejpg", "images": ["http://www.erzurumgazetesi.com.tr/images/i_fontp.png", "http://www.erzurumgazetesi.com.tr/haber_resim/thumb/Erdogan-Saglam-bir-durus-sergiliyoruz--132690k1.jpg", "http://www.erzurumgazetesi.com.tr/images/yazar/istemiwhan_1k.jpg", "http://www.erzurumgazetesi.com.tr/haber_resim/thumb/Arac-muayeneleri-ertelendi--132683k1.jpg", "http://www.erzurumgazetesi.com.tr/haber_resim/Icisleri-Bakanligi-genelgesi-yururlukte-132680.jpg", "http://www.erzurumgazetesi.com.tr/haber_resim/thumb/Kadina-siddetle-mucadelede-kararlilik-132686k1.jpg", "http://www.erzurumgazetesi.com.tr/images/sb3.png", "http://www.erzurumgazetesi.com.tr/logolar/logo_erzurum.jpg", "http://www.erzurumgazetesi.com.tr/images/haber_next1.jpg", "http://www.erzurumgazetesi.com.tr/videoresim/thumb/NAAU69LTXP7AW44T1M18k1.jpg", "http://www.erzurumgazetesi.com.tr/images/spacer.gif", "http://www.erzurumgazetesi.com.tr/images/i_twitter.png", "http://www.erzurumgazetesi.com.tr/images/sb8.png", "http://www.erzurumgazetesi.com.tr/haber_resim/thumb/-Ligler-en-erken-haziran-ayinda-oynanabilecek--132687k1.JPG", "http://www.erzurumgazetesi.com.tr/images/haber_next.jpg", "http://www.erzurumgazetesi.com.tr/haber_resim/thumb/Turk-Dunyasi-geleneklerine-destek-132685k1.JPG", "http://www.erzurumgazetesi.com.tr/images/i_fontm.png", "http://www.erzurumgazetesi.com.tr/videoresim/thumb/S4C1C5F1K1AIJU1VNN1Ok1.jpg", "http://www.erzurumgazetesi.com.tr/images/so1.png", "http://www.erzurumgazetesi.com.tr/images/haber_prev.jpg", "http://www.erzurumgazetesi.com.tr/videoresim/thumb/T654FIYSR4549N1WKMF8k1.jpg", "http://www.erzurumgazetesi.com.tr/images/sb5.png", "http://www.erzurumgazetesi.com.tr/images/yazar/TVHDDDk.jpg", "http://www.erzurumgazetesi.com.tr/haber_resim/Cekiciyle-otomobil-carpisti-3-yarali--132694.JPG", "http://www.erzurumgazetesi.com.tr/images/yazar/rad3B1FBk.jpg", "http://www.erzurumgazetesi.com.tr/images/sb6.png", "http://www.erzurumgazetesi.com.tr/images/maxiva.png", "http://www.erzurumgazetesi.com.tr/banner/FORDDDDDD.jpg", "http://www.erzurumgazetesi.com.tr/images/yazar/ahmetgoksan4k.jpg", "http://www.erzurumgazetesi.com.tr/haber_resim/thumb/Icisleri-Bakanligi-genelgesi-yururlukte-132680k1.jpg", "http://www.erzurumgazetesi.com.tr/images/yazar/radD7853k.jpg", "http://www.erzurumgazetesi.com.tr/haber_resim/thumb/Ataturk-Arastirma-Merkezinden-iki-yeni-eser--132682k1.JPG", "http://www.erzurumgazetesi.com.tr/haber_resim/thumb/Kurallara-uyuldu-kontrol-noktalari-bos-kaldi--132679k1.JPG", "http://www.erzurumgazetesi.com.tr/images/i_print.png", "http://www.erzurumgazetesi.com.tr/haber_resim/Erzurum-polisinden-korona-hassasiyeti-132695.JPG", "http://www.erzurumgazetesi.com.tr/images/sb4.png", "http://www.erzurumgazetesi.com.tr/images/yorum_ekle.jpg", "http://www.erzurumgazetesi.com.tr/images/bullet.png", "http://www.erzurumgazetesi.com.tr/haber_resim/Kadina-siddetle-mucadelede-kararlilik-132686.jpg", "http://www.erzurumgazetesi.com.tr/haber_resim/Ailelerin-evlat-nobeti-214-uncu-gununde--132665.JPG", "http://www.erzurumgazetesi.com.tr/images/yazar/bakiinternet1k.jpg", "http://www.erzurumgazetesi.com.tr/videoresim/thumb/595XL10ZO14F29SH3A0Ok1.jpg", "http://www.erzurumgazetesi.com.tr/haber_resim/Kadina%2Dsiddetle%2Dmucadelede%2Dkararlilik%2D132686%2Ejpg", "http://www.erzurumgazetesi.com.tr/haber_resim/Arac-muayeneleri-ertelendi--132683.jpg", "http://www.erzurumgazetesi.com.tr/haber_resim/Pasinler-de-temizlik-mesaisi--132697.JPG", "http://www.erzurumgazetesi.com.tr/images/so5.png", "http://www.erzurumgazetesi.com.tr/images/sb2.png", "http://www.erzurumgazetesi.com.tr/images/i_google.png", "http://www.erzurumgazetesi.com.tr/haber_resim/TPF-den-2-milyon-TL-bagis--132696.JPG", "http://www.erzurumgazetesi.com.tr/images/tv.gif", "http://www.erzurumgazetesi.com.tr/haber_resim/Oglunun-kabri-basinda-sabahliyor-132662.JPG", "http://www.erzurumgazetesi.com.tr/egazete/2020-4-4/1_small.jpg", "http://www.erzurumgazetesi.com.tr/haber_resim/Ceza-infaz-kurumlarinda-tedbirler-artirildi--132670.JPG", "http://www.erzurumgazetesi.com.tr/videoresim/thumb/617L151RS0A2KP4V3O68k1.jpg", "http://www.erzurumgazetesi.com.tr/haber_resim/thumb/Pasinler-de-temizlik-mesaisi--132697k1.JPG", "http://www.erzurumgazetesi.com.tr/images/i_facebook.png", "http://www.erzurumgazetesi.com.tr/haber_resim/Evinde-kalmaya-devam-et-Erzurum--132666.JPG", "http://www.erzurumgazetesi.com.tr/haber_resim/thumb/EPDK-fatura-duzenlemesine-aciklik-getirdi-132688k1.jpg", "http://www.erzurumgazetesi.com.tr/images/haber_prev1.jpg", "http://www.erzurumgazetesi.com.tr/images/so4.png", "http://www.erzurumgazetesi.com.tr/egazete/2020-4-4/16_small.jpg", "http://www.erzurumgazetesi.com.tr/haber_resim/Uyusturucu-yapiminda-kullanilan-malzeme-ele-gecirildi--132672.JPG", "http://www.erzurumgazetesi.com.tr/haber_resim/Ailelerin-evlat-nobeti-215-inci-gununde--132693.JPG", "http://www.erzurumgazetesi.com.tr/haber_resim/thumb/Imanla-carpan-yureklerle-zor-gunleri-asacagiz--132689k1.jpg", "http://www.erzurumgazetesi.com.tr/images/so3.png", "http://www.erzurumgazetesi.com.tr/images/so2.png", "http://www.erzurumgazetesi.com.tr/images/haber_devam_ara.jpg", "http://www.erzurumgazetesi.com.tr/haber_resim/Polisten-sosyal-mesafeye-bariyerli-onlem--132677.JPG", "http://www.erzurumgazetesi.com.tr/haber_resim/thumb/TPF-den-2-milyon-TL-bagis--132696k1.JPG", "http://www.erzurumgazetesi.com.tr/haber_resim/10-terorist-etkisiz-hale-getirildi--132664.jpg", "http://www.erzurumgazetesi.com.tr/images/sb1.png", "http://www.erzurumgazetesi.com.tr/images/sb7.png"], "movies": [], "text": "Aile i\u00e7i ve kad\u0131na y\u00f6nelik \u015fiddet olaylar\u0131yla m\u00fccadele kapsam\u0131nda y\u00fcr\u00fct\u00fclen \u00e7al\u0131\u015fmalar ve al\u0131nan \u00f6nlemler sonu\u00e7 vermeye ba\u015flad\u0131. 2020 y\u0131l\u0131n\u0131n ilk 3 ay\u0131nda kad\u0131n cinayetlerinde ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 22 oran\u0131nda d\u00fc\u015f\u00fc\u015f ya\u015fand\u0131.\n\nT\u00fcrkiye\u2019nin kanayan yaras\u0131 olan aile i\u00e7i ve kad\u0131na y\u00f6nelik \u015fiddet olaylar\u0131n\u0131n engellenmesine y\u00f6nelik 2019 y\u0131l\u0131nda tedbirler hayata ge\u00e7irilmi\u015fti. Bu kapsamda Aile ve Sosyal Hizmetler Bakanl\u0131\u011f\u0131 ba\u015fta olmak \u00fczere \u0130\u00e7i\u015fleri Bakanl\u0131\u011f\u0131, Adalet Bakanl\u0131\u011f\u0131, Milli E\u011fitim Bakanl\u0131\u011f\u0131, Sa\u011fl\u0131k Bakanl\u0131\u011f\u0131 ve Diyanet \u0130\u015fleri Ba\u015fkanl\u0131\u011f\u0131n\u0131n ortak imzas\u0131yla 75 maddelik \"2020-2021 Kad\u0131na Y\u00f6nelik \u015eiddetle M\u00fccadele Koordinasyon Plan\u0131\" y\u00fcr\u00fcrl\u00fc\u011fe girmi\u015f, yine \u0130\u00e7i\u015fleri Bakanl\u0131\u011f\u0131 da 2020 y\u0131l\u0131n\u0131n ilk g\u00fcn\u00fcnde bu konuda adl\u0131\u011f\u0131 \u00f6nleyici ve koruyucu tedbirleri i\u00e7eren genelgeyi 81 il valili\u011fine g\u00f6ndermi\u015fti. T\u00fcm bu tedbirler, yap\u0131lan bilgilendirme faaliyetleri, y\u00fcr\u00fct\u00fclen e\u011fitimler sonu\u00e7 vermeye ba\u015flad\u0131. 2020 y\u0131l\u0131n\u0131n ilk 3 ay\u0131nda kad\u0131n cinayetleri bir \u00f6nceki y\u0131l\u0131n ayn\u0131 d\u00f6nemine g\u00f6re y\u00fczde 22 oran\u0131nda azald\u0131. 2019\u2019un ilk \u00fc\u00e7 ay\u0131nda 82 kad\u0131n cinayeti meydana gelirken, bu y\u0131l\u0131n ayn\u0131 d\u00f6neminde 64 kad\u0131n cinayeti meydana geldi.\n\n\u015e\u0130DDET MA\u011eDURLARINA KAR\u015eI \u00d6NLEY\u0130C\u0130 TEDB\u0130R KARARI Y\u00dcZDE 82 ARTTI\n\n\u015eiddet ma\u011fduru kad\u0131nlar\u0131n daha etkin korunmas\u0131 i\u00e7in 6284 say\u0131l\u0131 Kanun'a istinaden kolluk taraf\u0131ndan gecikmesinde sak\u0131nca bulunan hal kapsam\u0131nda \u015fiddet uygulayanlara y\u00f6nelik \u00f6nleyici tedbir karar\u0131 verilebiliyor. Bu kapsamda 2019\u2019un ilk 3 ay\u0131nda \u015fiddet uygulayanlara y\u00f6nelik 94 bin 852 \u00f6nleyici tedbir karar\u0131 verilirken, bu y\u0131l bu karar y\u00fczde 66 artarak 157 bin 367 oldu. Yine \u015fiddet ma\u011fdurlar\u0131na y\u00f6nelik 2019 y\u0131l\u0131n\u0131n ilk \u00fc\u00e7 ay\u0131nda 11 bin 419 koruyucu tedbir karar\u0131 verilirken, 2020 y\u0131l\u0131n\u0131n ayn\u0131 d\u00f6neminde y\u00fczde 82\u2018lik art\u0131\u015fla 20 bin 784 tedbir karar\u0131 verildi.\n\n2019 y\u0131l\u0131 Kas\u0131m ay\u0131 ile 2020 y\u0131l\u0131 Mart ay\u0131n\u0131 kapsayan 5 ayl\u0131k d\u00f6nemde Polis Merkezi Amirliklerinde ve jandarma karakollar\u0131nda g\u00f6rev yapan 107 bin 419 kolluk personeline \"aile i\u00e7i ve kad\u0131na kar\u015f\u0131 \u015fiddetle m\u00fccadele\" konusunda e\u011fitim verildi. S\u00f6z konusu e\u011fitimlere Covid-19 sebebiyle uzaktan e\u011fitim modeliyle devam ediliyor. 2020 y\u0131l\u0131 sonuna kadar 250 bin kolluk personeline daha e\u011fitim verilmesi planlan\u0131yor. Ayr\u0131ca Emniyet Genel M\u00fcd\u00fcrl\u00fc\u011f\u00fc sorumluluk b\u00f6lgesinde 6284 say\u0131l\u0131 Kanun kapsam\u0131nda y\u00fcr\u00fct\u00fclen t\u00fcm i\u015f ve i\u015flemlerin il/il\u00e7e d\u00fczeyinde tek elden takibinin yap\u0131lmas\u0131 amac\u0131yla il d\u00fczeyinde kurulu\u015fu bulunan \"Aile \u0130\u00e7i ve Kad\u0131na Kar\u015f\u0131 \u015eiddetle M\u00fccadele B\u00fcro Amirli\u011fi\" il\u00e7e d\u00fczeyine de yayg\u0131nla\u015ft\u0131r\u0131ld\u0131. Bu kapsamda b\u00fcro amirli\u011fi say\u0131s\u0131 81\u2019den bin 5'e \u00e7\u0131kart\u0131larak, yakla\u015f\u0131k 5 bin personel ile daha etkin ve verimli hizmet verilmeye ba\u015flan\u0131ld\u0131.\n\nKADES\u2019\u0130 437 B\u0130N 272 K\u0130\u015e\u0130 \u0130ND\u0130RD\u0130\n\n24 Mart 2018 tarihinde hizmete giren \"Kad\u0131n Acil Destek (KADES)\" uygulamas\u0131n\u0131 bug\u00fcne kadar 437 bin 272 ki\u015fi indirdi. 25 bin 882 kad\u0131n, acil durumlarda uygulamay\u0131 kullanarak ihbarda bulundu.", "keywords": [], "meta_keywords": ["Kad\u0131na", "\u015fiddetle", "m\u00fccadelede", "kararl\u0131l\u0131k"], "tags": [], "authors": [], "publish_date": null, "summary": "", "article_html": "", "meta_description": "Aile i\u00e7i ve kad\u0131na y\u00f6nelik \u015fiddet olaylar\u0131yla m\u00fccadele kapsam\u0131nda y\u00fcr\u00fct\u00fclen \u00e7al\u0131\u015fmalar ve al\u0131nan \u00f6nlemler sonu\u00e7 vermeye ba\u015flad\u0131. 2020 y\u0131l\u0131n\u0131n ilk 3 ay\u0131nda kad\u0131n cinayetlerinde ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 22 oran\u0131nda d\u00fc\u015f\u00fc\u015f ya\u015fand\u0131.", "meta_lang": "tr", "meta_favicon": "", "meta_data": {"robots": "FOLLOW, INDEX", "TITLE": "Kad\u0131na \u015fiddetle m\u00fccadelede kararl\u0131l\u0131k", "description": "Aile i\u00e7i ve kad\u0131na y\u00f6nelik \u015fiddet olaylar\u0131yla m\u00fccadele kapsam\u0131nda y\u00fcr\u00fct\u00fclen \u00e7al\u0131\u015fmalar ve al\u0131nan \u00f6nlemler sonu\u00e7 vermeye ba\u015flad\u0131. 2020 y\u0131l\u0131n\u0131n ilk 3 ay\u0131nda kad\u0131n cinayetlerinde ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 22 oran\u0131nda d\u00fc\u015f\u00fc\u015f ya\u015fand\u0131.", "keywords": "Kad\u0131na,\u015fiddetle,m\u00fccadelede,kararl\u0131l\u0131k", "og": {"sitename": "Erzurum Gazetesi", "title": "Kad\u0131na \u015fiddetle m\u00fccadelede kararl\u0131l\u0131k", "url": "http://www.erzurumgazetesi.com.tr/haber/Kadina-siddetle-mucadelede-kararlilik/132686", "image": "http://www.erzurumgazetesi.com.tr/haber_resim/Kadina%2Dsiddetle%2Dmucadelede%2Dkararlilik%2D132686%2Ejpg"}, "t_omni_pubdate": "04/04/2020 10:51", "pub_date": 20200404, "twitter": {"card": "summary_large_image", "site": "@erzurumgazetesi", "title": "Kad\u0131na \u015fiddetle m\u00fccadelede kararl\u0131l\u0131k", "description": "Aile i\u00e7i ve kad\u0131na y\u00f6nelik \u015fiddet olaylar\u0131yla m\u00fccadele kapsam\u0131nda y\u00fcr\u00fct\u00fclen \u00e7al\u0131\u015fmalar ve al\u0131nan \u00f6nlemler sonu\u00e7 vermeye ba\u015flad\u0131. 2020 y\u0131l\u0131n\u0131n ilk 3 ay\u0131nda kad\u0131n cinayetlerinde ge\u00e7en y\u0131l\u0131n ayn\u0131 d\u00f6nemine g\u00f6re y\u00fczde 22 oran\u0131nda d\u00fc\u015f\u00fc\u015f ya\u015fand\u0131.", "creator": "@erzurumgazetesi", "image": {"src": "http://www.erzurumgazetesi.com.tr/haber_resim/Kadina-siddetle-mucadelede-kararlilik-132686.jpg"}, "domain": "erzurumgazetesi.com.tr"}}, "canonical_link": "http://www.erzurumgazetesi.com.tr/haber/Kadina-siddetle-mucadelede-kararlilik/132686"}