{"source_url": "https://www.haberler.com", "url": "https://www.haberler.com/salda-golu-ne-yapilacak-millet-bahcesinin-projesi-12976373-haberi/", "title": "Salda G\u00f6l\u00fc'ne yap\u0131lacak millet bah\u00e7esinin projesi onayland\u0131", "top_image": "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg", "meta_img": "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg", "images": ["https://b.scorecardresearch.com/p?c1=2&c2=11114222&cv=2.0&cj=1", "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg", "https://www.haberler.com/static/images/sosyal/icons/facebook.png", "https://www.haberler.com/static/images/footer-logo.png", "https://www.haberler.com/static/images/sosyal/icons/whatsapp.png", "https://www.haberler.com/static/reklam/advertisement.gif?ads=1", "https://www.haberler.com/static/images/sosyal/icons/google-news-icon-white.png", "https://www.haberler.com/static/images/blank.gif", "https://www.haberler.com/static/images/haberler_logo_vektor.svg", "https://mc.yandex.ru/watch/14231362", "https://www.haberler.com/static/images/sosyal/icons/instagram.png", "https://www.haberler.com/static/images/sosyal/icons/twitter.png"], "movies": [], "text": "03.03.2020 14:38 | Son G\u00fcncelleme: 03.03.2020 14:38\n\nBurdur'un Ye\u015filova il\u00e7esindeki beyaz kumsal\u0131 ve turkuaz suyunun g\u00fczelli\u011fiyle \"T\u00fcrkiye'nin Maldivleri\" olarak \u00fcnlenen Salda G\u00f6l\u00fc yak\u0131n\u0131na yap\u0131lacak millet bah\u00e7esinin projesi onayland\u0131.\n\nAK Parti Burdur Milletvekilleri Bayram \u00d6z\u00e7elik ve Yasin U\u011fur, yapt\u0131klar\u0131 ortak yaz\u0131l\u0131 a\u00e7\u0131klamada, Salda G\u00f6l\u00fc Millet Bah\u00e7esi'nin proje detaylar\u0131n\u0131n tamamland\u0131\u011f\u0131n\u0131 ve gerekli kurullarca onayland\u0131\u011f\u0131n\u0131 bildirdi.\n\nB\u00f6lgeye ge\u00e7en y\u0131l yaz sezonunda gelen ziyaret\u00e7i say\u0131s\u0131n\u0131n, yakla\u015f\u0131k 1 milyon 3 bin ki\u015fiye ula\u015ft\u0131\u011f\u0131na i\u015faret edilen a\u00e7\u0131klamada, g\u00f6l yak\u0131n\u0131na yap\u0131lacak millet bah\u00e7esinin sosyal donat\u0131lar\u0131nda \u00e7evreci malzemeler kullan\u0131laca\u011f\u0131 vurguland\u0131.\n\nProje ihalesinin 31 Temmuz 2019'da yap\u0131ld\u0131\u011f\u0131 hat\u0131rlat\u0131lan a\u00e7\u0131klamada, \u015fu ifadelere yer verildi:\n\n\"Salda G\u00f6l\u00fc'ne \u00f6n\u00fcm\u00fczdeki y\u0131llarda ziyaret\u00e7i ak\u0131n\u0131 bekleniyor. Ziyaret\u00e7ilerin b\u00f6lgede kalma s\u00fcrelerini uzatabilmek i\u00e7in sosyal donat\u0131 ve g\u00f6lden uzak noktada yap\u0131lacak millet bah\u00e7esi ile seyirlik anlar \u00e7e\u015fitlendirilmi\u015f olacak. G\u00f6l\u00fc ve \u00e7evresini koruma amac\u0131 g\u00fcd\u00fclerek yap\u0131lacak projeye son \u015fekli verildi, gerekli kurul onaylar\u0131 ger\u00e7ekle\u015fti.\"\n\nA\u00e7\u0131klamada, bah\u00e7enin yakla\u015f\u0131k bin metrekarelik halk plaj\u0131 k\u0131y\u0131s\u0131nda tamamen ah\u015faptan kafe, b\u00fcfe, otopark alanlar\u0131, y\u00f6netici ve sa\u011fl\u0131k birimleri, giyinme-soyunma kabinleri, sat\u0131\u015f \u00fcniteleri, cankurtaran yap\u0131lar\u0131, mescit ve tuvaletler olu\u015fturulaca\u011f\u0131 bildirildi.\n\n\"Beyaz Adalar\" denilen yerde ise toplam 1715 metrekare kapal\u0131 alan\u0131n ziyaret\u00e7ilerin hizmetine sunulaca\u011f\u0131 belirtilen a\u00e7\u0131klamada, \u015funlar kaydedildi:\n\n\"Burada da tamamen ah\u015faptan ve y\u00fcksek olmayan, do\u011fal g\u00f6r\u00fcnt\u00fcy\u00fc bozulmayacak k\u00fc\u00e7\u00fck birimler halk\u0131m\u0131z\u0131n hizmetine sunulacak. Rekreasyon alan\u0131 olarak \u00f6nerilmi\u015f alanlarda yap\u0131lacak her t\u00fcrl\u00fc yap\u0131, tak\u0131l\u0131p s\u00f6k\u00fclebilir nitelikte olacak. G\u00f6l kenar\u0131ndaki \u00e7irkin ve kirli g\u00f6r\u00fcnt\u00fcler tamamen ortadan kalkm\u0131\u015f olacak.\"\n\nA\u00e7\u0131klamada, ayr\u0131ca K\u00fclt\u00fcr ve Turizm Bakan\u0131 Mehmet Nuri Ersoy'un Salda G\u00f6l\u00fc'n\u00fc ve millet bah\u00e7esi yap\u0131lacak alan\u0131 incelemek i\u00e7in Burdur'a gelece\u011fi ifade edildi.\n\nKaynak: AA", "keywords": [], "meta_keywords": [""], "tags": ["Salda G\u00f6l\u00fc", "Burdur", "Ye\u015filova"], "authors": [], "publish_date": null, "summary": "", "article_html": "", "meta_description": "Burdur'un Ye\u015filova il\u00e7esindeki beyaz kumsal\u0131 ve turkuaz suyunun g\u00fczelli\u011fiyle 'T\u00fcrkiye'nin Maldivleri' olarak \u00fcnlenen Salda G\u00f6l\u00fc yak\u0131n\u0131na yap\u0131lacak millet bah\u00e7esinin projesi onayland\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "Burdur'un Ye\u015filova il\u00e7esindeki beyaz kumsal\u0131 ve turkuaz suyunun g\u00fczelli\u011fiyle 'T\u00fcrkiye'nin Maldivleri' olarak \u00fcnlenen Salda G\u00f6l\u00fc yak\u0131n\u0131na yap\u0131lacak millet bah\u00e7esinin projesi onayland\u0131.", "keywords": "Millet Bah\u00e7eleri, SALDA G\u00d6L\u00dc, Ye\u015filova, Burdur, G\u00fcncel", "image": "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg", "medium": "news", "Googlebot-News": "noindex, nofollow", "dateCreated": "2020-03-03T14:38:09+03:00", "dateUpdated": "2020-03-03T14:38:09+03:00", "msapplication-starturl": "https://www.haberler.com", "article": {"id": 12976373, "author": "Haberler.com", "section": {"identifier": "guncel", "type": "Detail Page", "list": "guncel"}, "tag": "Millet Bah\u00e7eleri, SALDA G\u00d6L\u00dc, Ye\u015filova, Burdur, G\u00fcncel"}, "og": {"url": "https://www.haberler.com/salda-golu-ne-yapilacak-millet-bahcesinin-projesi-12976373-haberi/", "site_name": "Haberler.com", "locale": "tr_TR", "type": "article", "title": "Salda G\u00f6l\u00fc'ne yap\u0131lacak millet bah\u00e7esinin projesi onayland\u0131", "description": "Burdur'un Ye\u015filova il\u00e7esindeki beyaz kumsal\u0131 ve turkuaz suyunun g\u00fczelli\u011fiyle 'T\u00fcrkiye'nin Maldivleri' olarak \u00fcnlenen Salda G\u00f6l\u00fc yak\u0131n\u0131na yap\u0131lacak millet bah\u00e7esinin projesi onayland\u0131.", "image": {"identifier": "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg", "secure_url": "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/salda-golu-ne-yapilacak-millet-bahcesinin-projesi-12976373-haberi/", "card": "summary_large_image", "site": "Haberler", "title": "Salda G\u00f6l\u00fc'ne yap\u0131lacak millet bah\u00e7esinin projesi onayland\u0131", "description": "Burdur'un Ye\u015filova il\u00e7esindeki beyaz kumsal\u0131 ve turkuaz suyunun g\u00fczelli\u011fiyle 'T\u00fcrkiye'nin Maldivleri' olarak \u00fcnlenen Salda G\u00f6l\u00fc yak\u0131n\u0131na yap\u0131lacak millet bah\u00e7esinin projesi onayland\u0131.", "image": "https://foto.haberler.com/haber/2020/03/03/salda-golu-ne-yapilacak-millet-bahcesinin-pro-12976373_local.jpg"}, "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/salda-golu-ne-yapilacak-millet-bahcesinin-projesi-12976373-haberi/"}