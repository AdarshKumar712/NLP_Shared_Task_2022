{"source_url": "https://web.archive.org", "url": "https://web.archive.org/web/20220131010404id_/https://www.rmf24.pl/fakty/polska/news-tragedia-podczas-nawalnicy-w-zgierzu-zginal-mezczyzna,nId,4561666", "title": "Tragedia podczas nawa\u0142nicy w Zgierzu. Zgin\u0105\u0142 m\u0119\u017cczyzna", "top_image": "https://i.iplsc.com/-/000A7J6ULIQ6MM8D-C411.jpg", "meta_img": "https://i.iplsc.com/-/000A7J6ULIQ6MM8D-C411.jpg", "images": ["https://i.iplsc.com/potezne-ulewy-przeszly-nad-wojewodztwem-lodzkim/000A7J0OFN15P4GY-C427.jpg", "https://googleads.g.doubleclick.net/pagead/viewthroughconversion/1039293092/?value=0&guid=ON&script=0", "https://web.archive.org/s/classic/img/RMF-FM-logo2.png", "https://i.iplsc.com/rmf-fm/00073CCEGV5YJQ4C-C326.jpg", "https://i.iplsc.com/0007T0Q8S45GRKJY-C0.png", "https://i.iplsc.com/-/000A7J6ULIQ6MM8D-C411.jpg", "https://web.archive.org/s/classic/p.gif", "https://web.archive.org/s/classic/ajax-loader.gif", "https://i.iplsc.com/potezne-ulewy-przeszly-nad-wojewodztwem-lodzkim/000A7J0I52V8GO0X-C461.jpg", "https://i.iplsc.com/potezne-ulewy-przeszly-nad-wojewodztwem-lodzkim/000A7J0NIGSKIW0B-C427.jpg", "https://i.iplsc.com/potezne-ulewy-przeszly-nad-wojewodztwem-lodzkim/000A7J0J8AOM5TRB-C427.jpg", "https://i.iplsc.com/potezne-ulewy-przeszly-nad-wojewodztwem-lodzkim/000A7J0MHO0YWLCT-C427.jpg", "https://web.archive.org/s/classic/img/facebook-messenger.png"], "movies": [], "text": "M\u0119\u017cczyzna zgin\u0105\u0142 podczas burzy w Zgierzu. Jak podaje miejscowa stra\u017c, jego cia\u0142o znaleziono podczas akcji wypompowywania wody.\n\nSkutki nawa\u0142nicy w Zgierzu Ma\u0142gorzata Grajnert / RMF FM\n\nMimo podj\u0119tej akcji ratowniczej - nie uda\u0142o si\u0119 ocali\u0107 \u017cycia m\u0119\u017cczyzny w \u015brednim wieku - m\u00f3wi rzecznik komendy powiatowej stra\u017cy po\u017carnej w Zgierzu Micha\u0142 Mirowski.\n\nLekarz stwierdzi\u0142 zgon m\u0119\u017cczyzny. Osobi\u015bcie bra\u0142em udzia\u0142 w akcji. Przyczyn\u0105 \u015bmierci jest najprawdopodobniej ulewa, cia\u0142o zosta\u0142o znalezione w gara\u017cu, w budynku mieszkalnym przez wsp\u00f3\u0142ma\u0142\u017conk\u0119 - dodaje Mirowski.\n\nW \u0141\u00f3dzkiem przez kilka godzin grzmia\u0142o i pada\u0142o.\n\nNajwi\u0119ksze szkody nawa\u0142nica wyrz\u0105dzi\u0142a w powiecie zgierskim, gdzie stra\u017c interweniowa\u0142a ponad 50 razy. W ca\u0142ym wojew\u00f3dztwie interwencji stra\u017cy by\u0142o kilkaset.\n\n\n\nW samym Zgierzu woda zala\u0142a m.in. jednoimienny szpital zaka\u017any, gdzie obecnie leczeni s\u0105 chorzy na Covid-19.\n\nZalana zosta\u0142a apteka, izba przyj\u0119\u0107 i jeden z oddzia\u0142\u00f3w. Wypompowywali\u015bmy ju\u017c wod\u0119 w laboratorium szpitalnego, teraz udra\u017cniamy studzienki kanalizacyjne i wypompowujemy wod\u0119 z ulic - powiedzia\u0142 rzecznik komendy powiatowej stra\u017cy po\u017carnej w Zgierzu.\n\n\n\n\n\nSkutki nawa\u0142nicy w Zgierzu Ma\u0142gorzata Grajnert / RMF FM\n\nW czwartek po po\u0142udniu IMGW wyda\u0142o ostrze\u017cenie drugiego stopnia przed burzami z gradem, kt\u00f3re obowi\u0105zuje na po\u0142udniu woj. dolno\u015bl\u0105skiego, \u015bl\u0105skiego, ma\u0142opolskiego, podkarpackiego, lubelskiego, \u0142\u00f3dzkiego, mazowieckiego, \u015bwi\u0119tokrzyskiego, opolskiego, zachodzie woj. warmi\u0144sko-mazurskiego. RCB wyda\u0142o tak\u017ce specjalny alert dla mieszka\u0144c\u00f3w woj. dolno\u015bl\u0105skiego.\n\n\n\nW czwartek i w nocy z czwartku na pi\u0105tek mo\u017cliwe gwa\u0142towne wezbrania rzek oraz podtopienia - ostrzeg\u0142o RCB mieszka\u0144c\u00f3w kilku powiat\u00f3w w woj. dolno\u015bl\u0105skim: zgorzeleckiego, luba\u0144skiego, lw\u00f3weckiego, jeleniog\u00f3rskiego, kamiennog\u00f3rskiego, wa\u0142brzyskiego, k\u0142odzkiego oraz z\u0105bkowickiego.", "keywords": [], "meta_keywords": [""], "tags": [], "authors": ["Rmf Fm"], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/favicon/rmf24-ico-192x192.png", "meta_data": {"viewport": "width=device-width, initial-scale=1", "Author": "RMF FM", "GOOGLEBOT": "NOODP", "robots": "max-image-preview:large", "apple-mobile-web-app-capable": "yes", "Keywords": "M\u0119\u017cczyzna, zgin\u0105\u0142, podczas, burzy, Zgierzu, podaje, miejscowa, stra\u017c, jego, cia\u0142o, znaleziono, akcji, wypompowywania, wody", "Description": "Tragedia podczas nawa\u0142nicy w Zgierzu. Zgin\u0105\u0142 m\u0119\u017cczyzna - RMF24.pl - M\u0119\u017cczyzna zgin\u0105\u0142 podczas burzy w Zgierzu. Jak podaje miejscowa stra\u017c, jego cia\u0142o znaleziono podczas akcji wypompowywania wody. - RMF24.pl", "fb": {"app_id": 1114676035299552}, "twitter": {"card": "summary_large_image", "site": "@rmf24", "image": "https://i.iplsc.com/-/000A7J6ULIQ6MM8D-C411.jpg"}, "og": {"type": "article", "title": "Tragedia podczas nawa\u0142nicy w Zgierzu. Zgin\u0105\u0142 m\u0119\u017cczyzna", "description": "M\u0119\u017cczyzna zgin\u0105\u0142 podczas burzy w Zgierzu. Jak podaje miejscowa stra\u017c, jego cia\u0142o znaleziono podczas akcji wypompowywania wody.", "image": "https://i.iplsc.com/-/000A7J6ULIQ6MM8D-C411.jpg", "url": "https://www.rmf24.pl/fakty/polska/news-tragedia-podczas-nawalnicy-w-zgierzu-zginal-mezczyzna,nId,4561666"}, "news_keywords": "RMF24.pl, nawa\u0142nica, polska, fakty, najnowsze", "article": {"section": "documentation"}}, "canonical_link": "https://www.rmf24.pl/fakty/polska/news-tragedia-podczas-nawalnicy-w-zgierzu-zginal-mezczyzna,nId,4561666"}