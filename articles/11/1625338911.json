{"source_url": "https://www.wirtualnemedia.pl", "url": "https://www.wirtualnemedia.pl/artykul/ogladalnosc-faktow-wydarzen-wiadomosci-wojewodztwa-2020-rok", "title": "\u201eFakty\u201d najch\u0119tniej ogl\u0105dane na \u015al\u0105sku, \u201eWiadomo\u015bci\u201d na Podkarpaciu, a \u201eWydarzenia\u201d na Lubelszczy\u017anie", "top_image": "https://static.wirtualnemedia.pl/media/top/Fakty_TVN_studio_655.jpg", "meta_img": "https://static.wirtualnemedia.pl/media/top/Fakty_TVN_studio_655.jpg", "images": ["https://static.wirtualnemedia.pl/media/100x80/UstaUsta-glowne-150.jpg", "https://static.wirtualnemedia.pl/media/images/2013/images/dziennikiwwojewidztwachwawemaker-1-655.png", "https://www.wirtualnemedia.pl/new_wm_view/img/social/twitter-medium.png", "https://static.wirtualnemedia.pl/media/top/300/UstaUsta-glowne-655.jpg", "https://www.wirtualnemedia.pl/new_wm_view/img/default_avatar.png", "https://www.wirtualnemedia.pl/new_wm_view/img/logo.png", "https://www.wirtualnemedia.pl/new_wm_view/img/social/linkedin.png", "https://www.wirtualnemedia.pl/new_wm_view/img/wm_logo.png", "https://www.wirtualnemedia.pl/new_wm_view/img/social/google.png", "https://static.wirtualnemedia.pl/media/100x80/Decathlon_-_Moja_nowa_karta_sportowa_05B4544233.jpg", "https://static.wirtualnemedia.pl/media/images/2013/images/dziennikiwwojewidztwachwawemaker-2-655.png", "https://static.wirtualnemedia.pl/media/100x80/ernestzozun-trojka150.png", "https://forum.wirtualnemedia.pl/images/smilies/icon_smile.gif", "https://www.wirtualnemedia.pl/new_wm_view/img/newsletter.png", "https://www.wirtualnemedia.pl/new_wm_view/img/social/twitter.png", "https://static.wirtualnemedia.pl/media/100x80/blackmirror-6-150.png", "https://static.wirtualnemedia.pl/media/top/300/szkolaztvp-nauczycielka655.png", "https://static.wirtualnemedia.pl/media/100x80/Krzysztof-Koz\u0142owski-6553343.jpg", "https://static.wirtualnemedia.pl/media/top/Fakty_TVN_studio_655.jpg", "https://www.wirtualnemedia.pl/new_wm_view/img/social/facebook.png", "https://static.wirtualnemedia.pl/media/100x80/zygmuntsolorzzakakpa.jpg", "https://www.wirtualnemedia.pl/new_wm_view/img/search_icon.png", "https://www.wirtualnemedia.pl/new_wm_view/img/social/facebook-medium.png", "https://static.wirtualnemedia.pl/media/top/300/Przyjaciolki15sezon-655.jpg", "https://static.wirtualnemedia.pl/media/top/300/Fakty_TVN_studio_655.jpg", "https://static.wirtualnemedia.pl/media/100x80/faktytvnstudio.jpg", "https://www.wirtualnemedia.pl/new_wm_view/img/social/mail-medium.png", "https://static.wirtualnemedia.pl/media/top/300/Krzysztof-Koz\u0142owski-655.jpg", "https://www.wirtualnemedia.pl/new_wm_view/img/search.png", "https://static.wirtualnemedia.pl/media/top/300/Zygmunt Solorz-\u017bak655.jpg", "https://static.wirtualnemedia.pl/media/100x80/150x150-2.jpg", "https://static.wirtualnemedia.pl/media/100x80/studiotvn24.jpg"], "movies": [], "text": "\u015arednia widownia \u201eFakt\u00f3w\u201d TVN i TVN24 BiS w okresie od 1 marca do 31 maja 2020 roku w\u015br\u00f3d wszystkich widz\u00f3w wynios\u0142a 3,40 mln widz\u00f3w, co prze\u0142o\u017cy\u0142o si\u0119 na 25 proc. udzia\u0142u w rynku telewizyjnym. W por\u00f3wnaniu do analogicznego okresu rok wcze\u015bniej zwi\u0119kszy\u0142a si\u0119 o 400 tys. - wynika z analizy agencji Wavemaker na podstawie danych Nielsen Audience Measurement.\n\n>>> Praca.Wirtualnemedia.pl - tysi\u0105ce og\u0142osze\u0144 o prac\u0119\n\nKonkurencyjne \u201eWiadomo\u015bci\u201d TVP1 i TVP Info w analizowanym okresie ogl\u0105da\u0142o 3,26 mln widz\u00f3w (22,8 proc. udzia\u0142u). Dziennik zanotowa\u0142 wzrost wynosz\u0105cy 760 tys. os\u00f3b.\n\nZ kolei \u201eWydarzenia\u201d Polsat i Polsat News \u015bledzi\u0142o 2,30 mln os\u00f3b (SHR% na poziomie 17,3 proc.), po spadku o 250 tys.\n\n\u201eFakty\u201d najch\u0119tniej ogl\u0105dane na \u015al\u0105sku\n\nAgencja Wavemaker przeanalizowa\u0142a dane ogl\u0105dalno\u015bci serwis\u00f3w w rozbiciu na wojew\u00f3dztwa. Wynika z nich, \u017ce wszystkie trzy dzienniki w zale\u017cno\u015bci od regionu cechuj\u0105 si\u0119 du\u017cymi dysproporcjami udzia\u0142\u00f3w w rynku telewizyjnym.\n\n\u201eFakty\u201d TVN najwy\u017csze udzia\u0142y notuj\u0105 w wojew\u00f3dztwie \u015bl\u0105skim (SHR% wyni\u00f3s\u0142 28,8 proc.), ma\u0142opolskim i \u0142\u00f3dzkim (po 28,2 proc.).\n\nDziennik TVN najs\u0142abiej wypada w woj. lubelskim (16,4 proc.) i pomorskim (18,9 proc.).\n\n\u201eWiadomo\u015bci\u201d najch\u0119tniej ogl\u0105dane na Podkarpaciu\n\n\u201eWiadomo\u015bci\u201d TVP1 najlepiej sobie radz\u0105 w trzech wojew\u00f3dztwach: \u015bwi\u0119tokrzyskim, lubelskim i podkarpackim, w kt\u00f3rych maj\u0105 po odpowiednio 33,6 proc., 32,3 proc. i 31,8 proc. udzia\u0142u.\n\nNajgorszy wynik serwis telewizyjnej Jedynki zanotowa\u0142 w wojew\u00f3dztwie wielkopolskim (15,9 proc.) oraz pomorskim (17,3 proc.).\n\nZ kolei \u201eWydarzenia\u201d Polsatu najwy\u017cszy udzia\u0142 mia\u0142y w wojew\u00f3dztwie lubelskim (27,9 proc.) i podlaskim (23,7 proc.).\n\nSerwis Telewizji Polsat najgorsze wyniki zanotowa\u0142 w wojew\u00f3dztwie podkarpackim (12 proc.) oraz ma\u0142opolskim (12,5 proc.).\n\nDziennik TVN w badanym okresie wzgl\u0119dem analogicznego okresu rok wcze\u015bniej zanotowa\u0142 wzrosty udzia\u0142\u00f3w w 12 wojew\u00f3dztwach, a spadki - w 4 regionach.\n\nSerwis Polsatu zyska\u0142 w 10 wojew\u00f3dztwach, a w 6 regionach nast\u0105pi\u0142 spadek. Z kolei czo\u0142owy dziennik Telewizji Polskiej we wszystkich wojew\u00f3dztwach zanotowa\u0142 wyra\u017ane wzrosty.\n\nZ analizy Wavemaker wynika, ze dane te mog\u0105, ale nie musz\u0105 by\u0107 zwi\u0105zane z preferencjami politycznymi widz\u00f3w z poszczeg\u00f3lnych wojew\u00f3dztw. Agencja jednak przypomina, \u017ce Nielsen, podobnie zreszt\u0105 jak i inne firmy dostarczaj\u0105ce pomiar telemetryczny na r\u00f3\u017cnych rynkach, nie uwzgl\u0119dnia takiej zmiennej jak pogl\u0105dy polityczne.\n\nJak czytamy w komunikacie, analizowano okres, w kt\u00f3rym na zachowania widz\u00f3w wp\u0142ywa\u0142a nietypowa sytuacja spo\u0142eczna. Mog\u0142a ona sprzyja\u0107 wi\u0119kszemu zainteresowaniu informacjami przede wszystkim w publicznych mediach, gdzie Polacy szukali oficjalnych komunikat\u00f3w w\u0142adz\u201d.", "keywords": [], "meta_keywords": ["Wyniki ogl\u0105dalno\u015bci"], "tags": ["\u201eWydarzenia\u201d", "\u201eFakt\u00f3w\u201d TVN", "TVP1", "\u201eWiadomo\u015bci\u201d TVP1 i TVP Info", "TVN", "Wiadomo\u015bci", "Polsat", "Wydarzenia", "Fakty"], "authors": [], "publish_date": null, "summary": "", "article_html": "", "meta_description": "Wyniki ogl\u0105dalno\u015bci", "meta_lang": "pl", "meta_favicon": "/new_wm_view/img/favico/apple-icon-57x57.png?v=1", "meta_data": {"msapplication-TileColor": "#ffffff", "msapplication-TileImage": "/new_wm_view/img/favico/ms-icon-144x144.png?v=1", "theme-color": "#ffffff", "viewport": "width=1280", "description": "Wyniki ogl\u0105dalno\u015bci", "keywords": "Wyniki ogl\u0105dalno\u015bci", "og": {"image": "https://static.wirtualnemedia.pl/media/top/Fakty_TVN_studio_655.jpg", "type": "article", "url": "https://www.wirtualnemedia.pl/artykul/ogladalnosc-faktow-wydarzen-wiadomosci-wojewodztwa-2020-rok", "title": "\u201eFakty\u201d najch\u0119tniej ogl\u0105dane na \u015al\u0105sku, \u201eWiadomo\u015bci\u201d na Podkarpaciu, a \u201eWydarzenia\u201d na Lubelszczy\u017anie", "description": "Analizuj\u0105c dane ogl\u0105dalno\u015bci \u201eFakt\u00f3w\u201d, \u201eWydarze\u0144\u201d i \u201eWiadomo\u015bci\u201d w rozbiciu na wojew\u00f3dztwa wynika, \u017ce program informacyjny TVN jest najch\u0119tniej ogl\u0105dany w regionie \u015bl\u0105skim, ma\u0142opolskim i \u0142\u00f3dzkim, TVP1 - \u015bwi\u0119tokrzyskim, lubelskim i podkarpackim, a Polsatu - lubelskim i podlaskim."}, "thumbnail": "https://static.wirtualnemedia.pl/media/top/Fakty_TVN_studio_655.jpg", "fb": {"app_id": 374642499236485}}, "canonical_link": "https://www.wirtualnemedia.pl/artykul/ogladalnosc-faktow-wydarzen-wiadomosci-wojewodztwa-2020-rok"}