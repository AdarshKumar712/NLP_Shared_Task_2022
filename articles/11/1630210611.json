{"source_url": "https://tvn24.pl", "url": "https://tvn24.pl/swiat/iran-smierc-generala-sulejmaniego-wladze-bedzie-egzekucja-szpiega-cia-4606287?source=rss", "title": "\"Poinformowa\u0142 naszych wrog\u00f3w o miejscu pobytu m\u0119czennika Sulejmaniego\". Ira\u0144czyk skazany na \u015bmier\u0107", "top_image": "https://tvn24.pl/najnowsze/cdn-zdjecie-ilsfyn-uroczystosci-upamietniajace-generala-sulejmaniego-na-zdjeciu-z-lewej-4606368/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-ilsfyn-uroczystosci-upamietniajace-generala-sulejmaniego-na-zdjeciu-z-lewej-4606368/alternates/LANDSCAPE_1280", "images": ["https://tvn24.pl/najnowsze/cdn-zdjecie-ilsfyn-uroczystosci-upamietniajace-generala-sulejmaniego-na-zdjeciu-z-lewej-4606368/alternates/LANDSCAPE_1280"], "movies": [], "text": "Ira\u0144ski wymiar sprawiedliwo\u015bci poinformowa\u0142, \u017ce obywatel Iranu, kt\u00f3ry mia\u0142 przekaza\u0107 informacje ameryka\u0144skim i izraelskim s\u0142u\u017cbom wywiadowczym na temat miejsca pobytu zabitego w styczniu ira\u0144skiego genera\u0142a Kasema Sulejmaniego, zostanie wkr\u00f3tce stracony.\n\n- Mahmud Musawi-Mad\u017cd, jeden ze szpieg\u00f3w CIA i Mosadu, zosta\u0142 skazany na \u015bmier\u0107 - powiedzia\u0142 rzecznik wymiaru sprawiedliwo\u015bci Golamhosejn Esmaili na konferencji prasowej.\n\n- Poinformowa\u0142 naszych wrog\u00f3w o miejscu pobytu m\u0119czennika Sulejmaniego - doda\u0142. Rzecznik resortu nie poda\u0142 wi\u0119cej szczeg\u00f3\u0142\u00f3w i daty egzekucji.\n\nRzecznik wymiaru sprawiedliwo\u015bci nie poinformowa\u0142 tak\u017ce, czy ta sprawa ma zwi\u0105zek z informacjami, kt\u00f3re nap\u0142yn\u0119\u0142y z Iranu w lutym, gdy w Islamskiej Republice skazano na \u015bmier\u0107 szpiega pracuj\u0105cego dla CIA, kt\u00f3ry pr\u00f3bowa\u0142 przekazywa\u0107 informacje o programie nuklearnym Teheranu.\n\nUroczysto\u015bci upami\u0119tniaj\u0105ce genera\u0142a Sulejmaniego (na zdj\u0119ciu z lewej) Forum\n\nGenera\u0142 Sulejmani zosta\u0142 zabity 3 stycznia\n\nDow\u00f3dca elitarnej ira\u0144skiej jednostki Al Kuds genera\u0142 Kasem Sulejmani i jeden z dow\u00f3dc\u00f3w irackiej milicji Abu Mahdi al-Muhdanis zostali zabici 3 stycznia 2020 roku w ameryka\u0144skim ataku w Bagdadzie. \"Stany Zjednoczone b\u0119d\u0105 podejmowa\u0107 niezb\u0119dne dzia\u0142ania, by chroni\u0107 swoich obywateli i swoje interesy w ka\u017cdym miejscu na \u015bwiecie\" - podkre\u015bli\u0142 w komunikacie Pentagon.\n\nKasem Sulejmani by\u0142 dow\u00f3dc\u0105 si\u0142 Al Kuds, jednostki specjalnej w strukturach Korpusu Stra\u017cnik\u00f3w Rewolucji Islamskiej. Nazywany bywa\u0142 cz\u0119sto \"genera\u0142em cieniem\". W\u015br\u00f3d wrog\u00f3w budzi\u0142 postrach, a w\u015br\u00f3d zwolennik\u00f3w - uwielbienie. W ojczy\u017anie otacza\u0142 go podziw godny celebryt\u00f3w.\n\nOdpowiada\u0142 za tajne zagraniczne operacje Iranu i sprawnie wykorzystywa\u0142 konflikty, takie jak te w Iraku czy Syrii, by po cichu rozszerza\u0107 wp\u0142ywy Teheranu. Jednostka Al Kuds by\u0142a wi\u0105zana z wydarzeniami w Azji czy Ameryce \u0141aci\u0144skiej, a nawet pr\u00f3b\u0105 zamachu na saudyjskiego ambasadora w Stanach Zjednoczonych w 2011 roku.\n\nPo zabiciu popularnego genera\u0142a Iran odpowiedzia\u0142 8 stycznia atakiem rakietowym na baz\u0119 Ain al-Asad w Iraku, gdzie stacjonowa\u0142y si\u0142y USA. \u017baden \u017co\u0142nierz ameryka\u0144ski nie zosta\u0142 zabity.\n\nAutor:pp\n\n\u0179r\u00f3d\u0142o: Reuters, PAP", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Ira\u0144ski wymiar sprawiedliwo\u015bci poinformowa\u0142, \u017ce obywatel\u00a0Iranu, kt\u00f3ry mia\u0142 przekaza\u0107 informacje ameryka\u0144skim i izraelskim s\u0142u\u017cbom wywiadowczym na temat miejsca pobytu zabitego w styczniu ira\u0144skiego genera\u0142a Kasema Sulejmaniego, zostanie wkr\u00f3tce stracony.", "meta_lang": "", "meta_favicon": "/static/manifests/swiat/icons/favicon.ico", "meta_data": {"description": "Ira\u0144ski wymiar sprawiedliwo\u015bci poinformowa\u0142, \u017ce obywatel\u00a0Iranu, kt\u00f3ry mia\u0142 przekaza\u0107 informacje ameryka\u0144skim i izraelskim s\u0142u\u017cbom wywiadowczym na temat miejsca pobytu zabitego w styczniu ira\u0144skiego genera\u0142a Kasema Sulejmaniego, zostanie wkr\u00f3tce stracony.", "mobile-web-app-capable": "yes", "theme-color": "#fff", "msapplication-TileImage": "/static/manifests/swiat/icons/mstile-150x150.png", "msapplication-config": "/static/manifests/swiat/browserconfig.xml", "apple-mobile-web-app-title": "swiat", "application-name": "swiat", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/swiat/iran-smierc-generala-sulejmaniego-wladze-bedzie-egzekucja-szpiega-cia-4606287", "title": "\"Poinformowa\u0142 naszych wrog\u00f3w o miejscu pobytu m\u0119czennika Sulejmaniego\". Ira\u0144czyk skazany na \u015bmier\u0107", "description": "Ira\u0144ski wymiar sprawiedliwo\u015bci poinformowa\u0142, \u017ce obywatel\u00a0Iranu, kt\u00f3ry mia\u0142 przekaza\u0107 informacje ameryka\u0144skim i izraelskim s\u0142u\u017cbom wywiadowczym na temat miejsca pobytu zabitego w styczniu ira\u0144skiego genera\u0142a Kasema Sulejmaniego, zostanie wkr\u00f3tce stracony.", "image": "https://tvn24.pl/najnowsze/cdn-zdjecie-ilsfyn-uroczystosci-upamietniajace-generala-sulejmaniego-na-zdjeciu-z-lewej-4606368/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-ilsfyn-uroczystosci-upamietniajace-generala-sulejmaniego-na-zdjeciu-z-lewej-4606368/alternates/LANDSCAPE_1280"}, "next-head-count": 49}, "canonical_link": "https://tvn24.pl/swiat/iran-smierc-generala-sulejmaniego-wladze-bedzie-egzekucja-szpiega-cia-4606287"}