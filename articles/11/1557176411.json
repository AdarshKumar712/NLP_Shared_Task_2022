{"source_url": "https://wiadomosci.onet.pl", "url": "https://wiadomosci.onet.pl/kraj/koronawirus-krakow-i-malopolska-nowe-dane-relacja-wtorek-2403/vwdx739", "title": "Koronawirus w Ma\u0142opolsce. Aktualne informacje z wtorku", "top_image": "https://ocdn.eu/pulscms-transforms/1/jCwk9kuTURBXy9jMDA0MmE3NS01NmMxLTQzNDQtOGYyZi05MTY1ZTgwMWZmNzkuanBlZ5OVAwBizQxGzQbnkwmmMmY3OGM0BpMFzQI6zQEsgaEwAQ/koronawirus-krakow-i-malopolska-aktualne-informacje.jpg", "meta_img": "https://ocdn.eu/pulscms-transforms/1/jCwk9kuTURBXy9jMDA0MmE3NS01NmMxLTQzNDQtOGYyZi05MTY1ZTgwMWZmNzkuanBlZ5OVAwBizQxGzQbnkwmmMmY3OGM0BpMFzQI6zQEsgaEwAQ/koronawirus-krakow-i-malopolska-aktualne-informacje.jpg", "images": ["https://ocdn.eu/weather/weather_state_icons/1.svg", "https://ocdn.eu/pulscms-transforms/1/keMk9kuTURBXy9jMDA0MmE3NS01NmMxLTQzNDQtOGYyZi05MTY1ZTgwMWZmNzkuanBlZ5OVAwBizQxGzQbnkwXNAxTNAbyTCaYyZjc4YzQGgaEwAQ/koronawirus-krakow-i-malopolska-aktualne-informacje.jpg", "https://ocdn.eu/weather/weather_state_icons/2.svg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/jCwk9kuTURBXy9jMDA0MmE3NS01NmMxLTQzNDQtOGYyZi05MTY1ZTgwMWZmNzkuanBlZ5OVAwBizQxGzQbnkwmmMmY3OGM0BpMFzQI6zQEsgaEwAQ/koronawirus-krakow-i-malopolska-aktualne-informacje.jpg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D"], "movies": [], "text": "Do 49 wzros\u0142a liczba os\u00f3b, u kt\u00f3rych w wojew\u00f3dztwie ma\u0142opolskim potwierdzono zaka\u017cenie koronawirusem. Informacj\u0119 o kolejnej zara\u017conej osobie przekaza\u0142o Ministerstwo Zdrowia. Obecnie kwarantann\u0105 w Ma\u0142opolsce obj\u0119tych jest blisko 9815 os\u00f3b.\n\nKoronawirus w Polsce. Krak\u00f3w: w \u015brod\u0119 zabije dzwon Zygmunta\n\nG\u0142os dzwonu Zygmunt rozlegnie si\u0119 w \u015brod\u0119 w samo po\u0142udnie. Jego bicie b\u0119dzie towarzyszy\u0107 modlitwie odmawianej w zwi\u0105zku z pandemi\u0105 COVID-19.\n\nPapie\u017c Franciszek wezwa\u0142 w niedziel\u0119 chrze\u015bcijan wszystkich wyzna\u0144 do wsp\u00f3lnej modlitwy w \u015brod\u0119 25 marca w zwi\u0105zku z pandemi\u0105 COVID-19.\n\n\"Na pandemi\u0119 wirusa chcemy odpowiedzie\u0107 powszechno\u015bci\u0105 modlitwy, wsp\u00f3\u0142czucia, czu\u0142o\u015bci\" \u2013 podkre\u015bli\u0142. Wezwanie to papie\u017c skierowa\u0142 po modlitwie Anio\u0142 Pa\u0144ski.\n\nMetropolita krakowski abp Marek J\u0119draszewski w odpowiedzi na apel papie\u017ca Franciszka prosi ksi\u0119\u017cy i wiernych archidiecezji krakowskiej o odm\u00f3wienie w uroczysto\u015b\u0107 Zwiastowania Pa\u0144skiego o g. 12.00 w ko\u015bcio\u0142ach i domach modlitwy \"Ojcze nasz\" i \"Anio\u0142 Pa\u0144ski\". Zaapelowa\u0142 tak\u017ce o uruchomienie w tym czasie w parafiach ko\u015bcielnych dzwon\u00f3w, pocz\u0105wszy od Zygmunta w katedrze na Wawelu.\n\nZygmunt \u2013 ufundowany przez kr\u00f3la Zygmunta Starego \u2013 bije zawsze podczas \u015bwi\u0105t ko\u015bcielnych, najwi\u0119kszych uroczysto\u015bci ko\u015bcielnych i w najwa\u017cniejszych dla Polak\u00f3w chwilach.\n\nKoronawirus w Ma\u0142opolsce. Nowy Targ: zwolniona piel\u0119gniarka, za krytyk\u0119 o braku maseczek\n\nPo\u0142o\u017cna ze szpitala w Nowym Targu zosta\u0142a dyscyplinarnie zwolniona za umieszczenie na swoim profilu spo\u0142eczno\u015bciowym wpisu o braku maseczek ochronnych i trudnych warunkach pracy. Dyrektor, kt\u00f3ry po kontakcie z zaka\u017conym koronawirusem pos\u0142em przebywa na kwarantannie, wcze\u015bniej wr\u0119czy\u0142 po\u0142o\u017cnej dyscyplinark\u0119.\n\nPo\u0142o\u017cna po spotkaniu z dyrektorem obawia si\u0119 o swoje zdrowie. Wpis, w kt\u00f3rym wypowiedzia\u0142a si\u0119 o braku maseczek i trudnych warunkach pracy zosta\u0142 ju\u017c usuni\u0119ty.\n\n\"Na swoim profilu facebookowym pokaza\u0142am moje r\u0119ce po dy\u017curze oraz maseczk\u0119, kt\u00f3r\u0105 sama wykona\u0142am, poniewa\u017c brakowa\u0142o ich na naszym oddziale. To spowodowa\u0142o, \u017ce dyrektor wr\u0119czy\u0142 mi wypowiedzenie dyscyplinarne. Dyrektor powiedzia\u0142 mi, \u017ce naruszam dobre imi\u0119 szpitala i strasz\u0119 pacjent\u00f3w, a swoj\u0105 decyzj\u0119 argumentowa\u0142 ci\u0119\u017ckim naruszeniem podstawowych obowi\u0105zk\u00f3w pracownika. Dyrekcja szpitala jednak sama publikowa\u0142a og\u0142oszenia o braku jednorazowych maseczek, a teraz twierdzi, \u017ce maseczki s\u0105. To sytuacja absurdalna. Ja swoje obowi\u0105zki pracownicze zawsze wype\u0142nia\u0142am nale\u017cycie, a m\u00f3j post nie powinien by\u0107 powodem do zwolnienia\u201d \u2013 powiedzia\u0142a Polskiej Agencji Prasowej po\u0142o\u017cna.\n\nW przes\u0142anym dziennikarzom o\u015bwiadczeniu dyrektor Szpitala Specjalistycznego im. Jana Paw\u0142a II w Nowym Targu Marek Wierzba przyzna\u0142, \u017ce decyzj\u0119 o zwolnieniu dyscyplinarnym po\u0142o\u017cnej podj\u0105\u0142 po opublikowaniu przez ni\u0105 wpisu na jej facebookowym profilu.\n\n\"\u017byjemy w okresie og\u0142oszonego stanu epidemii \u2013 od ka\u017cdego z nas zale\u017cy, jak przetrwamy ten okres. Od wykwalifikowanego personelu medycznego, pracownik\u00f3w szpitala mamy prawo wymaga\u0107 wi\u0119cej ni\u017c od zwyk\u0142ych ludzi. Odpowiedzialno\u015bci, rzetelno\u015bci i prawdziwego przekazywania informacji. Tymczasem post tej pani by\u0142 sianiem paniki w\u015br\u00f3d ludzi, co w obecnej sytuacji mo\u017ce mie\u0107 op\u0142akane skutki\" \u2013 napisa\u0142 Wierzba.\n\nKoronawirus w Polsce. Krak\u00f3w: zamkni\u0119to cztery oddzia\u0142y Szpitala Uniwersyteckiego\n\nSzpital Uniwersytecki w Krakowie z powodu stwierdzenia zaka\u017cenia koronawirusem u czterech pracownik\u00f3w i jednego pacjenta zamkn\u0105\u0142 cztery oddzia\u0142y kliniczne znajduj\u0105ce si\u0119 w nowej siedzibie lecznicy przy ul. Jakubowskiego 2. Przebywaj\u0105cy tam pacjenci i personel zostali obj\u0119ci kwarantann\u0105.\n\nJak poinformowa\u0142a dyrekcja SU w niedzielnym komunikacie, dodatni wynik SARS-CoV-2 stwierdzono u trzech pracownik\u00f3w Oddzia\u0142u Klinicznego Reumatologii i Immunologii. Z tego powodu od niedzieli zosta\u0142y zamkni\u0119te dwa oddzia\u0142y Szpitala Uniwersyteckiego: Oddzia\u0142 Kliniczny Reumatologii i Immunologii oraz s\u0105siaduj\u0105cy z nim Oddzia\u0142 Kliniczny Gastrologii i Hepatologii.\n\nTymczasem w poniedzia\u0142ek z powodu koronawirusa podj\u0119to decyzj\u0119 o zamkni\u0119ciu Oddzia\u0142u Klinicznego Nefrologii i Dializoterapii oraz Oddzia\u0142u Klinicznego Angiologi.\n\nKoronawirus w Polsce. Krak\u00f3w: urz\u0105d podj\u0105\u0142 decyzj\u0119 o zamkni\u0119ciu plac\u00f3w zabaw\n\nZarz\u0105d Zieleni Miejskiej w Krakowie zdecydowa\u0142 w poniedzia\u0142ek o czasowym zamkni\u0119ciu plac\u00f3w zabaw. Parki i tereny le\u015bne w mie\u015bcie pozostaj\u0105 otwarte.\n\nJak poinformowa\u0142 dyrektor Zarz\u0105du Zieleni Miejskiej (ZZM) w Krakowie Piotr Kempf, zamkni\u0119te zostaj\u0105 place zabaw w parkach i osiedlach. Informacje o czasowym wy\u0142\u0105czeniu z u\u017cytkowania znajd\u0105 si\u0119 obok wej\u015b\u0107.\n\nParki i tereny le\u015bne pozostaj\u0105 otwarte, jednak \u2013 jak zapowiedzia\u0142 dyrektor ZZM \u2013 i w tych miejscach zacznie obowi\u0105zywa\u0107 dodatkowy regulamin.\n\nKoronawirus w Ma\u0142opolsce. Krak\u00f3w: zebrali ponad p\u00f3\u0142 mln z\u0142 dla Szpitala Uniwersyteckiego\n\nPonad p\u00f3\u0142 miliona z\u0142otych wp\u0142yn\u0119\u0142o na konto bankowe Szpitala Uniwersyteckiego w Krakowie na zakup sprz\u0119tu potrzebnego do walki z koronawirusem. Sum\u0119 t\u0119 zebrano w dwa dni.\n\nW sobot\u0119 Uniwersytet Jagiello\u0144ski og\u0142osi\u0142 akcj\u0119 #ujdlaszpitala, kt\u00f3rej celem by\u0142o zebranie ponad 268 tys. z\u0142 na zakup systemu do dekontaminacji (usuwania szkodliwych substancji) pomieszcze\u0144 gazow\u0105 form\u0105 nadtlenku wodoru.\n\nAkcja spo\u0142eczno\u015bci akademickiej Uniwersytetu Jagiello\u0144skiego \u2013 jak poinformowa\u0142a w poniedzia\u0142ek uczelnia - spotka\u0142a si\u0119 z wielkim odzewem ze strony darczy\u0144c\u00f3w, dzi\u0119ki kt\u00f3rym plac\u00f3wka wzbogaci si\u0119 o co najmniej jedno specjalistyczne urz\u0105dzenie. Na specjalnym koncie zaksi\u0119gowano ju\u017c 534 tys. z\u0142.\n\nNowa aparatura trafi wkr\u00f3tce do szpitala, ale z uwagi na rosn\u0105c\u0105 liczb\u0119 zaka\u017ce\u0144 i ogromne potrzeby szpitali, uczelnia kontynuuje zbi\u00f3rk\u0119 i chcia\u0142aby te\u017c zgromadzi\u0107 fundusze na zakup system\u00f3w tzw. ucyfrowienia analogowych aparat\u00f3w do wykonywania zdj\u0119\u0107 przy\u0142\u00f3\u017ckowych RTG na dw\u00f3ch oddzia\u0142ach - chor\u00f3b zaka\u017anych oraz intensywnej terapii (oddzia\u0142y te w momencie przekszta\u0142cenia szpitala w szpital jednoimienny zosta\u0142y przeznaczone dla pacjent\u00f3w zaka\u017conych i z podejrzeniem COVID-19). Dotychczas w tych miejscach by\u0142y wykorzystywane klasyczne aparaty analogowe. Zakup sprz\u0119tu umo\u017cliwiaj\u0105cego uzyskanie obrazu cyfrowego bez konieczno\u015bci opuszczania obszaru zaka\u017conego ograniczy mo\u017cliwo\u015bci rozprzestrzeniania si\u0119 koronawirusa.\n\nKoronawirus w Polsce. Ma\u0142opolska: 2,2 mln z\u0142 na pomoc szpitalom\n\n2,2 mln z\u0142 zarz\u0105d wojew\u00f3dztwa ma\u0142opolskiego przeznaczy\u0142 na wsparcie ma\u0142opolskich plac\u00f3wek medycznych w walce z koronawirusem. Pieni\u0105dze zostan\u0105 wydane na zakup m.in. odzie\u017cy ochronnej, \u015brodk\u00f3w do dezynfekcji i test\u00f3w na koronawirusa.\n\n- W ramach podpisanej w minionym tygodniu umowy - dotacja w wysoko\u015bci 2,2 mln z\u0142 zostanie przekazana do Krakowskiego Szpitala Specjalistycznego im. Jana Paw\u0142a II, kt\u00f3ry pe\u0142ni rol\u0119 koordynatora grupy zakupowej. Szpital rozdysponuje finanse tak, by wojew\u00f3dzkie podmioty lecznicze otrzyma\u0142y niezb\u0119dne \u015brodki potrzebne do walki z wirusem \u2013 poinformowa\u0142 marsza\u0142ek wojew\u00f3dztwa Witold Koz\u0142owski.\n\nW sk\u0142ad zespo\u0142u zadaniowego wchodz\u0105 tak\u017ce przedstawiciele szpitali, Ma\u0142opolskiej Kolumny Transportu Sanitarnego oraz Urz\u0119du Marsza\u0142kowskiego.\n\nPomoc otrzyma osiemna\u015bcie plac\u00f3wek medycznych w regionie. B\u0119d\u0105 to m.in. Krakowski Szpital Specjalistyczny im. Jana Paw\u0142a II, szpitale: im. J. \u015aniadeckiego w Nowym S\u0105czu, im. \u015bw. \u0141ukasza w Tarnowie, im. L. Rydygiera, im. J. Dietla, im. \u015bw. Ludwika oraz im. Babi\u0144skiego w Krakowie, Krakowskie Pogotowie Ratunkowe, Ma\u0142opolski Szpital Chor\u00f3b P\u0142uc i Rehabilitacji w Jaroszowcu oraz Ma\u0142opolska Kolumna Transportu Sanitarnego.\n\nKoronawirus w Polsce. Krak\u00f3w: kolejne zmiany w miejskiej komunikacji\n\nOd poniedzia\u0142ku zostan\u0105 wprowadzone kolejne ograniczenia w funkcjonowaniu komunikacji miejskiej w Krakowie. Dotycz\u0105 one linii autobusowych miejskich, a tak\u017ce \u2013 w porozumieniu z gminami o\u015bciennymi \u2013 linii aglomeracyjnych.\n\nJak poinformowa\u0142 Urz\u0105d Miasta Krakowa, ograniczenia polegaj\u0105 na zmniejszeniu cz\u0119stotliwo\u015bci kursowania lub zawieszeniu niekt\u00f3rych linii. Spowodowane jest to znacznie zmniejszonymi potrzebami przewozowymi wynikaj\u0105cymi z wprowadzenia stanu epidemii SARS-Cov-2.\n\nLinie miejskie nr 102, 116, 125, 128, 133, 151/451, 159, 162, 163, 175, 179, 194, 537 \u2013 b\u0119d\u0105 kursowa\u0107 wed\u0142ug sobotniego rozk\u0142adu jazdy z dodatkowymi kursami w godzinach porannych (linia nr 125 z dodatkowymi kursami w okresie szczytu porannego i popo\u0142udniowego).\n\nLinie nr 113, 114, 117, 140, 156, 171, 172, 182 \u2013 b\u0119d\u0105 kursowa\u0107 wed\u0142ug powszedniego rozk\u0142adu jazdy (dla linii nr 114 i 172 zostan\u0105 zmienione rozk\u0142ady jazdy ze wzgl\u0119du na korekt\u0119 czas\u00f3w przejazdu poszczeg\u00f3lnych odcink\u00f3w).\n\nLinie nr 132, 149, 166, 413, 429, 475, 482, 511, 572 \u2013 pozostaj\u0105 zawieszone do odwo\u0142ania. Linie nr 139, 503 \u2013 w poniedzia\u0142ek i wtorek b\u0119d\u0105 kursowa\u0107 wed\u0142ug powszedniego rozk\u0142adu jazdy z ograniczeniem cz\u0119stotliwo\u015bci w godzinach szczytu do 10 minut, a od \u015brody, 25 marca b\u0119d\u0105 kursowa\u0107 wed\u0142ug sobotniego rozk\u0142adu jazdy z dodatkowymi kursami w godzinach porannych. Pozosta\u0142e linie b\u0119d\u0105 kursowa\u0107 wed\u0142ug sobotniego rozk\u0142adu jazdy.\n\nLinie aglomeracyjne nr 202, 208, 209, 210, 212, 218, 220, 222, 228, 230, 232, 235, 238, 242, 245, 248, 252, 255, 258, 265, 268, 271, 275, 278, 285 \u2013 b\u0119d\u0105 kursowa\u0107 wed\u0142ug powszedniego rozk\u0142adu jazdy.\n\nLinie aglomeracyjne nr 203, 243, 253, 263, 273, 283, 301 \u2013 b\u0119d\u0105 kursowa\u0107 wed\u0142ug sobotniego rozk\u0142adu jazdy z dodatkowymi kursami w godzinach porannych. Linie nr 207, 217, 250, 314 \u2013 zostan\u0105 zawieszone.\n\nPozosta\u0142e linie b\u0119d\u0105 kursowa\u0107 wed\u0142ug sobotniego rozk\u0142adu jazdy.\n\nKoronawirus w Polsce. Krak\u00f3w: policja zatrzyma\u0142a kobiet\u0119, kt\u00f3ra z\u0142ama\u0142a kwarantann\u0119. Chcia\u0142a jecha\u0107 do Niemiec\n\nW sobot\u0119 policjanci szukali kobiety, kt\u00f3ra oddali\u0142a si\u0119 z domowej kwarantanny na krakowskim Ruczaju. Mundurowi zlokalizowali 60-latk\u0119 i zatrzymali j\u0105 na dworcu w Krakowie gdy wsiada\u0142a do autokaru, kt\u00f3ry mia\u0142 jecha\u0107 do Niemiec. Zostanie wobec niej skierowany wniosek o ukaranie do s\u0105du.\n\nTo kolejny przypadek z\u0142amania kwarantanny w wojew\u00f3dztwie Ma\u0142opolskim. Tylko w czwartek policja zanotowa\u0142a ponad 60 takich przypadk\u00f3w. Nieobecne w domach osoby zlokalizowano m.in. u s\u0105siada, na parkingu z zamiarem wyjazdu na zakupy czy w szpitalu na wizycie.", "keywords": [], "meta_keywords": [""], "tags": [], "authors": [], "publish_date": "Tue Mar 24 19:36:00 2020", "summary": "", "article_html": "", "meta_description": "Do 49 wzros\u0142a liczba os\u00f3b zara\u017conych koronawirusem w Ma\u0142opolsce. Wiele szpitali apeluje o pomoc, poniewa\u017c brakuje podstawowego sprz\u0119tu ochronnego. Jednym z nich jest plac\u00f3wka w Nowym Targu. Szkopu\u0142 w tym, \u017ce dyrekcja szpitala zwolni\u0142a piel\u0119gniark\u0119 dyscyplinarnie, za to, \u017ce ta umie\u015bci\u0142a na swoim profilu spo\u0142eczno\u015bciowym wpisu o braku maseczek ochronnych i trudnych warunkach pracy. Sam dyrektor plac\u00f3wki przebywa na kwarantannie, poniewa\u017c mia\u0142 kontakt z zara\u017conym pos\u0142em Edwardem Siark\u0105. Tymczasem rz\u0105d wprowadza kolejne obostrzenia w zwi\u0105zku z walk\u0105 z koronawirusme. Atyku\u0142 jest aktualizowany na bie\u017c\u0105co", "meta_lang": "pl", "meta_favicon": "", "meta_data": {"DC.Identifier": "82f56de3-3988-4481-a456-2b2b2e3b1172", "pkg-uuid": "82f56de3-3988-4481-a456-2b2b2e3b1172", "detailType": "article", "serviceUuid": "b177a2c9-166f-4113-9b28-185bbe554807", "description": "Do 49 wzros\u0142a liczba os\u00f3b zara\u017conych koronawirusem w Ma\u0142opolsce. Wiele szpitali apeluje o pomoc, poniewa\u017c brakuje podstawowego sprz\u0119tu ochronnego. Jednym z nich jest plac\u00f3wka w Nowym Targu. Szkopu\u0142 w tym, \u017ce dyrekcja szpitala zwolni\u0142a piel\u0119gniark\u0119 dyscyplinarnie, za to, \u017ce ta umie\u015bci\u0142a na swoim profilu spo\u0142eczno\u015bciowym wpisu o braku maseczek ochronnych i trudnych warunkach pracy. Sam dyrektor plac\u00f3wki przebywa na kwarantannie, poniewa\u017c mia\u0142 kontakt z zara\u017conym pos\u0142em Edwardem Siark\u0105. Tymczasem rz\u0105d wprowadza kolejne obostrzenia w zwi\u0105zku z walk\u0105 z koronawirusme. Atyku\u0142 jest aktualizowany na bie\u017c\u0105co", "og": {"title": "Koronawirus w Ma\u0142opolsce. Aktualne informacje z wtorku", "description": "Do 49 wzros\u0142a liczba os\u00f3b zara\u017conych koronawirusem w Ma\u0142opolsce. Wiele szpitali apeluje o pomoc, poniewa\u017c brakuje podstawowego sprz\u0119tu ochronnego. Jednym z nich jest plac\u00f3wka w Nowym Targu. Szkopu\u0142 w tym, \u017ce dyrekcja szpitala zwolni\u0142a piel\u0119gniark\u0119 dyscyplinarnie, za to, \u017ce ta umie\u015bci\u0142a na swoim profilu spo\u0142eczno\u015bciowym wpisu o braku maseczek ochronnych i trudnych warunkach pracy. Sam dyrektor plac\u00f3wki przebywa na kwarantannie, poniewa\u017c mia\u0142 kontakt z zara\u017conym pos\u0142em Edwardem Siark\u0105. Tymczasem rz\u0105d wprowadza kolejne obostrzenia w zwi\u0105zku z walk\u0105 z koronawirusme. Atyku\u0142 jest aktualizowany na bie\u017c\u0105co", "image": {"identifier": "https://ocdn.eu/pulscms-transforms/1/jCwk9kuTURBXy9jMDA0MmE3NS01NmMxLTQzNDQtOGYyZi05MTY1ZTgwMWZmNzkuanBlZ5OVAwBizQxGzQbnkwmmMmY3OGM0BpMFzQI6zQEsgaEwAQ/koronawirus-krakow-i-malopolska-aktualne-informacje.jpg", "width": 570, "height": 300, "type": "image/jpeg"}, "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-03-24 19:36:00+0100"}, "fb": {"pages": 185265414715}, "twitter": {"card": "summary_large_image", "description": "Do 49 wzros\u0142a liczba os\u00f3b zara\u017conych koronawirusem w Ma\u0142opolsce. Wiele szpitali apeluje o pomoc, poniewa\u017c brakuje podstawowego sprz\u0119tu ochronnego. Jednym z nich jest plac\u00f3wka w Nowym Targu. Szkopu\u0142 w tym, \u017ce dyrekcja szpitala zwolni\u0142a piel\u0119gniark\u0119 dyscyplinarnie, za to, \u017ce ta umie\u015bci\u0142a na swoim profilu spo\u0142eczno\u015bciowym wpisu o braku maseczek ochronnych i trudnych warunkach pracy. Sam dyrektor plac\u00f3wki przebywa na kwarantannie, poniewa\u017c mia\u0142 kontakt z zara\u017conym pos\u0142em Edwardem Siark\u0105. Tymczasem rz\u0105d wprowadza kolejne obostrzenia w zwi\u0105zku z walk\u0105 z koronawirusme. Atyku\u0142 jest aktualizowany na bie\u017c\u0105co", "title": "Koronawirus w Ma\u0142opolsce. Aktualne informacje z wtorku", "site": "OnetWiadomosci", "image": "https://ocdn.eu/pulscms-transforms/1/PvGktkuTURBXy9jMDA0MmE3NS01NmMxLTQzNDQtOGYyZi05MTY1ZTgwMWZmNzkuanBlZ5KVAwBizQxGzQbnkwXNBLDNAlg"}}, "canonical_link": "https://wiadomosci.onet.pl/kraj/koronawirus-krakow-i-malopolska-nowe-dane-relacja-wtorek-2403/vwdx739"}