{"source_url": "https://tvn24.pl", "url": "https://tvn24.pl/wybory-prezydenckie-2020/trzaskowski-o-wizycie-dudy-w-usa-list-do-prezydenta-4618539?source=rss", "title": "Rafa\u0142 Trzaskowski wystosowa\u0142 list do Andrzeja Dudy w sprawie wizyty prezydenta w USA", "top_image": "https://tvn24.pl/najnowsze/cdn-zdjecie-gwgmdv-rafal-trzaskowski-4618509/alternates/LANDSCAPE_1280", "meta_img": "https://tvn24.pl/najnowsze/cdn-zdjecie-gwgmdv-rafal-trzaskowski-4618509/alternates/LANDSCAPE_1280", "images": ["https://tvn24.pl/najnowsze/cdn-zdjecie-gwgmdv-rafal-trzaskowski-4618509/alternates/LANDSCAPE_1280"], "movies": [], "text": "Rafa\u0142 Trzaskowski wystosowa\u0142 list do Andrzeja Dudy, w kt\u00f3rym pyta o cel jego \u015brodowej wizyty w USA. Wed\u0142ug polityka opinia publiczna powinna wiedzie\u0107, czy s\u0105 mi\u0119dzy innymi plany przenoszenia do Polski broni j\u0105drowej lub budowy reaktora atomowego. W Lublinie kandydat Koalicji Obywatelskiej zapewnia\u0142, \u017ce je\u015bli zostanie prezydentem, zrobi wszystko, by przywr\u00f3ci\u0107 rz\u0105dowy program in vitro.\n\nKandydat Koalicji Obywatelskiej na prezydenta Rafa\u0142 Trzaskowski m\u00f3wi\u0142 na wtorkowej konferencji prasowej, \u017ce bezpiecze\u0144stwo i kwestie sojusznicze s\u0105 najwa\u017cniejsze, poniewa\u017c dotykaj\u0105 polskiej racji stanu.\n\n- S\u0142yszymy, \u017ce pan prezydent Duda udaje si\u0119 w podr\u00f3\u017c do Waszyngtonu, tylko niestety nie wiemy, w jakim celu. Ani parlament, ani spo\u0142ecze\u0144stwo nie zosta\u0142o o tym poinformowane. I dlatego prosi\u0142bym pana prezydenta o poinformowanie opinii publicznej, w jakim celu do Waszyngtonu si\u0119 udaje - doda\u0142 kandydat KO na prezydenta.\n\nPoinformowa\u0142 o wystosowaniu listu do prezydenta Dudy w tej sprawie. - Je\u017celi chodzi o kwestie dotycz\u0105ce stacjonowania wojsk ameryka\u0144skich w Polsce, to tutaj panuje zgoda - zapewni\u0142.\n\n- Natomiast dochodz\u0105 do nas przer\u00f3\u017cnego rodzaju sygna\u0142y o tym, \u017ce Amerykanie chc\u0105 przenosi\u0107 swoj\u0105 bro\u0144 nuklearn\u0105, dochodz\u0105 do nas sygna\u0142y, \u017ce by\u0107 mo\u017ce tocz\u0105 si\u0119 rozmowy r\u00f3wnie\u017c o kwestii budowy elektrowni atomowej w Polsce. I dlatego apeluj\u0119 do pana prezydenta, aby te sprawy jednoznacznie wyja\u015bni\u0142 i jasno poinformowa\u0142 opini\u0119 publiczn\u0105, \u017ce nie chodzi o przenoszenie si\u0142 nuklearnych, \u017ceby wyja\u015bni\u0142, czy te rozmowy b\u0119d\u0105 rzeczywi\u015bcie dotyczy\u0142y budowy reaktora atomowego - o\u015bwiadczy\u0142 Trzaskowski.\n\nTrzaskowski wystosowa\u0142 list do prezydenta Dudy w sprawie wizyty w USA\n\nTrzaskowski: Polacy maj\u0105 do\u015b\u0107 ja\u0142owych spor\u00f3w, zadaniem dla prezydenta jest patrze\u0107 w prz\u00f3d\n\nWe wtorek po po\u0142udniu Trzaskowski uda\u0142 si\u0119 z wizyt\u0105 do Lublina, gdzie powita\u0142 go prezydent miasta Krzysztof \u017buk. Kandydat KO przekonywa\u0142 w swym wyst\u0105pieniu, \u017ce Polska potrzebuje silnego prezydenta, kt\u00f3ry b\u0119dzie patrzy\u0142 obecnej w\u0142adzy na r\u0119ce i pobudza\u0142 rz\u0105d do dzia\u0142ania.\n\n- Potrzeba nam prezydenta, kt\u00f3ry b\u0119dzie sta\u0142 przy wszystkich tych, kt\u00f3rym dzieje si\u0119 krzywda, b\u0119dzie sta\u0142 przy wszystkich tych, kt\u00f3rym jest w danym momencie trudno, b\u0119dzie sprzeciwia\u0142 si\u0119 dzieleniu nas, obra\u017caniu nas, bo wszyscy tego mamy do\u015b\u0107 - podkre\u015bli\u0142 kandydat KO na prezydenta.\n\nJak doda\u0142, prezydent musi sprzeciwia\u0107 si\u0119 pr\u00f3bie uw\u0142aszczania si\u0119 na pa\u0144stwie. - Musi si\u0119 jasno sprzeciwia\u0107 naruszaniu niezale\u017cno\u015bci instytucji, ale prezydent musi r\u00f3wnie\u017c sobie zdawa\u0107 spraw\u0119, co si\u0119 w pa\u0144stwie dzieje, musi sobie zdawa\u0107 spraw\u0119 z najwa\u017cniejszych problem\u00f3w, bo dzisiaj najwi\u0119kszym problemem debaty publicznej w Polsce jest to, \u017ce przez ca\u0142y czas rz\u0105dz\u0105cy szukaj\u0105 temat\u00f3w zast\u0119pczych. I tego te\u017c mamy do\u015b\u0107 - o\u015bwiadczy\u0142 Trzaskowski.\n\nPrzekonywa\u0142, \u017ce Polacy maj\u0105 do\u015b\u0107 ja\u0142owych spor\u00f3w i roztrz\u0105sania tego, co by\u0142o i o czym ju\u017c dawno zadecydowano. - Nowa polityka i politycy nowej generacji r\u00f3\u017cni\u0105 si\u0119 tym od tych, kt\u00f3rzy prowadz\u0105 przez ca\u0142y czas te same bitwy, \u017ce s\u0105 w stanie powiedzie\u0107: tak, ws\u0142uchujemy si\u0119 w g\u0142os obywatela i w zwi\u0105zku z tym podejmujemy decyzje na tej podstawie. Ba, nawet jeste\u015bmy w stanie si\u0119 przyzna\u0107 do b\u0142\u0119du, jeste\u015bmy w stanie si\u0119 przyzna\u0107, \u017ce dzisiaj wyci\u0105gn\u0119li\u015bmy ze wszystkiego konsekwencje - zaznaczy\u0142 kandydat KO.\n\nPo raz kolejny zapewni\u0142 o woli utrzymania programu 500 plus i obecnego wieku emerytalnego - 60 lat dla kobiet i 65 lat dla m\u0119\u017cczyzn. - Dzisiaj mo\u017cemy si\u0119 wreszcie zaj\u0105\u0107 tym, co naprawd\u0119 najwa\u017cniejsze, bo nie wybieramy prezydenta na ostatnie pi\u0119\u0107 lat, a na kolejne pi\u0119\u0107 lat. Musimy dzisiaj patrze\u0107 w przysz\u0142o\u015b\u0107, musimy patrze\u0107 na to, co naprawd\u0119 dzisiaj jest istotne, musimy dzisiaj stawia\u0107 czo\u0142a najwa\u017cniejszym wyzwaniom, kt\u00f3re stoj\u0105 przed nami, przed Polsk\u0105, przed Uni\u0105 Europejsk\u0105, a czasami nawet przed ca\u0142ym \u015bwiatem - podkre\u015bla\u0142 Trzaskowski.\n\nDoda\u0142, \u017ce to jest dzisiaj zadanie dla prezydenta RP - patrze\u0107 w prz\u00f3d, a nie przez ca\u0142y czas patrze\u0107 w ty\u0142.\n\nTrzaskowski: je\u017celi zostan\u0119 prezydentem, zrobi\u0119 wszystko, by przywr\u00f3ci\u0107 rz\u0105dowy program in vitro\n\nTrzaskowski przypomnia\u0142, \u017ce we wtorek obchodzony jest Dzie\u0144 Ojca. - Nie ka\u017cdy, niestety, w Polsce mia\u0142 t\u0119 szans\u0119, \u017ceby zosta\u0107 ojcem i niekt\u00f3rzy zostali tej szansy pozbawieni - albo przez ideologi\u0119, albo przez zwyk\u0142y up\u00f3r i dzisiaj chcia\u0142em wam powiedzie\u0107, \u017ce je\u017celi zostan\u0119 prezydentem Rzeczypospolitej, to b\u0119d\u0119 robi\u0142 wszystko, co w mojej mocy, \u017ceby przywr\u00f3ci\u0107 rz\u0105dowy program in vitro - zadeklarowa\u0142 i doda\u0142, \u017ce z tego programu urodzi\u0142o si\u0119 22 tysi\u0105ce Polek i Polak\u00f3w. - I wszyscy powinni\u015bmy by\u0107 z tego dumni - podkre\u015bli\u0142.\n\n- Dzisiaj trzeba jasno powiedzie\u0107, \u017ce ten program rz\u0105dowy jest jednym z najwa\u017cniejszych program\u00f3w, jaki mo\u017cna sobie wyobrazi\u0107. Je\u017celi dzi\u015b kto\u015b chce nas uczy\u0107, czym jest rodzina, to musi stan\u0105\u0107 w prawdzie i powiedzie\u0107 jasno, \u017ce szans\u0119 trzeba da\u0107 wszystkim. I to dzisiaj pa\u0144stwu obiecuj\u0119, i to dzisiaj pa\u0144stwu gwarantuj\u0119 - m\u00f3wi\u0142 kandydat KO.\n\nTrzaskowski: je\u017celi zostan\u0119 prezydentem, zrobi\u0119 wszystko, by przywr\u00f3ci\u0107 rz\u0105dowy program in vitro TVN24\n\nKandydat m\u00f3wi\u0142 tak\u017ce, \u017ce dzi\u015b nie ma \u017cadnego racjonalnego planu wyj\u015bcia z epidemii wywo\u0142anej przez koronawirusa. - My nawet nie wiemy, na jakim etapie epidemii jeste\u015bmy, bo rz\u0105d nie uznaje za stosowne nas o tym poinformowa\u0107 i takie pytania musz\u0105 pada\u0107. My musimy by\u0107 przygotowani na ewentualn\u0105 drug\u0105 fal\u0119, na powr\u00f3t epidemii, a dzisiaj nawet nie wyci\u0105gn\u0105\u0142 wniosk\u00f3w z tego, co si\u0119 ostatnio dzia\u0142o i dzisiaj mamy prawo za\u017c\u0105da\u0107 tego, \u017ceby te wnioski by\u0142y wyci\u0105gni\u0119te i \u017c\u0105damy tego - powiedzia\u0142. - \u017b\u0105damy raportu a propos epidemii, przygotowania jasno wniosk\u00f3w na przysz\u0142o\u015b\u0107, bo dzisiaj o t\u0119 przysz\u0142o\u015b\u0107 trzeba zadba\u0107 - podkre\u015bla\u0142.\n\nAutor:mjz/dap\n\n\u0179r\u00f3d\u0142o: PAP", "keywords": [], "meta_keywords": [""], "tags": [], "authors": ["Autor"], "publish_date": null, "summary": "", "article_html": "", "meta_description": "Rafa\u0142 Trzaskowski wystosowa\u0142 list do Andrzeja Dudy, w kt\u00f3rym pyta o cel jego \u015brodowej wizyty w USA. Wed\u0142ug polityka opinia publiczna powinna wiedzie\u0107, czy s\u0105 mi\u0119dzy innymi plany przenoszenia do Polski broni j\u0105drowej lub budowy reaktora atomowego. W Lublinie kandydat Koalicji Obywatelskiej zapewnia\u0142, \u017ce je\u015bli zostanie prezydentem, zrobi wszystko, by przywr\u00f3ci\u0107 rz\u0105dowy program in vitro.", "meta_lang": "", "meta_favicon": "/static/manifests/tvn24/icons/favicon.ico", "meta_data": {"description": "Rafa\u0142 Trzaskowski wystosowa\u0142 list do Andrzeja Dudy, w kt\u00f3rym pyta o cel jego \u015brodowej wizyty w USA. Wed\u0142ug polityka opinia publiczna powinna wiedzie\u0107, czy s\u0105 mi\u0119dzy innymi plany przenoszenia do Polski broni j\u0105drowej lub budowy reaktora atomowego. W Lublinie kandydat Koalicji Obywatelskiej zapewnia\u0142, \u017ce je\u015bli zostanie prezydentem, zrobi wszystko, by przywr\u00f3ci\u0107 rz\u0105dowy program in vitro.", "mobile-web-app-capable": "yes", "theme-color": "#fff", "msapplication-TileImage": "/static/manifests/tvn24/icons/mstile-150x150.png", "msapplication-config": "/static/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/wybory-prezydenckie-2020/trzaskowski-o-wizycie-dudy-w-usa-list-do-prezydenta-4618539", "title": "Rafa\u0142 Trzaskowski wystosowa\u0142 list do Andrzeja Dudy w sprawie wizyty prezydenta w USA", "description": "Rafa\u0142 Trzaskowski wystosowa\u0142 list do Andrzeja Dudy, w kt\u00f3rym pyta o cel jego \u015brodowej wizyty w USA. Wed\u0142ug polityka opinia publiczna powinna wiedzie\u0107, czy s\u0105 mi\u0119dzy innymi plany przenoszenia do Polski broni j\u0105drowej lub budowy reaktora atomowego. W Lublinie kandydat Koalicji Obywatelskiej zapewnia\u0142, \u017ce je\u015bli zostanie prezydentem, zrobi wszystko, by przywr\u00f3ci\u0107 rz\u0105dowy program in vitro.", "image": "https://tvn24.pl/najnowsze/cdn-zdjecie-gwgmdv-rafal-trzaskowski-4618509/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/najnowsze/cdn-zdjecie-gwgmdv-rafal-trzaskowski-4618509/alternates/LANDSCAPE_1280"}, "next-head-count": 49}, "canonical_link": "https://tvn24.pl/wybory-prezydenckie-2020/trzaskowski-o-wizycie-dudy-w-usa-list-do-prezydenta-4618539"}