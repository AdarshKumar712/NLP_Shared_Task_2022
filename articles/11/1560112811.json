{"source_url": "https://www.rp.pl", "url": "https://www.rp.pl/Publicystyka/303269875-Jacek-Raciborski--Kiedy-rzadzacy-traca-legitymacje.html", "title": "Jacek Raciborski: Kiedy rz\u0105dz\u0105cy trac\u0105 legitymacj\u0119", "top_image": "https://www.rp.pl/storyimage/RP/20200326/OPINION/303269875/AR/0/AR-303269875.jpg?lastModified=20200326213924", "meta_img": "https://www.rp.pl/storyimage/RP/20200326/OPINION/303269875/AR/0/AR-303269875.jpg?lastModified=20200326213924", "images": ["https://www.rp.pl/Publicystyka/ /storyimage/RP/20200326/KRAJ/200329362/AR/0/AR-200329362.jpg&MaxW=370", "https://www.rp.pl/Publicystyka/ /storyimage/RP/20200326/KRAJ/303269851/AR/0/AR-303269851.jpg&MaxW=370", "https://www.rp.pl/public/images/gremi-logo-white.svg", "https://www.rp.pl/apps/pbcsi.dll/storyimage/RP/20200326/OPINION/303269875/AR/0/AR-303269875.jpg?imageversion=Artykul&lastModified=", "https://www.rp.pl/public/images/logotypy_rzepy_rp2.svg", "https://www.rp.pl/Publicystyka/ /storyimage/RP/20200326/KRAJ/303269833/AR/0/AR-303269833.jpg&MaxW=370", "https://static.presspublica.pl/marketing/rzeczpospolita/cce/2020/032020/koronawirus-otwarte_tresci.png", "https://www.facebook.com/tr?id=523191148171355&ev=PageView&noscript=1", "https://www.rp.pl/Publicystyka/ /storyimage/RP/20200326/KRAJ/200329360/AR/0/AR-200329360.jpg&MaxW=370", "https://www.rp.pl/public/images/logotyp_RGB_rppl_100lat.svg", "https://www.rp.pl/storyimage/RP/20200326/OPINION/303269875/AR/0/AR-303269875.jpg?lastModified=20200326213924", "https://www.rp.pl/apps/Sc.dll/RP/NoJS/NoJS/story/20200326/OPINION/303269875?nojs=1"], "movies": [], "text": "Je\u017celi wybory odb\u0119d\u0105 si\u0119 przy absencji wielu obywateli i naruszeniu standard\u00f3w, nad Polsk\u0105 zawi\u015bnie wielkie niebezpiecze\u0144stwo \u2013 przekonuje socjolog Jacek Raciborski.\n\nW debacie publicznej ostatnich dni wypowiedziane zosta\u0142y chyba wszystkie argumenty przeciwko g\u0142osowaniu w wyborach prezydenckich 10 maja. W\u015br\u00f3d nich najmocniej wybrzmia\u0142 argument, \u017ce g\u0142osowanie zwi\u0119kszy zagro\u017cenie epidemiczne wyborc\u00f3w i kilkusetysi\u0119cznej rzeszy ludzi tworz\u0105cych aparat wyborczy i \u017ce by\u0142oby to igranie z ich zdrowiem, a nawet \u017cyciem. Poni\u017cej dalsza cz\u0119\u015b\u0107 artyku\u0142u\n\nJednak ja chcia\u0142bym wyeksponowa\u0107 inne niebezpiecze\u0144stwo: wybrania prezydenta pozbawionego od pocz\u0105tku rzeczywistego spo\u0142ecznego mandatu, nieprawomocnego \u2013 w socjologicznym sensie poj\u0119cia prawomocno\u015bci. Taki wyb\u00f3r mo\u017ce wstrz\u0105sn\u0105\u0107 podstawami systemu politycznego i prowadzi\u0107 do rewolty.\n\nDeficyt potr\u00f3jny Wpierw musz\u0119 wy\u0142o\u017cy\u0107 skr\u00f3towo problem legitymizacji w\u0142adzy. W\u0142adza jest legitymizowana, czyli spo\u0142ecznie uprawomocniona, je\u017celi, po pierwsze, zosta\u0142a nabyta i jest sprawowana zgodnie z ustalonymi regu\u0142ami. Po drugie, te regu\u0142y musz\u0105 znajdowa\u0107 oparcie w przekonaniach stron zwi\u0105zanych stosunkiem w\u0142adczym, musz\u0105 by\u0107 w jaki\u015b spos\u00f3b usprawiedliwione, musi istnie\u0107 mi\u0119dzy rz\u0105dzonymi a rz\u0105dz\u0105cymi cho\u0107by niewielki zas\u00f3b wsp\u00f3lnych warto\u015bci. Po trzecie, w\u0142adza jest legitymizowana, je\u017celi obywatele swoimi zachowaniami potwierdzaj\u0105 istniej\u0105ce zale\u017cno\u015bci w\u0142adcze, wyra\u017caj\u0105 uznanie dla regu\u0142 nabywania w\u0142adzy, wype\u0142niaj\u0105 obywatelskie obowi\u0105zki i aktywnie korzystaj\u0105 ze swoich praw obywatelskich.\n\nUprawomocnienie w\u0142adzy dokonuje si\u0119 wi\u0119c na trzech poziomach: a) regu\u0142, b) warto\u015bci i przekona\u0144, c) zachowa\u0144. Na ka\u017cdym z tych poziom\u00f3w mo\u017ce pojawi\u0107 si\u0119 brak prawomocno\u015bci. Przyk\u0142ad oczywistego deficytu na poziomie regu\u0142 to zdobycie w\u0142adzy poprzez zamach stanu. Na poziomie warto\u015bci za deficyt b\u0119dzie uznane, \u017ce regu\u0142a jest niesprawiedliwa, np. dziedziczenie urz\u0119du g\u0142owy pa\u0144stwa zamiast wybor\u00f3w powszechnych, a na poziomie zachowa\u0144 przyk\u0142ad deficytu to ca\u0142kowita pasywno\u015b\u0107 obywateli, podporz\u0105dkowywanie si\u0119 w\u0142adzy pod przymusem.\n\nA teraz skonkretyzuj\u0119 te rozwa\u017cania, odnosz\u0105c si\u0119 do wybor\u00f3w prezydenckich w Polsce, kt\u00f3re w\u0142a\u015bnie trwaj\u0105. Jak\u0105 szans\u0119 na prawomocno\u015b\u0107 b\u0119dzie mia\u0142 kandydat, kt\u00f3ry uzyska mandat 10 maja lub dwa tygodnie p\u00f3\u017aniej w II turze? Znikom\u0105. Prezydenta RP wybiera si\u0119 w wyborach powszechnych, r\u00f3wnych, bezpo\u015brednich i w g\u0142osowaniu tajnym. To formu\u0142a prawna, kt\u00f3rej politologiczne rozwini\u0119cie znajduje w postulacie wolnych wybor\u00f3w. A wybory wolne s\u0105 konkurencyjne, czyli musz\u0105 istnie\u0107 realne alternatywy wyboru.\n\nJe\u015bli prezydent Duda b\u0119dzie konkurowa\u0142 jedynie z jakim\u015b figurantem, wcze\u015bniej szerzej nieznanym, je\u017celi inni kandydaci nie maj\u0105 szansy na popularyzacj\u0119 swojej osoby i programu, bo epidemia jest oczywist\u0105 przeszkod\u0105, to trudno uznawa\u0107 te wybory za konkurencyjne.\n\nMajdan i Milo\u0161evi\u0107 Wolne wybory musz\u0105 odbywa\u0107 si\u0119 bez ogranicze\u0144 czynnego prawa wyborczego, bez stosowania form przymusu w stosunku do wyborc\u00f3w i kandydat\u00f3w, w szczeg\u00f3lno\u015bci przymusu administracyjnego. Czy\u017c kwarantanna obejmuj\u0105ca setki tysi\u0119cy os\u00f3b nie jest przymusem administracyjnym, czy presja administracyjna nie pojawi si\u0119 w formowaniu aparat\u00f3w wyborczych? A czy\u017c powszechno\u015bci wybor\u00f3w nie zagrozi absencja z powodu uzasadnionej obawy przed zara\u017ceniem koronawirusem?\n\nNast\u0119pny warunek to takie samo prawo wyborcze dla wszystkich, czyli nieuprzywilejowuj\u0105ce \u017cadnego kandydata. Tu formalnie wszystko w porz\u0105dku. Ale brak prawnego uprzywilejowania to m.in. r\u00f3wny dost\u0119p do medi\u00f3w publicznych wszystkich zarejestrowanych komitet\u00f3w i ich kandydat\u00f3w. On jest drastycznie nier\u00f3wny. Wreszcie ostatni podstawowy warunek wolnych wybor\u00f3w to uczciwe policzenie wynik\u00f3w. Wielkim osi\u0105gni\u0119ciem 30 lat polskiej demokracji jest, \u017ce nigdy nie dosz\u0142o do fa\u0142szowania wynik\u00f3w wybor\u00f3w w masowej skali. Podejrzenia jednak rzucano i niezasadnie czyni\u0142a to formacja stoj\u0105ca za Andrzejem Dud\u0105. A o podejrzenia nie b\u0119dzie trudno w warunkach zdekompletowanych komisji obwodowych z powodu obaw przed zara\u017ceniem, w warunkach przej\u0119cia kontroli przez PiS nad prawie ca\u0142ym aparatem wyborczym.\n\nWiosn\u0105 2020 r. wytworzy\u0142y si\u0119 warunki, kt\u00f3re uniemo\u017cliwiaj\u0105 odbycie wolnych wybor\u00f3w prezydenckich w Polsce. Je\u017celi jednak wybory si\u0119 odb\u0119d\u0105, przy absencji zdecydowanej wi\u0119kszo\u015bci obywateli, przy naruszeniu tych wszystkich wymienionych standard\u00f3w wolnych wybor\u00f3w i Andrzej Duda zostanie og\u0142oszony ich zwyci\u0119zc\u0105, to wielkie niebezpiecze\u0144stwo zawi\u015bnie nad Polsk\u0105: b\u0119dzie mia\u0142a prezydenta w masowej skali kontestowanego, uwa\u017canego za nieprawowitego, wybranego nieuczciwie.\n\nNie s\u0105dz\u0119, aby doprowadzi\u0142o to natychmiast do spo\u0142ecznego buntu w tej skali co na Ukrainie w 2004 r., gdy kontestowano wyb\u00f3r Janukowycza, czy gdy w Serbii w 2000 r. obalano Milo\u0161evicia. Wszystko to by\u0142y w\u0142a\u015bnie wydarzenia powi\u0105zane z prezydenckimi wyborami. Niebezpiecze\u0144stwo buntu, rewolty jednak b\u0119dzie powa\u017cne. A ka\u017cdy taki bunt to regres demokracji. Uparte pod\u0105\u017canie obozu w\u0142adzy w stron\u0119 g\u0142osowania w maju jest tym dziwniejsze, \u017ce Andrzej Duda nie jest skazany na pora\u017ck\u0119 w wyborach, kt\u00f3re odby\u0142yby si\u0119 jesieni\u0105 czy nawet wiosn\u0105 2021 r.", "keywords": [], "meta_keywords": [""], "tags": [], "authors": ["Fotorzepa", "Robert Gardzi\u0144ski", "Jacek Raciborski"], "publish_date": null, "summary": "", "article_html": "", "meta_description": "Je\u017celi wybory odb\u0119d\u0105 si\u0119 przy absencji wielu obywateli i naruszeniu standard\u00f3w, nad Polsk\u0105 zawi\u015bnie wielkie niebezpiecze\u0144stwo \u2013 przekonuje socjolog Jacek Raciborski.", "meta_lang": "pl", "meta_favicon": "https://www.rp.pl/apple-icon-57x57.png", "meta_data": {"viewport": "initial-scale=1.0, width=device-width, height=device-height", "fb": {"pages": 113356018705476, "app_id": 786106711492826, "admins": 100013651879855}, "msapplication-TileColor": "#ffffff", "msapplication-TileImage": "https://www.rp.pl/ms-icon-144x144.png", "theme-color": "ffffff", "p": {"domain_verify": "3739a293f947cf731dd73cf002fcb093"}, "thumbnail": "https://www.rp.pl/storyimage/RP/20200326/OPINION/303269875/AR/0/AR-303269875.jpg?minW=80&minH=150&exactW=80&exactH=150&exactFit=crop&lastModified=20200326213924", "news_keywords": "Prezydent,\r\nWybory,\r\nChoroby,\r\nAndrzej Duda,\r\nKrzysztof Bosak,\r\nMa\u0142gorzata Kidawa-B\u0142o\u0144ska,\r\nRobert Biedro\u0144,\r\nW\u0142adys\u0142aw Kosiniak-Kamysz,\r\nPublicystyka,\r\n_microsoft news Feed,\r\nWybory prezydenckie 2020,\r\nSzymon Ho\u0142ownia,\r\nKoronawirus SARS-CoV-2", "og": {"image": {"identifier": "https://www.rp.pl/storyimage/RP/20200326/OPINION/303269875/AR/0/AR-303269875.jpg?lastModified=20200326213924", "width": 600, "height": 315}, "title": "Jacek Raciborski:  Kiedy rz\u0105dz\u0105cy trac\u0105 legitymacj\u0119", "type": "article", "description": "Je\u017celi wybory odb\u0119d\u0105 si\u0119 przy absencji wielu obywateli i naruszeniu standard\u00f3w, nad Polsk\u0105 zawi\u015bnie wielkie niebezpiecze\u0144stwo \u2013 przekonuje socjolog Jacek Raciborski.", "url": "https://www.rp.pl/Publicystyka/303269875-Jacek-Raciborski--Kiedy-rzadzacy-traca-legitymacje.html"}, "description": "Je\u017celi wybory odb\u0119d\u0105 si\u0119 przy absencji wielu obywateli i naruszeniu standard\u00f3w, nad Polsk\u0105 zawi\u015bnie wielkie niebezpiecze\u0144stwo \u2013 przekonuje socjolog Jacek Raciborski."}, "canonical_link": "https://www.rp.pl/Publicystyka/303269875-Jacek-Raciborski--Kiedy-rzadzacy-traca-legitymacje.html"}