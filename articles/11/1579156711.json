{"source_url": "https://fakty.interia.pl", "url": "https://fakty.interia.pl/raporty/raport-wybory-prezydenckie-2020/aktualnosci/news-wybory-prezydenckie-2020-pis-zlozyl-projekt-zmian-w-konstytu,nId,4441606", "title": "Wybory prezydenckie 2020. PiS z\u0142o\u017cy\u0142 projekt zmian w konstytucji", "top_image": "https://i.iplsc.com/-/0009ZR5JBDWHNT6D-C411.jpg", "meta_img": "https://i.iplsc.com/-/0009ZR5JBDWHNT6D-C411.jpg", "images": ["https://fakty.interia.pl/p.gif", "https://i.iplsc.com/-/0009ZR5JBDWHNT6D-C411.jpg", "https://e.hub.com.pl/images/adx_fixed/close.svg", "https://i.iplsc.com/jaroslaw-kaczynski-i-jaroslaw-gowin/0009ZR5JBDWHNT6D-C122-F4.jpg", "https://fakty.interia.pl/i/service_logo_s.svg", "https://fakty.interia.pl/i/interia_logo_b.svg", "https://fakty.interia.pl/i/interia-logo-2-0.svg"], "movies": [], "text": "PiS z\u0142o\u017cy\u0142 w \u015brod\u0119 projekt zmian w konstytucji. Dotyczy on przed\u0142u\u017cenia kadencji urz\u0119duj\u0105cego prezydenta Andrzeja Dudy do siedmiu lat - informuje \"Gazeta Wyborcza\".\n\nZdj\u0119cie Jaros\u0142aw Kaczy\u0144ski i Jaros\u0142aw Gowin /Jacek Dominski/ /Reporter\n\nProjekt sk\u0142ada si\u0119 z trzech artyku\u0142\u00f3w i zak\u0142ada zmian\u0119 w art. 127 konstytucji. W \u015brod\u0119 zosta\u0142 skierowany do pierwszego czytania w Sejmie.\n\nReklama\n\nPierwszy o przed\u0142u\u017ceniu kadencji prezydenta m\u00f3wi\u0142 Jaros\u0142aw Gowin, lider Porozumienia. Pod projektem - opr\u00f3cz pos\u0142\u00f3w Porozumienia, m.in. by\u0142ego wicepremiera, wiceministra nauki i szkolnictwa wy\u017cszego Wojciecha Maksymowicza czy wiceministra obrony Marcina Ociepy - podpisali si\u0119 pos\u0142owie PiS, w tym: prezes PiS Jaros\u0142aw Kaczy\u0144ski, premier Mateusz Morawiecki, wicepremier Piotr Gli\u0144ski, szef klubu PiS Ryszard Terlecki oraz minister zdrowa \u0141ukasz Szumowski. Do reprezentowania wnioskodawc\u00f3w w pracach nad projektem ustawy upowa\u017cniony zosta\u0142 pose\u0142 Porozumienia Micha\u0142 Wypij.\n\nDruk o numerze 337 pojawi\u0142 si\u0119 na stronie Sejmu w \u015brod\u0119 wieczorem, ale datowany jest na 6 kwietnia.\n\nZgodnie z nim urz\u0119duj\u0105cy prezydent mia\u0142by pe\u0142ni\u0107 swoj\u0105 funkcj\u0119 nie pi\u0119\u0107, a siedem lat. Wed\u0142ug obowi\u0105zuj\u0105cych obecnie przepis\u00f3w kadencja Dudy ko\u0144czy si\u0119 6 sierpnia.\n\n\n\nWprowadzenie nowych przepis\u00f3w wi\u0105\u017ce si\u0119 z odwo\u0142aniem wybor\u00f3w prezydenckich, kt\u00f3re planowo powinny odby\u0107 si\u0119 10 maja.\n\n\n\nW uzasadnieniu czytamy m.in., \u017ce zmiana \"zmierza do zwi\u0119kszenia ustrojowych gwarancji niezale\u017cno\u015bci i bezstronno\u015bci Prezydenta\" i \"zapewnienia stabilno\u015bci w\u0142adzy pa\u0144stwowej\", co \"jest podyktowane sytuacj\u0105 niespotykanego zagro\u017cenia dla bezpiecze\u0144stwa prawnego i publicznego obywateli Rzeczpospolitej Polskiej, zwi\u0105zanego z zagro\u017ceniem COVID-19\".\n\nDo zmiany ustawy zasadniczej potrzeba dw\u00f3ch trzecich g\u0142os\u00f3w w Sejmie przy obecno\u015bci co najmniej po\u0142owy pos\u0142\u00f3w (przy pe\u0142nej obecno\u015bci 460 pos\u0142\u00f3w to 307 parlamentarzyst\u00f3w) oraz zgody Senatu, w kt\u00f3rym minimaln\u0105 przewag\u0119 ma opozycja 51 do 49.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/fakty-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#2889c6", "referrer": "unsafe-url", "robots": "index, follow, all, noarchive", "Author": "INTERIA.PL", "GOOGLEBOT": "NOODP", "Keywords": "z\u0142o\u017cy\u0142, \u015brod\u0119, projekt, zmian, konstytucji, Dotyczy, przed\u0142u\u017cenia, kadencji, urz\u0119duj\u0105cego, prezydenta, Andrzeja, Dudy, siedmiu, informuje, Gazeta, Wyborcza", "Description": "Wybory prezydenckie 2020. PiS z\u0142o\u017cy\u0142 projekt zmian w konstytucji - fakty.interia.pl - PiS z\u0142o\u017cy\u0142 w \u015brod\u0119 projekt zmian w konstytucji. Dotyczy on przed\u0142u\u017cenia kadencji urz\u0119duj\u0105cego prezydenta Andrzeja Dudy do siedmiu lat - informuje \"Gazeta Wyborcza\". -", "twitter": {"description": "PiS z\u0142o\u017cy\u0142 w \u015brod\u0119 projekt zmian w konstytucji. Dotyczy on przed\u0142u\u017cenia kadencji urz\u0119duj\u0105cego prezydenta Andrzeja Dudy do siedmiu lat - informuje \"Gazeta Wyborcza\".", "card": "summary_large_image"}, "og": {"type": "article", "title": "PiS z\u0142o\u017cy\u0142 projekt zmian w konstytucji", "description": "Kliknij i zobacz wi\u0119cej.", "image": "https://i.iplsc.com/-/0009ZR5JBDWHNT6D-C411.jpg", "url": "https://fakty.interia.pl/raporty/raport-wybory-prezydenckie-2020/aktualnosci/news-wybory-prezydenckie-2020-pis-zlozyl-projekt-zmian-w-konstytu,nId,4441606"}, "news_keywords": "fakty.interia.pl, Wybory prezydenckie 2020, aktualno\u015bci, fakty dnia, polska, push_fakty", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://fakty.interia.pl/raporty/raport-wybory-prezydenckie-2020/aktualnosci/news-wybory-prezydenckie-2020-pis-zlozyl-projekt-zmian-w-konstytu,nId,4441606"}