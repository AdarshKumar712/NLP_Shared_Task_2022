{"source_url": "http://www.trthaber.com", "url": "http://www.trthaber.com/haber/ekonomi/web-tapu-ile-yaklasik-30-bin-konut-online-satildi-471985.html", "title": "Web Tapu ile yakla\u015f\u0131k 30 bin konut online sat\u0131ld\u0131", "top_image": "https://www.trthaber.com/resimler/1240000/1240094.jpg", "meta_img": "https://www.trthaber.com/resimler/1240000/1240094.jpg", "images": ["http://www.trthaber.com/static/images/google-news-button.png", "http://www.trthaber.com/static/images/e-mail.png", "https://certify.alexametrics.com/atrk.gif?account=ep3uq1FYxz20cv", "http://www.trthaber.com/static/images/facebook.png", "http://www.trthaber.com/static/images/search-icon.png", "https://mc.yandex.ru/watch/50115481", "http://www.trthaber.com/static/images/linkedin.png", "http://www.trthaber.com/haber/ekonomi/resimler/1242000/1242586.jpg", "http://www.trthaber.com/haber/ekonomi/resimler/1242000/1242509.jpg", "http://www.trthaber.com/static/images/play-button-2.png", "https://www.trthaber.com/static/images/header-compact-logo.png", "https://www.trthaber.com/resimler/1240000/1240094.jpg", "http://www.trthaber.com/static/images/whatsapp.png", "http://www.trthaber.com/static/images/twitter.png"], "movies": [], "text": "\u00c7evre ve \u015eehircilik Bakanl\u0131\u011f\u0131na ba\u011fl\u0131 Tapu ve Kadastro Genel M\u00fcd\u00fcrl\u00fc\u011f\u00fcnce yeni tip koronavir\u00fcs (Kovid-19) tedbirleri kapsam\u0131nda, 18 Mart itibar\u0131yla tapu i\u015flemlerinin Web Tapu \u00fczerinden de yap\u0131lmaya ba\u015flanmas\u0131yla vatanda\u015flar, evlerinden \u00e7\u0131kmadan bug\u00fcne kadar 113 bin i\u015flem yapt\u0131. Bu s\u00fcre i\u00e7inde 29 bin 748 konut, online olarak sat\u0131ld\u0131.\n\nBakanl\u0131ktan al\u0131nan bilgiye g\u00f6re, Tapu ve Kadastro Genel M\u00fcd\u00fcrl\u00fc\u011f\u00fc, tapu ve kadastro ba\u015fvurular\u0131n\u0131n, 18 Mart'tan itibaren koronavir\u00fcs tedbirleri kapsam\u0131nda \"Web Tapu\" sistemi \u00fczerinden (https://webtapu.tkgm.gov.tr) online olarak yap\u0131lmas\u0131 karar\u0131n\u0131 ald\u0131.\n\nVatanda\u015flar\u0131 kalabal\u0131klardan uzak tutmak i\u00e7in daha fonksiyonel hale getirilen uygulama ile internet \u00fczerinden al\u0131m-sat\u0131m, tapu kayd\u0131, ipotek gibi i\u015flemlerin t\u00fcm\u00fcne imkan tan\u0131nd\u0131.\n\nWeb Tapu ile i\u015flemlerini \u00e7ok daha h\u0131zl\u0131 bir \u015fekilde, beklemeden yapabilen ve i\u015flemlerinin b\u00fct\u00fcn a\u015famas\u0131n\u0131 takip eden vatanda\u015flar, son a\u015famada sadece \u0131slak imza i\u00e7in tapu m\u00fcd\u00fcrl\u00fcklerine gitti.\n\nBu \u015fekilde 18-31 Mart aras\u0131 tapuda online olarak toplam 113 bin 28 i\u015flem ger\u00e7ekle\u015ftirildi. T\u00fcrkiye genelinde 29 bin 748 konut sat\u0131\u015f\u0131 da online olarak Web Tapu \u00fczerinden yap\u0131ld\u0131.\n\nKonut sat\u0131\u015f\u0131n\u0131n yar\u0131s\u0131 \u0130stanbul'dan\n\n\u0130stanbul'da 18 Mart'tan itibaren ay sonuna kadar 15 bin konut el de\u011fi\u015ftirirken en \u00e7ok konut sat\u0131\u015f\u0131; Esenyurt, Pendik, \u00dcmraniye, K\u00fc\u00e7\u00fck \u00c7ekmece ve Kad\u0131k\u00f6y'de yap\u0131ld\u0131.\n\nOnline konut sat\u0131\u015f\u0131nda 8 bin 674 konut ile Ankara ikinci, 6 bin konut ile \u0130zmir \u00fc\u00e7\u00fcnc\u00fc s\u0131rada yer ald\u0131. \u0130zmir'i 4 bin 496 ile Antalya ve 4 bin 149 sat\u0131\u015f ile Bursa takip etti.\n\nOnline konut sat\u0131\u015f\u0131n\u0131n en yo\u011fun oldu\u011fu di\u011fer iller ise Konya, Mersin, Manisa, Gaziantep, Bal\u0131kesir, Kocaeli, Adana, Ayd\u0131n, Tekirda\u011f ve Mu\u011fla \u015feklinde s\u0131raland\u0131.\n\n9 bin 370 vatanda\u015f online tapu arac\u0131l\u0131\u011f\u0131 ile ipote\u011fini kald\u0131rd\u0131\n\nAyr\u0131ca borcunu \u00f6deyen 19 bin 370 vatanda\u015f da yine evinden, Web Tapu arac\u0131l\u0131\u011f\u0131 ile ipote\u011fini kald\u0131rd\u0131.\n\n14 bin 110 vatanda\u015f da bankalardan kredi alarak Web Tapu \u00fczerinden ev sahibi olurken, 12 bin 483 vatanda\u015f ise kredi i\u00e7in bankalara evini teminat g\u00f6sterdi.\n\n\u00d6te yandan 6292 say\u0131l\u0131 kanun gere\u011fi sat\u0131\u015f i\u015flemi yap\u0131lan 2/B arazileri i\u00e7inde Web Tapu kullan\u0131ld\u0131. 2/B arazilerinin sat\u0131\u015f\u0131na ili\u015fkin Web Tapu'da 1600 i\u015flem yap\u0131ld\u0131.", "keywords": [], "meta_keywords": ["web tapu", "tapu i\u015flemleri", "koronavir\u00fcs"], "tags": [], "authors": [], "publish_date": null, "summary": "", "article_html": "", "meta_description": "Koronavir\u00fcs tehlikesi sonras\u0131 uygulamaya konulan Web Tapu sistemini kullanan say\u0131s\u0131 artt\u0131. Vatanda\u015flar, evlerinden \u00e7\u0131kmadan bug\u00fcne kadar 113 bin i\u015flem yapt\u0131. Bu s\u00fcre i\u00e7inde 29 bin 748 konut, online olarak sat\u0131ld\u0131.", "meta_lang": "tr", "meta_favicon": "https://www.trthaber.com/static/favicon.ico", "meta_data": {"fb": {"pages": 127630700588623}, "description": "Koronavir\u00fcs tehlikesi sonras\u0131 uygulamaya konulan Web Tapu sistemini kullanan say\u0131s\u0131 artt\u0131. Vatanda\u015flar, evlerinden \u00e7\u0131kmadan bug\u00fcne kadar 113 bin i\u015flem yapt\u0131. Bu s\u00fcre i\u00e7inde 29 bin 748 konut, online olarak sat\u0131ld\u0131.", "keywords": "web tapu, tapu i\u015flemleri, koronavir\u00fcs", "og": {"title": "Web Tapu ile yakla\u015f\u0131k 30 bin konut online sat\u0131ld\u0131", "description": "Koronavir\u00fcs tehlikesi sonras\u0131 uygulamaya konulan Web Tapu sistemini kullanan say\u0131s\u0131 artt\u0131. Vatanda\u015flar, evlerinden \u00e7\u0131kmadan bug\u00fcne kadar 113 bin i\u015flem yapt\u0131. Bu s\u00fcre i\u00e7inde 29 bin 748 konut, online olarak sat\u0131ld\u0131.", "image": "https://www.trthaber.com/resimler/1240000/1240094.jpg"}, "p": {"domain_verify": "d84e2d14ad1b4fe58877beb901e5cdcc"}, "twitter": {"card": "summary_large_image", "site": "@trthaber", "url": "https://www.trthaber.com/haber/ekonomi/web-tapu-ile-yaklasik-30-bin-konut-online-satildi-471985.html", "title": "Web Tapu ile yakla\u015f\u0131k 30 bin konut online sat\u0131ld\u0131", "description": "Koronavir\u00fcs tehlikesi sonras\u0131 uygulamaya konulan Web Tapu sistemini kullanan say\u0131s\u0131 artt\u0131. Vatanda\u015flar, evlerinden \u00e7\u0131kmadan bug\u00fcne kadar 113 bin i\u015flem yapt\u0131. Bu s\u00fcre i\u00e7inde 29 bin 748 konut, online olarak sat\u0131ld\u0131.", "image": "https://www.trthaber.com/resimler/1240000/1240094.jpg"}}, "canonical_link": ""}