{"source_url": "https://web.archive.org", "url": "https://web.archive.org/web/20200311174602id_/https://www.sondakika.com/haber/haber-spor-turizmi-icin-erciyes-e-bakanlik-destegi-12999832/", "title": "Spor turizmi i\u00e7in Erciyes'e bakanl\u0131k deste\u011fi", "top_image": "https://foto.sondakika.com/haber/2020/03/10/spor-turizmi-icin-erciyes-e-bakanlik-destegi-12999832_o.jpg", "meta_img": "https://foto.sondakika.com/haber/2020/03/10/spor-turizmi-icin-erciyes-e-bakanlik-destegi-12999832_o.jpg", "images": ["https://mc.yandex.ru/watch/14078032", "https://foto.sondakika.com/haber/2020/03/10/spor-turizmi-icin-erciyes-e-bakanlik-destegi-12999832_o.jpg", "https://foto.sondakika.com/haber/2020/03/10/spor-turizmi-icin-erciyes-e-bakanlik-destegi-12999832_osd.jpg", "https://web.archive.org/static/images/Desktop_icon_2x_ios.png", "http://b.scorecardresearch.com/p?c1=2&c2=11114222&cv=2.0&cj=1", "https://foto.sondakika.com/haber/2020/03/11/onur-air-yolculari-koronavirus-nedeniyle-ucretsiz-13000662_5104_170.jpg", "https://web.archive.org/static/images/Desktop_icon_2x_android.png", "https://web.archive.org/static/reklam/advertisement.gif?ads=1", "https://web.archive.org/static/images/blank.gif", "https://foto.sondakika.com/haber/2020/03/11/galatasaray-da-teknik-heyet-futbolculari-13000665_7855_170.jpg", "https://web.archive.org/static/images/sosyal/icons/facebook.png", "https://web.archive.org/static/images/sosyal/icons/twitter.png", "https://foto.sondakika.com/haber/2020/03/11/tokyo-2020-organizasyon-komitesi-icra-kurulu-13001369_8932_170.jpg", "https://foto.sondakika.com/haber/2020/03/11/turkiye-de-gorulen-ilk-koronavirus-vakasi-saglik-13001403_2103_170.jpg", "https://web.archive.org/static/images/huawei-app-gallery-apk-download-link@2x.png", "https://web.archive.org/static/images/Logo2x.png", "https://web.archive.org/static/images/sosyal/icons/whatsapp.png"], "movies": [], "text": "Gen\u00e7lik ve Spor Bakan\u0131 Mehmet Muharrem Kasapo\u011flu, B\u00fcy\u00fck\u015fehir Belediye Ba\u015fkan\u0131 Dr. Memduh B\u00fcy\u00fckk\u0131l\u0131\u00e7'\u0131 ziyaret etti. Ziyarette Erciyes'e yap\u0131lacak olan Y\u00fcksek \u0130rtifa Kamp Merkezi i\u00e7in Gen\u00e7lik ve Spor Bakanl\u0131\u011f\u0131'n\u0131n destek verece\u011fi vurguland\u0131.\n\n\n\nB\u00fcy\u00fck\u015fehir Belediye Ba\u015fkan\u0131 Dr. Memduh B\u00fcy\u00fckk\u0131l\u0131\u00e7, Gen\u00e7lik ve Spor Bakan\u0131 Mehmet Muharrem Kasapo\u011flu'nu Ba\u015fkanl\u0131k giri\u015finde kar\u015f\u0131lad\u0131. Ziyarete, Vali \u015eehmus G\u00fcnayd\u0131n ve AK Parti \u0130l Ba\u015fkan\u0131 \u015eaban \u00c7opuro\u011flu da kat\u0131ld\u0131. B\u00fcy\u00fck\u015fehir Belediye Ba\u015fkan\u0131 Memduh B\u00fcy\u00fckk\u0131l\u0131\u00e7, Gen\u00e7lik ve Spor Bakan\u0131 Mehmet Muharrem Kasapo\u011flu'na ziyareti ve yat\u0131r\u0131mlara verdi\u011fi destekler nedeniyle te\u015fekk\u00fcr etti. Kayseri'nin ticaret ve end\u00fcstrinin merkezi olarak bilindi\u011fini; ancak bunlar\u0131n yan\u0131nda alt yap\u0131s\u0131yla \u00f6nemli bir spor merkezi de oldu\u011funu vurgulayan Ba\u015fkan B\u00fcy\u00fckk\u0131l\u0131\u00e7, d\u00f6rt \u00fcniversitesi ve bu \u00fcniversitelerde \u00f6\u011frenim g\u00f6ren 75 bin \u00f6\u011frencisi ile Kayseri'nin gen\u00e7li\u011fin de \u00f6nemli bir merkezi oldu\u011funu kaydetti. Gen\u00e7lik ve Spor Bakan\u0131 Mehmet Muharrem Kasapo\u011flu da, g\u00fczel ev sahipli\u011fi, samimiyet ve s\u0131cakl\u0131\u011f\u0131 i\u00e7in Ba\u015fkan B\u00fcy\u00fckk\u0131l\u0131\u00e7'a te\u015fekk\u00fcr etti. Kayseri'ye faydal\u0131 bir ziyaret ger\u00e7ekle\u015ftirdiklerini ifade eden Bakan Kasapo\u011flu, \"Kayseri'yi sportif alt yap\u0131s\u0131 ve potansiyel olarak \u00f6nemsiyoruz. Gerek bundan \u00f6nceki projelerimiz gerekse yapaca\u011f\u0131m\u0131z projeler yar\u0131nlar\u0131m\u0131z ad\u0131na \u00f6nemli. B\u00fcy\u00fck\u015fehir Belediye Ba\u015fkan\u0131m\u0131z valimiz ve milletvekillerimizle her zaman g\u00fczel bir ileti\u015fimimiz var. Daha somut yat\u0131r\u0131mlarla bu ileti\u015fimi yar\u0131nlara ta\u015f\u0131ma gayretindeyiz. \u0130nan\u0131yorum ki, Kayseri'nin gen\u00e7lerini daha donan\u0131ml\u0131 yeti\u015ftirme ad\u0131na yapt\u0131\u011f\u0131m\u0131z \u00e7al\u0131\u015fmalar daha yukar\u0131lara ta\u015f\u0131nacakt\u0131r\" dedi.\n\n\n\nErciyes, yaz turizminin de merkezi olacak\n\n\n\nZiyarette ayr\u0131ca B\u00fcy\u00fck\u015fehir Belediye Ba\u015fkan\u0131 Memduh B\u00fcy\u00fckk\u0131l\u0131\u00e7, Erciyes'i 4 ayl\u0131k kullan\u0131m s\u00fcresinden 12 aya \u00e7\u0131karacak olan Y\u00fcksek \u0130rtifa Kamp Merkezi'ne verdikleri \u00f6zel destek i\u00e7in Bakan Muharram Kasapo\u011flu'na te\u015fekk\u00fcr etti. Bakan Kasapo\u011flu da \"Bizim spor turizmine y\u00f6nelik \u00e7al\u0131\u015fmalar\u0131m\u0131z var. Erciyes'in mevcut imkanlarla spor turizmine \u00f6nemli katk\u0131s\u0131 bulunuyor. \u0130n\u015fallah bu katk\u0131y\u0131 yapaca\u011f\u0131m\u0131z \u00e7al\u0131\u015fmalarla art\u0131raca\u011f\u0131z ve Erciyes'i spor turizminde ayr\u0131 bir destinasyon haline getirece\u011fiz. Bunun i\u00e7in Bakanl\u0131k olarak t\u00fcm gayretimizi ortaya koyaca\u011f\u0131z\" diye konu\u015ftu.\n\n\n\nBa\u015fkan Memduh B\u00fcy\u00fckk\u0131l\u0131\u00e7, Bakan Mehmet Muharrem Kasapo\u011flu'na ziyaretinin an\u0131s\u0131na k\u00f6k boyadan yap\u0131lm\u0131\u015f el dokumas\u0131 kilim ve K\u00fcltepe'den \u00e7\u0131kar\u0131lan tabletlerin replikas\u0131n\u0131 hediye etti. - KAYSER\u0130", "keywords": [], "meta_keywords": [""], "tags": [], "authors": [], "publish_date": "Tue Mar 10 14:06:33 2020", "summary": "", "article_html": "", "meta_description": "Gen\u00e7lik ve Spor Bakan\u0131 Mehmet Muharrem Kasapo\u011flu, B\u00fcy\u00fck\u015fehir Belediye Ba\u015fkan\u0131 Dr. Memduh B\u00fcy\u00fckk\u0131l\u0131\u00e7\u2019\u0131 ziyaret etti.", "meta_lang": "tr", "meta_favicon": "/favicon.ico", "meta_data": {"description": "Gen\u00e7lik ve Spor Bakan\u0131 Mehmet Muharrem Kasapo\u011flu, B\u00fcy\u00fck\u015fehir Belediye Ba\u015fkan\u0131 Dr. Memduh B\u00fcy\u00fckk\u0131l\u0131\u00e7\u2019\u0131 ziyaret etti.", "viewport": "width=device-width, initial-scale=0, user-scalable=no, shrink-to-fit=no, maximum-scale = 1", "apple-mobile-web-app-capable": "yes", "robots": "index, follow", "og": {"article": {"section": "Politics", "published_time": "2020-03-10T14:06:33+03:00"}, "title": "Spor turizmi i\u00e7in Erciyes'e bakanl\u0131k deste\u011fi - Son Dakika", "description": "Gen\u00e7lik ve Spor Bakan\u0131 Mehmet Muharrem Kasapo\u011flu, B\u00fcy\u00fck\u015fehir Belediye Ba\u015fkan\u0131 Dr. Memduh B\u00fcy\u00fckk\u0131l\u0131\u00e7\u2019\u0131 ziyaret etti.", "type": "Article", "site_name": "Sondakika.com", "url": "https://www.sondakika.com/haber/haber-spor-turizmi-icin-erciyes-e-bakanlik-destegi-12999832/", "locale": "tr", "image": "https://foto.sondakika.com/haber/2020/03/10/spor-turizmi-icin-erciyes-e-bakanlik-destegi-12999832_o.jpg"}, "msapplication-starturl": "https://www.sondakika.com", "article": {"modified": "2020-03-10T14:07:02+03:00"}, "fb": {"app_id": 1796825793864208}, "twitter": {"site": "@sondakikacom", "creator": "@sondakikacom", "card": "summary"}, "dateUpdated": "2020-03-10T14:07:02+03:00", "msvalidate.01": "C043A8E7202FBDE0AC7B60B68F77938B"}, "canonical_link": "https://www.sondakika.com/haber/haber-spor-turizmi-icin-erciyes-e-bakanlik-destegi-12999832/"}