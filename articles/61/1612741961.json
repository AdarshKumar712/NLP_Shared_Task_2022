{"source_url": "https://www.haberler.com", "url": "https://www.haberler.com/onerilere-uyun-bayramda-kilo-almayin-13245422-haberi/", "title": "\u00d6nerilere uyun, bayramda kilo almay\u0131n", "top_image": "https://www.haberler.com/static/img/haberler/haberlercom_haberi_640.jpg", "meta_img": "https://www.haberler.com/static/img/haberler/haberlercom_haberi_640.jpg", "images": ["https://www.haberler.com/static/img/haberler/haberlercom_haberi_640.jpg", "https://www.haberler.com/static/reklam/advertisement.gif?ads=1", "https://www.facebook.com/tr?id=287433439304759&ev=PageView&noscript=1", "https://www.haberler.com/static/img/tasarim/bosluk.gif", "https://www.haberler.com/static/img/tasarim/haberler-logo.svg", "https://mc.yandex.ru/watch/14231362"], "movies": [], "text": "\u00d6nerilere uyun, bayramda kilo almay\u0131n \u00d6zlenen tatlar\u0131 m\u00fcmk\u00fcn oldu\u011funca haftalara da\u011f\u0131tarak yemek gerekti\u011fini s\u00f6yleyen Liv Hospital Beslenme ve Diyet Uzman\u0131 Esra \u015eahin bayram\u0131 kilo almadan ge\u00e7irmenin p\u00fcf noktalar\u0131n\u0131 anlatt\u0131.\n\nRamazan Bayram\u0131'na say\u0131l\u0131 g\u00fcnler kald\u0131. Bir ay s\u00fcren iftar ve sahur d\u00fczeninden sonra bayram sabah\u0131 tatl\u0131lar, hamur i\u015fleri, k\u0131zartmalardan olu\u015fan enfes bir kahvalt\u0131 sizi bekliyor olacakt\u0131r.\n\nOru\u00e7 s\u00fcresince 2 \u00f6\u011f\u00fcne hatta bazen 1 \u00f6\u011f\u00fcne al\u0131\u015fan metabolizman\u0131z bu s\u00fcre\u00e7te yava\u015flam\u0131\u015f olacak. Ramazan Bayram\u0131'nda beslenme al\u0131\u015fkanl\u0131\u011f\u0131n\u0131z e\u011fer yanl\u0131\u015f y\u00f6nde ilerlerse kilo alman\u0131za sebep olabilir. Ya\u015fam\u0131n her d\u00f6neminde yeterli ve dengeli beslenme sa\u011fl\u0131\u011f\u0131n korunmas\u0131 i\u00e7in esast\u0131r. Peki bu d\u00f6nemde nelere dikkat etmeliyiz?\n\n- Bayram\u0131n birinci g\u00fcn\u00fcnde yap\u0131lacak ilk kahvalt\u0131 \u00f6\u011f\u00fcn\u00fcnde ya\u011fl\u0131 ve hamur i\u015fi g\u0131dalar t\u00fcketilmemelidir. Bunun yerine ha\u015flanm\u0131\u015f yumurta, peynir, zeytin, domates, salatal\u0131k ve \u00e7i\u011f sebzelerden olu\u015facak hafif bir kahvalt\u0131 tercih edilmelidir. Her ne kadar pide ve beyaz ekmekler \u00e7ekici gelse de kan \u015fekerinizi dengede tutmak ve sindirim sorunu ya\u015famamak i\u00e7in tam bu\u011fday ya da \u00e7avdar ekme\u011fi tercih edebilirsiniz.\n\n- Hamurlu ve \u015ferbetli tatl\u0131lar yerine porsiyon kontrol\u00fc ile s\u00fctl\u00fc veya meyveli tatl\u0131lar tercih edilebilir.\n\n- Yedi\u011finiz besinleri daha \u00e7ok \u00e7i\u011fneyerek yemek sonras\u0131 olu\u015fabilecek \u015fi\u015fkinlik ve haz\u0131ms\u0131zl\u0131\u011f\u0131n \u00f6n\u00fcne ge\u00e7ebilirsiniz.\n\n- Bayram sofralar\u0131 i\u00e7in y\u00fcksek hacimli fakat d\u00fc\u015f\u00fck kalorili besinler se\u00e7ilmelidir. K\u0131zartma, kavurmalar yerine \u0131zgara, f\u0131r\u0131n ve ha\u015flama pi\u015firme y\u00f6ntemleri tercih edilmelidir.\n\n- Porsiyon kontrol\u00fcn\u00fc sa\u011flayabilmek i\u00e7in bir tabak hayal edin ve bu taba\u011f\u0131 4 par\u00e7aya b\u00f6l\u00fcn, yar\u0131s\u0131na sebze yeme\u011fi veya salata, di\u011fer yar\u0131s\u0131n\u0131n bir b\u00f6l\u00fcm\u00fcne tam bu\u011fday ekme\u011fi, bulgur pilav\u0131, kepekli makarna gibi sa\u011fl\u0131kl\u0131 tah\u0131llar di\u011fer b\u00f6l\u00fcm\u00fcne ise bal\u0131k, et, tavuk, baklagiller gibi protein kaynaklar\u0131na yer verin.\n\n- Bayram boyunca \u00e7ay, kahve ve me\u015frubat t\u00fcketiminin artmas\u0131yla, su t\u00fcketimi unutuluyor. Ramazan \u00e7\u0131k\u0131\u015f\u0131 yava\u015flayan metabolizmam\u0131z\u0131 canland\u0131rmak i\u00e7in g\u00fcnde en az 2-2.5 lt su t\u00fcketilmelidir.\n\nKaynak: B\u00fcltenler", "keywords": [], "meta_keywords": ["Ramazan Bayram\u0131", "Hamur", "G\u00fcncel", "Haber"], "tags": [], "authors": [], "publish_date": null, "summary": "", "article_html": "", "meta_description": "\u00d6zlenen tatlar\u0131 m\u00fcmk\u00fcn oldu\u011funca haftalara da\u011f\u0131tarak yemek gerekti\u011fini s\u00f6yleyen Liv Hospital Beslenme ve Diyet Uzman\u0131 Esra \u015eahin bayram\u0131 kilo almadan ge\u00e7irmenin p\u00fcf noktalar\u0131n\u0131 anlatt\u0131.", "meta_lang": "tr", "meta_favicon": "/touch-icon-iphone.png", "meta_data": {"description": "\u00d6zlenen tatlar\u0131 m\u00fcmk\u00fcn oldu\u011funca haftalara da\u011f\u0131tarak yemek gerekti\u011fini s\u00f6yleyen Liv Hospital Beslenme ve Diyet Uzman\u0131 Esra \u015eahin bayram\u0131 kilo almadan ge\u00e7irmenin p\u00fcf noktalar\u0131n\u0131 anlatt\u0131.", "keywords": "Ramazan Bayram\u0131, Hamur, G\u00fcncel, Haber", "image": "https://www.haberler.com/static/img/haberler/haberlercom_haberi_640.jpg", "Googlebot-News": "noindex, nofollow", "medium": "news", "dateCreated": "2020-05-21T12:47:06+03:00", "dateUpdated": "2020-05-21T12:47:06+03:00", "msapplication-starturl": "https://www.haberler.com", "article": {"id": 13245422, "author": "\u015eaziye Ceyhan, Haberler.com", "section": {"identifier": "guncel", "type": "Detail Page", "list": "guncel"}, "tag": "Ramazan Bayram\u0131, Hamur, G\u00fcncel"}, "og": {"url": "https://www.haberler.com/onerilere-uyun-bayramda-kilo-almayin-13245422-haberi/", "site_name": "Haberler.com", "locale": "tr_TR", "type": "article", "title": "\u00d6nerilere uyun, bayramda kilo almay\u0131n", "description": "\u00d6zlenen tatlar\u0131 m\u00fcmk\u00fcn oldu\u011funca haftalara da\u011f\u0131tarak yemek gerekti\u011fini s\u00f6yleyen Liv Hospital Beslenme ve Diyet Uzman\u0131 Esra \u015eahin bayram\u0131 kilo almadan ge\u00e7irmenin p\u00fcf noktalar\u0131n\u0131 anlatt\u0131.", "image": {"identifier": "https://www.haberler.com/static/img/haberler/haberlercom_haberi_640.jpg", "secure_url": "https://www.haberler.com/static/img/haberler/haberlercom_haberi_640.jpg", "width": 1200, "height": 675}}, "fb": {"pages": 130833686950210, "app_id": 117199741665760}, "twitter": {"url": "https://www.haberler.com/onerilere-uyun-bayramda-kilo-almayin-13245422-haberi/", "card": "summary_large_image", "site": "Haberler", "title": "\u00d6nerilere uyun, bayramda kilo almay\u0131n", "description": "\u00d6zlenen tatlar\u0131 m\u00fcmk\u00fcn oldu\u011funca haftalara da\u011f\u0131tarak yemek gerekti\u011fini s\u00f6yleyen Liv Hospital Beslenme ve Diyet Uzman\u0131 Esra \u015eahin bayram\u0131 kilo almadan ge\u00e7irmenin p\u00fcf noktalar\u0131n\u0131 anlatt\u0131.", "image": "https://www.haberler.com/static/img/haberler/haberlercom_haberi_640.jpg"}, "viewport": "width=1080, maximum-scale=1, user-scalable=yes, shrink-to-fit=no", "msvalidate.01": "C043A8E7202FBDE0AC7B60B68F77938B", "google-site-verification": "voqZ1pf6zKkbKqyxY8YYbPp4WAcLF3S-HyufVYXr-aY"}, "canonical_link": "https://www.haberler.com/onerilere-uyun-bayramda-kilo-almayin-13245422-haberi/"}