{"source_url": "http://rss.dziennik.pl", "url": "http://rss.dziennik.pl/~r/Dziennik-PL/~3/sKEb73IrGX4/7724636,putin-rosja-sondaz-poparcie.html", "title": "S\u0142upki poparcia dla Putina lec\u0105 na \u0142eb, na szyj\u0119", "top_image": "https://ocdn.eu/pulscms-transforms/1/n7DktkuTURBXy80MGI0MDU2MS03ODM4LTQ5ZTEtOGFhMi00OWY2ZmU0Y2Y1ZDAuanBlZ5GTBc0EsM0CdA", "meta_img": "https://ocdn.eu/pulscms-transforms/1/n7DktkuTURBXy80MGI0MDU2MS03ODM4LTQ5ZTEtOGFhMi00OWY2ZmU0Y2Y1ZDAuanBlZ5GTBc0EsM0CdA", "images": ["https://ocdn.eu/pulscms-transforms/1/3lSk9kuTURBXy80MGI0MDU2MS03ODM4LTQ5ZTEtOGFhMi00OWY2ZmU0Y2Y1ZDAuanBlZ5GTBc0DFM0BvIGhMAE", "https://widgets.infor.pl/widgets/img/chmury-ciemne.svg", "https://widgets.infor.pl/widgets/img/slonce.svg", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://widgets.infor.pl/widgets/img/chmury.svg", "data:", "https://ocdn.eu/pulscms-transforms/1/n7DktkuTURBXy80MGI0MDU2MS03ODM4LTQ5ZTEtOGFhMi00OWY2ZmU0Y2Y1ZDAuanBlZ5GTBc0EsM0CdA", "https://ocdn.eu/pulscms/MDA_/288f7cef879301690e33f396addf4367.png"], "movies": [], "text": "W badaniu respondenci odpowiadali na pytanie, do kt\u00f3rego polityka maj\u0105 najwi\u0119ksze zaufanie. By\u0142o to pytanie otwarte, w kt\u00f3rym badani mogli wymieni\u0107 5-6 nazwisk.\n\nReklama\n\nCho\u0107 Putin pozostaje politykiem wymienianym najcz\u0119\u015bciej, to og\u00f3\u0142em wskaza\u0142o go w sonda\u017cu 25 proc. badanych. Ministra obrony Siergieja Szojgu wymieni\u0142o 14 proc. uczestnik\u00f3w sonda\u017cu, premiera Michai\u0142a Miszustina - 11 proc. Dziesi\u0119\u0107 procent wyrazi\u0142o zaufanie do W\u0142adimira \u017byrinowskiego, lidera populistyczno-nacjonalistycznej Liberalno-Demokratycznej Partii Rosji (LDPR).\n\nA\u017c 33 proc. os\u00f3b bior\u0105cych udzia\u0142 w sonda\u017cu nie mia\u0142o zdania. 16 proc. odpowiedzia\u0142o, \u017ce nie ufa nikomu.\n\nW listopadzie 2017 roku, gdy Centrum Lewady po raz pierwszy przeprowadzi\u0142o sonda\u017c z tak postawionym pytaniem, w odpowiedzi Putina wymieni\u0142o 59 proc. badanych.\n\nReklama\n\nZupe\u0142nie inne wska\u017aniki poparcia dla prezydenta Rosji poda\u0142o w pi\u0105tek pa\u0144stwowe Og\u00f3lnorosyjskie Centrum Badania Opinii Publicznej (WCIOM). Z sonda\u017cu WCIOM wynika, \u017ce 68,9 proc. Rosjan akceptuje dzia\u0142alno\u015b\u0107 szefa pa\u0144stwa. Inaczej ni\u017c w sonda\u017cu Centrum Lewady, socjolodzy zadawali pytanie zamkni\u0119te, kt\u00f3re brzmia\u0142o: \"Czy og\u00f3\u0142em akceptuje Pan/Pani dzia\u0142alno\u015b\u0107 W\u0142adimira Putina, czy te\u017c nie?\".\n\nPrzy pytaniach zamkni\u0119tych wska\u017aniki poparcia dla prezydenta Rosji s\u0105 zwykle wy\u017csze ni\u017c w sonda\u017cach, gdzie respondenci mog\u0105 sami wymienia\u0107 nazwiska polityk\u00f3w, kt\u00f3rym ufaj\u0105.\n\nJak ocenia Centrum Lewady, najwi\u0119kszym zaufaniem prezydent Rosji cieszy si\u0119 w\u015br\u00f3d emeryt\u00f3w, kobiet w wieku powy\u017cej 55 lat, kierownik\u00f3w i dyrektor\u00f3w.\n\nBadanie przeprowadzono w dniach 22-24 maja na reprezentatywnej pr\u00f3bie 1623 os\u00f3b. Margines b\u0142\u0119du nie przekracza 2,4 proc.", "keywords": [], "meta_keywords": [""], "tags": [], "authors": ["Maciej \u0141agodny", "Gorszy Sort", "Du A", "Orit Bmndi", "Slupki", "Ludzie Przejrzeli Na Oczy"], "publish_date": "Sat May 30 14:46:34 2020", "summary": "", "article_html": "", "meta_description": "Poziom zaufania Rosjan do prezydenta W\u0142adimira Putina spad\u0142 pod koniec maja do 25 procent, podczas gdy w kwietniu wynosi\u0142 28 proc. - ocenia niezale\u017cny o\u015brodek badania opinii publicznej Centrum Lewady. Wyniki sonda\u017cu poda\u0142y media niezale\u017cne w Rosji.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"description": "Poziom zaufania Rosjan do prezydenta W\u0142adimira Putina spad\u0142 pod koniec maja do 25 procent, podczas gdy w kwietniu wynosi\u0142 28 proc. - ocenia niezale\u017cny o\u015brodek badania opinii publicznej Centrum Lewady. Wyniki sonda\u017cu poda\u0142y media niezale\u017cne w Rosji.", "DC.Identifier": "d993cac0-442a-41c9-b454-88f64ce2ceab", "pkg-uuid": "d993cac0-442a-41c9-b454-88f64ce2ceab", "serviceUuid": "86dd851f-edb7-4e66-8829-57dac10280ad", "google-site-verification": "ZmsV6xVX7nYCdwYBTVj_La87iodJtVx_MYdL8UvRjKE", "og": {"title": "S\u0142upki poparcia dla Putina lec\u0105 na \u0142eb, na szyj\u0119", "description": "Poziom zaufania Rosjan do prezydenta W\u0142adimira Putina spad\u0142 pod koniec maja do 25 procent, podczas gdy w kwietniu wynosi\u0142 28 proc. - ocenia niezale\u017cny o\u015brodek badania opinii publicznej Centrum Lewady. Wyniki sonda\u017cu poda\u0142y media niezale\u017cne w Rosji.", "image": {"identifier": "https://ocdn.eu/pulscms-transforms/1/n7DktkuTURBXy80MGI0MDU2MS03ODM4LTQ5ZTEtOGFhMi00OWY2ZmU0Y2Y1ZDAuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://wiadomosci.dziennik.pl/swiat/artykuly/7724636,putin-rosja-sondaz-poparcie.html?utm_source=feedburner&utm_medium=feed&utm_campaign=Feed%3A+Dziennik-PL+%28RSS+-+Dziennik%29", "type": "article", "locale": "pl_PL"}, "article": {"published_time": "2020-05-30 14:46:34+0200"}, "twitter": {"card": "summary_large_image", "description": "Poziom zaufania Rosjan do prezydenta W\u0142adimira Putina spad\u0142 pod koniec maja do 25 procent, podczas gdy w kwietniu wynosi\u0142 28 proc. - ocenia niezale\u017cny o\u015brodek badania opinii publicznej Centrum Lewady. Wyniki sonda\u017cu poda\u0142y media niezale\u017cne w Rosji.", "title": "S\u0142upki poparcia dla Putina lec\u0105 na \u0142eb, na szyj\u0119", "image": "https://ocdn.eu/pulscms-transforms/1/n7DktkuTURBXy80MGI0MDU2MS03ODM4LTQ5ZTEtOGFhMi00OWY2ZmU0Y2Y1ZDAuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://wiadomosci.dziennik.pl/swiat/artykuly/7724636,putin-rosja-sondaz-poparcie.html"}